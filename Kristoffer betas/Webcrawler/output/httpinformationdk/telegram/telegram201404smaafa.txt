Små fartsynder koster liv på landevejene
Mindre overtrædelser af hastighedsgrænserne har kostet over 60 danskere livet over en treårig periode. Politikontrol er ikke nok, mener trafikforsker.


 Fart dræber, og især på landevejene kan for høje hastigheder være fatale. Men det er ikke kun vanvidsbilister, der kører dobbelt så hurtigt som tilladt, som koster liv.
Rådet for Sikker Trafik har foretaget en analyse på baggrund af Vejdirektoratets ulykkesstatistikker.
Den viser, at 55 procent af de fartrelaterede trafikdrab på de danske landeveje fra 2010 til 2012 skete ved en hastighed, der lå højest 20 kilometer i timen over fartgrænsen.
- Det er påfaldende, at relativt små fartovertrædelser har relativt stor betydning. Selvom man ofte snakker om vanvidsbilister, så er der ikke så mange af dem.
- Man skal også have fokus på de små hastighedsovertrædelser, konstaterer Jesper Sølund, som er dokumentationschef i Rådet for Sikker Trafik.
Der indgår 115 dødsulykker i analysen, og dermed har mindst 60 danskere mistet livet på grund af hastighedsovertrædelser, der ikke vil udløse et klip i kørekortet ved en fartgrænse på 80 kilometer i timen, som er udgangspunktet på de danske landeveje.
Og det kan meget vel være forklaringen på, at bilisterne har svært ved at overholde hastighedsgrænserne, vurderer trafikforsker Niels Agerholm.
- Folk opererer med flere forskellige hastighedsgrænser.
- Nogle kører efter den rigtige grænse, andre lægger 10 procent oveni, så de ikke får en bøde, og nogle opererer med grænsen på 30 procent, hvor man kan få et klip i kørekortet, påpeger Niels Agerholm, som er lektor på Aalborg Universitet.
I følge ham har tidligere undersøgelser påvist, at to tredjedele af de danske bilister overskrider landevejenes hastighedsgrænser med mindst 10 kilometer i timen.
Og når uheldet er ude, kan det være altafgørende.
- Selv de små hastighedsovertrædelser med 10 kilometer i timen betyder meget for bilens bremselængde, og vores vejnet er bygget til, at man kan nå at bremse, hvis man kører med den tilladte hastighed, påpeger Niels Agerholm.
