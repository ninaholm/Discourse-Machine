228 jordskælvsofre i italiensk lighus



 Antallet af ofre for det værste jordskælv i Italien i de seneste 30 år nåede til aften op på 228. De omkomne er blevet indbragt til ét lighus, oplyser det italienske nyhedsbureau ANSA med henvisning til hospitalskilder.
 Endnu er ikke alle savnede fundet og bjærget. Der findes stadig ofre i ruinerne, men håbet om at finde flere overlevende svinder time for time.
 Italiens premierminister, Silvio Berlusconi, aflyste et planlagt besøg i Moskva og erklærede landet i undtagelsestilstand. Han sagde i eftermiddag, at 207 mennesker er fundet omkommet, mens 15 personer fortsat savnes. Flere end 1000 er kvæstet, heriblandt 100 alvorligt, tilføjede premierministeren.
 - Vi har identificeret 190 ofre, og 17 mangler stadig at blive identificeret. Indtil videre er der 207 døde i alt, sagde Berlusconi på en pressekonference i den værst ramte by L'Aquila.
 Henved 70.000 mennesker er gjort hjemløse efter skælvet, som ramte natten til mandag med en styrke, der målte 6,2 på richterskalaen. Flere end 25 byer nordøst for Rom blev lagt i ruiner, og myndighederne har indsat 7000 redningsfolk i aktionen, der også tæller mange frivillige. 
 Redningsarbejdet blev dog vanskeliggjort af regn og bidende kulde i den bjergrige Abruzzo-region, men Berlusconi lovede i dag, at søgningen efter flere overlevende ville fortsætte de næste to døgn.
