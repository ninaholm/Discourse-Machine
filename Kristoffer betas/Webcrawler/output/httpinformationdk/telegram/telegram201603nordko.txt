Nordkorea affyrer nyt missil ud over havet
Missilet fløj 800 kilometer i retning mod Japan, før det ramte havet.


 Nordkorea har fredag affyret mindst et ballistisk missil, der fløj cirka 800 kilometer, før det styrtede ned i Det Japanske Hav.
Det oplyser Sydkoreas militær ifølge Reuters.
Ifølge både sydkoreanske og amerikanske forsvarsembedsmænd er der efter alt at dømme tale om et mellemdistancemissil af typen Rodong.
Hvis dette bekræftes, vil der være tale om Nordkoreas første test af et mellemdistancemissil, der i teorien kan nå Japan, siden 2014.
Affyringen sker, mens spændingerne omkring den koreanske halvø er større, end de har været længe.
FN strammede for nylig sanktionerne mod Nordkorea, efter at landet 6. januar foretog en atomprøvesprængning. Den fjerde siden 2006.
Det har fået Nordkoreas leder, Kim Jong-un, til at varsle endnu flere test af missiler og også flere atomprøvesprængninger.
USA's udenrigsministerium oplyser, at det følger situationen meget tæt, og det opfordrer Nordkorea til at fokusere på at opfylde landets internationale forpligtelser.
Japan har fordømt affyringen af missilet.
- Japan fordømmer kraftigt affyringen og har protesteret til Nordkorea via landets ambassade i Beijing, siger premierminister Shinzo Abe i parlamentet i Tokyo ifølge Reuters.
Mellemdistancemissilerne, som Nordkorea menes at have affyret, har en rækkevidde på 1300 kilometer. Der er kun godt 1000 kilometer mellem Nordkorea og Japan. Derfor kunne det i teorien have ramt flere mål i Japan.
Kina, som er Nordkoreas vigtigste allierede, har tidligere meldt ud, at det bakker op om FN's sanktioner mod Nordkorea, men beder alle parter om ikke at foretage sig noget, som vil forværre den allerede anspændte situation.
