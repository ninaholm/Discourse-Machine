Vold bryder ud efter præsidentvalg i Haiti
Der meldes om vold, dækafbrændinger og skudepisoder i Haiti efter resultatet af præsidentvalg foreligger.


 Der er udbrudt demonstrationer efter de første rapporter om resultatet af præsidentvalget i Haiti, hvor den tidligere førstedame og oppositionsleder Mirlande Manigat ligger i front med foreløbig 31 procent af stemmerne.
Regeringskandidaten Jude Celestine står efter de første meldinger til 22 procent af stemmerne. Valget skal efter alt at dømme ud i en anden runde, da ingen af kandidaterne har fået over 50 procent af stemmerne.
Demonstranter brænder dækbarrikader af i flere kvarterer i hovedstaden Port-au-Prince, rapporterer journalister fra AFP. De fortæller også om skudepisoder. Lokalradioer melder om lignende protester i andre byer.
Rapperen Wyclef Jean, der blev nægtet at stille op til valget, skriver om voldelige episoder på Twitter: "Valgkommissionen har offentliggjort valgresultatet! Dæk afbrændes! Folk kaster med sten! Vi er måske på vej mod borgerkrig!
Musikeren Michel Martelly, der er kendt som "søde Micky", meldes ude af valget, selvom han kun har fået 7000 stemmer mindre end Celestine.
Internationale valgobservatører siger, at valgresultatet er troværdigt, selvom der meldes om isolerede tilfælde af valgsvindel, vold og andre uregelmæssigheder. Flere kandidater beskylder regeringen for valgsvindel.
USA har udtrykt bekymring om, hvad landet kalder "usammenhængende" resultater i præsidentvalget. Amerikanerne opfordrer dog til ro og orden, så uregelmæssighederne kan undersøges.
