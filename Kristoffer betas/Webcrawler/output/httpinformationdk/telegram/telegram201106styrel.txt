Styrelse advarede sent om lykkepiller
Lægemiddelstyrelsen i Danmark var for sent ude med oplysninger om, at lykkepiller udgør en risiko for gravide.


 Danske gravide kvinder har udsat deres fostre for unødig risiko for misdannelser i hjertet og andre alvorlige bivirkninger, fordi Lægemiddelstyrelsen var for langsomme om at advare læger om, at lykkepiller kan være farlige for gravide. Det skriver Ekstra Bladet.
EU's lægemiddel-agentur (EMEA) meldte allerede den 25. februar 2010 ud, at lykkepiller som for eksempel 'Fontex' kan give alvorlige misdannelser i hjertet hos fostre.
Den svenske lægemiddelstyrelse lod budskabet gå videre til de svenske læger den 5. marts 2010, og de britiske sundhedsmyndigheder advarede landets læger den 9. marts 2010.
Alligevel hørete de danske læger først fra Lægemiddelstyrelsen den 15. april 2010 i nyhedsbrevet 'Nyt om bivirkninger.'
Og mere end halvanden måned er for lang tid at vente på så vigtigt nyt, mener næstformand i Lægeforeningen, Yves Sales.
- Når det kommer fra EMEA, er det et signal af en vis styrke. Så skal Lægemiddelstyrelsen reagere. Svenskerne og englænderne advarer hurtigt, så det er svært at forstå, at den danske lægemiddelstyrelse ikke også reagerer med det samme, siger han til Ekstra Bladet.
Overlæge og chef for lægemiddelgodkendelse hos Lægemiddelstyrelsen, Steffen Thirstrup, erkender, at de kunne have advaret læger og gravide hurtigere i forbindelse med bivirkninger ved lykkepiller.
- Det er rigtigt. Vi skriver ikke noget om EMEA beslutningen, før den 15. april i 'Nyt om bivirkninger.' I bagklogskabens lys skulle vi nok have skrevet det ud i marts. Nogle lande reagerede med det samme, andre i marts og vi gjorde det med lidt mere fyld på i april, siger han til Ekstra Bladet.
