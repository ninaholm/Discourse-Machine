Svensk politi: Gerningsmanden ved skoleskyderi er død
Politiet siger, at der blev affyret to skud mod den 21-årige gerningsmand af de tilkaldte politifolk.


 Svensk politi siger til svensk tv, at gerningsmanden fra skoleskyderi, hvor to personer er blevet dræbt, er død. Ifølge politiet er manden død på hospitalet.
Politiet siger, at der blev affyret to skud mod den 21-årige gerningsmand af de politifolk, som blev kaldt til skolen og fandt flere sårede ved skolens hovedindgang.
En lærer blev fundet død, da politiet ankom til stedet. En dreng døde senere af sine kvæstelser på sygehuset. Yderligere to personer - en voksen og en elev - blev hårdt såret ved angrebet.
- En elev, en voksen og gerningsmanden er døde, siger efterforskningsleder Tord Haraldsson.
- De personer, som er på sygehuset, er hårdt sårede, tilføjer han.
Sent torsdag eftermiddag lød bulletinerne fra hospitalet, at de to overlevende var i kritisk men stabil tilstand. Men Norra Älvsborg Hospital i Göteborg sagde kort efter, at tilstanden var forværret igen for det ene af ofrene.
 En af de sårede elever er blevet stukket i ansigtet, efter at gerningsmanden havde banket på en dør til et klasseværelse.
 Politiet siger, at gerningsmanden, der blev ramt af skud i den nedre del af brystkassen, havde to " kraftige stikvåben" på sig.
- Inden gerningsmanden blev skudt var det antageligt ikke muligt for politiet at tale med ham, siger Haraldsson fra Västra Götalands politistyrke.
Den 21-åriges bolig er blevet gennemsøgt af politifolk, som har fundet "interessante" genstande. De svenske myndigheder er nu ved at undersøge, om han havde lagt noget på internettet om planer for et angreb.
 Der er ingen oplysninger om, at gerningsmanden skulle have haft forbindelser til skolen. Gerningsmanden er ikke på forhånd kendt af politiet, og hans motiver er ikke kendt.
Alarmopkaldet fra skolen kom klokken 10.09.
- En hel del elever befandt sig i indgangspartiet til skolen, da politiet kom. Der var sårede og en dræbt. Det var frygteligt, siger Birgitta Lindström Sundefors, som leder uddannelsesforvaltningen i området. Hun siger, at "det kunne være gået værre."
