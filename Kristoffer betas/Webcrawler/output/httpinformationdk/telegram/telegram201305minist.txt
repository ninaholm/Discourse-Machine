Minister vil insektgifte til livs med mere økologi
Minister vil dæmme op for brug af sprøjtemidler med økologi og sprøjtefri randzoner. Stram EU-regler, siger DF


 Minister for fødevarer, landbrug og fiskeri Mette Gjerskov (S) har rustet op til kamp mod sprøjtemidler, lyder det, efter ny undersøgelse viser, at 99 procent af danske børn har indtaget så meget insektgift, at det kan spores i urinen.
- Sagen er den, at man har brugt sprøjtegift i mange årtier og tænkt, at den hellige grav var velforvaret. Men undersøgelser viser jo, at det skal begrænses mest muligt, og det vil regeringen også gøre, siger ministeren.
Hun peger på, at det er vigtigt at begrænse sprøjtegift i landbruget, og at regeringen derfor har lagt en klar strategi på området.
- Det er derfor, vi gerne vil have sprøjtefrie randzoner og have fordoblet det økologiske areal. Vi vil også have det ind i de offentlige køkkener - i børnehaver, på plejehjem, kantiner, der hvor vi arbejder, der skal mere økologi ind.
Undersøgelse er foretaget af ph.d. og lektor i miljømedicin ved Syddansk Universitet Helle Raun Andersen.
Hun har testet 177 børn, og bevist, at 99 procent af børnene havde spor efter én eller flere af de problematiske insektgifte kaldet organofosfater i urinen.
Børnene i undersøgelsen er generelt ikke mere udsat for sprøjtegifte i det daglige end andre danske børn, skriver Politiken.
 Og det får fødevareordfører og formand for Udvalget for Fødevarer, Landbrug og Fiskeri, René Christensen (DF), til at kræve, at ministeren arbejder for bedre kontrol af frugt og grønt, der bliver importeret ind i landet.
- Det er alarmerende. Jeg vil straks bede fødevareminister Mette Gjerskov (S) om at fremskaffe rapporten, så vi kan se nærmere på den. Jeg vil dog allerede nu sige, at ministeren bør arbejde for at få sænket EU'S maksimalgrænser for pesticider fødevarer.
Ifølge ministeren er arbejdet i EU-regi allerede i fuld gang:
- Der er mange forskellige indsatsområder. Det handler om at få både forbudt nogle stoffer og få indført nogle grænseværdier. Jeg arbejder meget med at få forskningsmæssige fakta bag, siger Gjerskov.
