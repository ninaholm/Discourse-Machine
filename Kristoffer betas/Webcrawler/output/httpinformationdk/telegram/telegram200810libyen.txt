Libyen trækker milliarder ud af Schweiz



 Libyen vil trække milliarder af dollar ud af schweiziske banker og indstille dets olieleverancer til Schweiz, oplyser det libyske nyhedsbureau Jana. Skridtet sker i forlængelse af, at den libyske leder Muammar Gaddafis yngste søn tidligere på året blev anholdt i Schweiz og tiltalt for vold.
 Libyen "har besluttet at indstille leverancer af råolie til Schweiz og trække libyske aktiver, der beløber sig til syv milliarder dollar, ud af schweiziske banker, sagde en embedsmand i det libyske udenrigsministerium i går til Jana.
 Embedsmanden tilføjer, at Libyen også vil "gøre en ende på al økonomisk samarbejde med Schweiz" i protest mod den "dårlige behandling af libyske diplomater og forretningsfolk i Geneve-kantonen".
 Myndighederne i Tripoli truede første gang med at suspendere olieleverancerne til Schweiz efter anholdelsen af Gaddafis yngste søn 15. juli. Hannibal Gaddafi blev tiltalt for vold mod to tjenestepiger, men disse trak siden anklagerne tilbage efter at have fået "en passende kompensation".
