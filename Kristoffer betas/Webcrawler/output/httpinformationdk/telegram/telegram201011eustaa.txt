EU står fast på sanktioner mod Myanmar
Løsladelsen af Aung San Suu Kyi får ikke EU til at genoverveje sanktionerne mod militærjuntaen i Myanmar.


 EU vil ikke belønne juntaen i Myanmar med en lempelse af sanktionerne mod landet, selvom militærstyret i forrige uge løslod demokratiforkæmperen og oppositionslederen Aung San Suu Kyi.
- Vi er ikke engang tæt på at tale om at lempe sanktionerne, siger EU's udenrigschef, Catherine Ashton, efter et møde med EU's udenrigsministre i Bruxelles
Ashton kalder det for "afgørende", at løsladelsen af Suu Kyi følges op af løsladelser af de øvrige over 2000 politiske fanger i den tidligere britiske koloni, som også er kendt som Burma. 
Også den danske udenrigsminister Lene Espersen (K) afviser, at militærjuntaen skal belønnes for at frigive den tidligere nobelprismodtager fra hendes langvarige husarrest.
- Der er ingen tvivl om, at vi i EU fortsat skal opretholde presset. Det er ikke nok, at Aung San Suu Kyi er blevet løsladt, siger Lene Espersen.
Espersen peger blandt andet på, at valget i Myanmar tidligere på måneden hverken var frit eller retfærdigt. 
Valget var det første i Myanmar i mere end 20 år, men det var langt fra et normalt demokratisk valg. Derudover blev journalister fra internationale medier forment adgang til landet under valget, ligesom Myanmar ikke tillod udenlandske valgobservatører.
Valget blev da også boykottet af Suu Kyis oppositionsparti, Den Nationale Liga for Demokrati, fordi de ikke ville være med til at legitimere en planlagt sejr til militærjuntaen.
EU vedtog for første gang sanktioner mod Myanmar i 1996, men de er senere blevet forlænget og udvidet ved flere lejligheder. Sanktionerne omfatter blandt andet indrejseforbud mod landets ledere, våbenembargo, begrænsning af diplomatisk kontakt og indefrysning af regimets udenlandske midler.
