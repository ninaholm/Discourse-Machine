Passagerfly med SPD-chef nødlandet
Kaptajnen måtte nødlande, efter landingshjulene svigtede ved ankomsten til Stuttgart. Rystet SPD-formand Müntefering var om bord på flyet.


 Et passagerfly, der var lettet fra Berlin med 73 passagerer og fem besætningsmedlemmer om bord, måtte mandag nødlande i Stuttgart lufthavn.
 Årsagen var, at landingshjulene ikke kunne folde sig ud.
 Med om bord var den 69-årige socialdemokratiske partileder, Franz Münterfering, og han var tydeligt rystet over, hvad der var hændt.
 - Det var en alvorlig, meget alvorlig situation. Vi kredsede længe rundt, forsøgte at lægge an til landing og måtte så nødlande, fortæller SPD-formanden.
 Flyet var en Fokker 100 fra selskabet Contact Air, og efter nødlandingen måtte passagererne evakueres via slisker fra nødudgangene. 
 En passager og en stewardesse blev lettere kvæstet ved landingen, mens en række passagerer var i chok.
 - Vores tak går til kaptajnen, der udførte en mesterlig handling, og til hans besætning, som taklede situationen professionelt, siger Münterfering, som fra lufthavnen hastede videre til et valgmøde forud for forbundsdagsvalget den 27. september.
