Netanyahu løfter pegefinger mod Hizbollah



 Hvis den militante gruppe Hizbollah bliver del af den nye regering i Libanon, så vil Israel beskylde regeringen som helhed for ethvert angreb, der måtte komme fra libanesisk territorium mod israelske mål. Sådan lyder advarslen fra Israels premierminister, Benjamin Netanyahu.
 - I det øjeblik, de er en del af regeringen, så er den libanesiske regering ansvarlig. Jeg håber, at vi ikke får brug for sådanne reaktioner, siger Netanyahu under et besøg i det sydlige Israel.
 I de seneste dage er krigen på ord eskaleret mellem Israel og Hizbollah, som i 2006 udkæmpede en månedlang krig, der kostede flere end 1200 mennesker livet i Libanon og dræbte 160 israelere, heraf flest soldater.
 Parlamentsvalget i Libanon for to måneder siden blev vundet af en vestligt-støttet koalition, der besejrede en Hizbollah-ledet alliance. Men den nyudpegede premierminister i Libanon, Saad Hariri, er stadig ved at danne regering. 
 En embedsmand tæt på Hizbollah siger, at bevægelsen forventer at få 10 pladser i parlamentet sammenlignet med 15 til Hariris lejr. 
