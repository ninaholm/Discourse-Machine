Clinton: Boykot vil ikke ødelægge valg



 USA's udenrigsminister, Hillary Clinton, siger, at en eventuel boykot fra Abdullah Abdullah af anden valgrunde ved Afghanistans præsidentvalg ikke vil undergrave valgets legitimitet. 
 Til et spørgsmål om, hvorvidt et valg med kun en kandidat vil kunne sikre afghanerne en legitim regering, svarer Clinton, at "sådanne situationer er forekommet tidligere" og ses både i USA og andre lande.
 - Vi ser det ske i vort eget land, hvor en kandidat af forskellige årsager sommetider beslutter ikke at fortsætte. Jeg mener ikke, at det har betydning for valgets legitimitet, siger Clinton i en kommentar til forlydender om, at Abdullah Abdullah synes indstillet på at boykotte den anden valgrunde.
