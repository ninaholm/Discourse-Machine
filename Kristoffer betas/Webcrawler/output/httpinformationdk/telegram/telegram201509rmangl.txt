R: Der mangler en fast hånd ved roret i flygtningestrømmen
De Radikales leder kritiserer Lars Løkke Rasmussen for "slingrekurs" i håndteringen af flygtningestrømmen.


 Der trænger til en mere fast hånd ved roret, når det gælder håndteringen af de flere tusinde flygtninge, der i de seneste dage har søgt mod Danmarks grænser, i de fleste tilfælde for at komme videre til Sverige.
Det siger De Radikales leder, Morten Østergaard, efter at han ligesom de øvrige partiledere torsdag var kaldt til orienteringsmøde om den kaotiske situation hos statsminister Lars Løkke Rasmussen (V).
Morten Østergaard roser - ligesom de øvrige partiledere - ordensmagtens håndtering af de mange flygtninge, som man ikke kan tvinge til at lade sig registrere og søge asyl i Danmark.
Men rent politisk har statsministeren ikke holdt en jævn kurs, mener han:
- Jeg synes ikke, at der har været en fast hånd ved roret i forhold til den politiske opgave, siger han.
- Det er vigtigt, at alle internationale forpligtelser er overholdt, og jeg synes, der er grund til at rose myndighederne for, at man har undgået at havne i voldelige konfrontationer med sagesløse mennesker.
- Men jeg synes også, at man må sige, at vi oplever en statsminister på en politisk slingrekurs.
Det sker med henvisning til regeringens stillingtagen til at tage en del af de 160.000 asylansøgere, som EU-Kommissionen ønsker at få omfordelt med tvang mellem EU-landene.
- Mandag tilbød han (Lars Løkke, red.) tilsyneladende den tyske kansler Angela Merkel at tage flygtninge fra Tyskland, og nu må man sige, at det virker noget mere fodslæbende, siger Morten Østergaard.
