Diplomater vil besøge al-Khawaja i fængsel
Udenrigsministeriet vil forsøge at få lov til at besøge Abdulhadi al-Khawaja i fængslet i Bahrain.


 Dansk-bahraineren Abdulhadi al-Khawaja, der er blevet idømt livstid i fængsel for at forsøge at vælte styret i Bahrain, kan fortsat forvente hjælp fra det danske udenrigsministerium, siger Charlotte Slente, chef for Udenrigsministeriets Borgerservice.
- Hvis al-Khawaja appellerer, vil vi fortsat assistere ham med konsulær bistand. Det betyder rent praktisk, at vi fortsat vil søge om besøgsadgang i fængslet og adgang til den videre retsproces, siger hun.
- Udenrigsministeriet fortsætter desuden de diplomatiske kontakter til Bahrains regering på højt niveau.
Al-Khawaja fik for år tilbage politisk asyl i Danmark og efterfølgende dansk statsborgerskab. I dag har han dobbelt statsborgerskab. I 1990'erne boede familien Khawaja i Holte, hvor hans fire døtre også gik i skole.
Udenrigsminister Lene Espersen (K) har tidligere udtrykt bekymring om al-Khawajas tilstand efter rapporter om, at han er blevet udsat for tortur og voldtægtsforsøg i fængslet.
 - Vi har selvfølgelig udtrykt skuffelse over, at vi ikke har fået lov til at besøge ham i fængslet, siger Charlotte Slente.
 Datteren Zainab, der blev anholdt efter faderens domsafsigelse på grund af sine højlydte protester, er løsladt igen, fortæller søsteren Maryam al-Khawaja, der er menneskerettighedsforkæmper.
- Hun blev anholdt for at udvise foragt for retten. Hun er nu løsladt igen, efter hun skrev under på, at hun ikke længere vil udtale sig i retten, siger Maryam al-Khawaja.
 Maryam al-Khawaja fortæller, at faderen efter al sandsynlighed vil anke sin livstidsdom.
