Pakistan: Indien bør flytte soldater



 Pakistan opfordrede i dag til forhandlinger med Indien og anmodede landet om at trække styrker væk fra grænsen mellem de to lande i bestræbelserne på at dæmpe spændingerne.
 Forslagene fra Pakistans udenrigsminister, Shah Mehmood Qureshi, kom, samtidig med at begge parter tog skridt til at forbedre forholdet, der forværredes dramatisk efter terrorangrebet mod den indiske by Mumbai i sidste måned.
 - Dialog er i begge landes interesse. Vi bør sidde over for hinanden ved et bord og også bruge de diplomatiske kanaler, sagde Qureshi.
 I sidste uge sagde embedsmænd i Pakistan, at Pakistan havde flyttet soldater fra klanområderne ved Afghanistan til grænsen til indien, men det afviser en talsmand for den indiske hær.
 Indien beskylder den pakistansk baserede militante gruppe Lashkar e-Taiba for at stå bag terrorangrebet mod Mumbai, der kostede 172 mennesker livet.
