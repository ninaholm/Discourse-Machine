Raket og morterer rammer Israel
Det sydlige Israel er blevet angrebet med en raket og seks mortergranater. Det sker kort før, at fredsforhandlinger genoptages i Jerusalem.


 En raket og seks mortergranater slog natten til onsdag ned i det sydlige Israel, siger Israels militær.
Raketten ramte nær havnebyen Ashkelon, mens mortergranaterne ramte ved Gazas nordøstlige grænse til Israel.
Der er ikke meldt om tilskadekomne eller materielle skader ved angrebet.
Beskydningen kommer kort før, at fredsforhandlingerne mellem israelske og palæstinensiske ledere genoptages i Jerusalem onsdag omkring kl. 17.
Her mødes USA's udenrigsminister, Hillary Clinton, med Israels premierminister, Benjamin Netanyahu, og den palæstinensiske selvstyrepræsident, Mahmoud Abbas.
Den militante bevægelse Hamas, der kontrollerer Gaza, er imod fredsforhandlingerne og har ofte beskudt Israel fra Gazastriben.

