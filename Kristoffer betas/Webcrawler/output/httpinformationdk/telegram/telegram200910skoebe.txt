S: Københavns Kommune svigter i præstesag



 Københavns Kommune har ikke beskyttet præsten, der på grund af chikane har følt sig tvunget til at flygte fra sit kirkesogn i den københavnske bydel Tingbjerg, godt nok.
 Sådan lyder det fra Socialdemokraternes socialordfører, Mette Frederiksen, der mener, at Københavns Kommune ikke har reageret hverken tids nok eller godt nok i sagen.
 - Det har man jo ikke, for havde man det, så ville det ikke være nødvendigt for en præst at flytte ud af Tingbjerg. Nu kender jeg ikke den konkrete sag i alle detaljer, men som minimum må man jo sørge for, at der er beskyttelse omkring den præst, og at de drenge, der måtte have udøvet chikane, ikke har fået lov til det, siger Mette Frederiksen.
 I sidste uge flygtede præsten på grund af langvarig chikane fra en gruppe unge i det indvandrerdominerede kvarter. Dansk Folkeparti mente, at der var tale om "religionskrig", mens statsminister Lars Løkke Rasmussen (V) i Berlingske Tidende opfordrer til at gå i kirke som modsvar på chikanen.
 Den opfordring er Mette Frederiksen uforstående overfor. Hun advarer mod at blande spørgsmålet om religion ind i sagen.
 - Jeg synes ikke, man skal gøre det her til en konflikt om folkekirken eller ej. Jeg synes, man skal tage skarp afstand fra alle former for chikane, og det er fuldstændig absurd, hvis vi har, og det har vi jo tilsyneladende, boligområder, hvor præster ikke kan udøve deres hverv. Det skal man selvfølgelig ikke acceptere, siger Mette Frederiksen.
