Ammitzbøll - nu som liberal værdikriger



 Simon Emil Ammitzbøll erkender, at drømmen om at lede sit eget parti til succes er bristet. I stedet vil han videreføre sin værdipolitiske kamp under nye faner i Liberal Alliance. Ved årsskiftet var Ammitzbøll "borgerlig, humanistisk fritænker". Nu definerer han sig selv som "liberal humanist". Selv ser han en rød tråd.
 - Jeg fortsætter med den linje, der hedder, at herboende indvandrere hverken skal være ofre eller skurke, men betragtes som medmennesker - som nogen, der skal behandles som dig og mig, siger Simon Emil Ammitzbøll.
 Han vil arbejde for "en social indignation med et liberalt ansigt".
 - Jeg kan ikke klare at høre om, at folk ikke bliver behandlet ordentligt af staten og samfundet, fordi man vil gøre det godt for de fleste, men har glemt de sidste. Vi er ikke liberale i den forstand, at fanden tager de sidste. Vi er liberale i den forstand, at vi vil sætte folk i stand til at klare sig selv, siger Simon Emil Ammitzbøll.
 Partileder Anders Samuelsen erkender, at Liberal Alliance tidligere har haft svært ved at markere sig på det værdipolitiske område.
 - Vi bliver nu et parti med en meget bredere profil. Villum Christensens dagsorden på erhvervs- og uddannelsesområdet og min dagsorden på velfærdsreformer bliver nu suppleret med en stærk værdipolitisk dagsorden, siger partileder Anders Samuelsen.
 Han og Simon Emil Ammitzbøll har sat sig sammen for at gennemgå Liberal Alliances politiske linje. Ifølge Ammitzbøll er de to enige i 90-95 procent af sagerne. Det er andre toner end i oktober sidste år, da Ammitzbøll forlod Det Radikale Venstre.
 - Liberal Alliances økonomiske politik, deres udlændingepolitik og deres EU-politik er jo noget, der trækker i en helt anden retning, end det jeg står for, sagde han for bare et halvt år siden.
