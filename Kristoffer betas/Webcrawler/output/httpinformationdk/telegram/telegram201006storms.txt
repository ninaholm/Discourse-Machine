Storm sniger sig forbi BP's oliefelt
En tropisk storm vil ikke direkte ramme et olieforurenet område i Den Mexicanske Golf, men det kan alligevel forstyrre arbejdet med at stoppe olieudslippet.


 Den tropiske storm Alex er søndag på vej mod Den Mexicanske Golf, men den ventes ikke at ramme området, hvor olie strømmer ud i havet under en ødelagt BP-boreplatform.
Eksperter advarer om, at stormen kan udløse kraftige vinde og høje bølger i det olieforurenede område, selv om det ikke rammes direkte.
Thad Allen fra den amerikanske kystvagt, der er præsident Barack Obamas opsynsmand med ulykken, siger, at arbejdet med at stoppe og opsamle den udstrømmende olie risikerer at blive forsinket i op til to uger af det urolige vejr.
- Vi er meget tilfredse med, at vi ikke rammes af vejret lige nu, lyder det optimistisk fra en talsmand for BP.
Men Thad Allen mener, det er for tidligt at glæde sig.
- Vejret er uforudsigeligt, og vi kan have en vejrændring i sidste øjeblik, siger han.
Stormen Alex var tidligt søndag på vej hen over Yucatan-halvøen i Mexico. Den ventes at blive svækket i løbet af dagen, efter at have nået vindhastigheder på op til 100 kilometer i timen.
Ifølge CNN har stormen fået BP til at trække en del af sit personale på andre boreplatforme væk fra Den Mexicanske Golf.
Søndag er olien fra BP's brønd strømmet ud i 68 dage og har gjort det til den største miljøkatastrofe i USA's historie. Olieudslippet begyndte, da der opstod en eksplosion på boreplatformen Deepwater Horizon.
