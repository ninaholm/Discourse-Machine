Justin Bieber erkender sig skyldig i hasarderet kørsel
Popsangeren Justin Bieber tilstår, at han kørte vildt i Florida og modsatte sig anholdelse.


 Den 20-årige canadiske popsanger Justin Bieber, der har knust ikke så få pigehjerter verden over, har onsdag aften dansk tid erklæret sig skyldig i at have kørt hasarderet en sen nat i Miami i Florida i januar.
Det skriver flere amerikanske medier.
Han har også erkendt, at han modsatte sig anholdelse.
Politiet sagde dengang, at Bieber var involveret i et regulært kapløb på gaden i Miami, et såkaldt drag race.
Tilståelsen er faldet i forbindelse med et forlig, som Biebers forsvarere har indgået med anklagemyndigheden.
Forliget indebærer også, at det unge popidol skal gennemgå 12 lektioner, hvor han skal lære at tøjle sit temperament.
Desuden skal han betale 50.000 dollar, omkring 275.000 kroner, til velgørende formål, ligesom der er nogle retsomkostninger, han skal betale.
Hans forsvarer Mark Shapiro har ifølge tv-stationen NBC meddelt, at Justin Bieber allerede har betalt de 50.000 dollar til lokal velgørenhed til børn.
Der var i januar mistanke om, at han havde kørt bil i påvirket tilstand, men denne del er udeladt i forliget.
Bieber selv var ikke til stede, da forliget blev bekendtgjort i retten i Miami.
Episoden fandt sted om natten den 23. januar i Miami Beach. Her var han involveret i det, politiet kalder et ulovligt gaderæs.
Justin Bieber kørte i en lejet Lamborghini, mens R&B-sangeren Khalil Amir Sharieff kørte i en Ferrari.
Ingen af de to er dog blevet sigtet for gaderæs, og det var ikke muligt for politiet at finde beviser for, at de to havde så meget som kørt hurtigere end loven tillader, fortæller NBC.
Blodprøver viste, at Justin Bieber havde alkohol i blodet, men ikke i ulovlige mængder. Der blev imidlertid funder spor af ulovlige stoffer som marijuana i hans urin.
