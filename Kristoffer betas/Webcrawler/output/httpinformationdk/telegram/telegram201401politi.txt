Politisk ordfører i SF trækker sig i protest mod Dong-sag
Lisbeth Bech Poulsen trækker sig fra vigtige poster, efter at SF's landsledelse har sagt god for Dong-aftale.


 SF's politiske ordfører og finansordfører Lisbeth Bech Poulsen trækker sig fra posterne efter partiets ja til Dong-aftale.
Hun ønsker nemlig ikke at sidde i finansudvalget torsdag og stemme for den kontroversielle aftale, når den forventes at blive stemt igennem i Folketingets Finansudvalg.
Det skriver Politiken.
Det sker efter et møde i SF's landsledelse, hvor partiet tilkendegav et ja til Goldman Sachs' kapitalindsprøjtning i Dong Energy, der sælger 19 procent til den amerikanske investeringsbank.
Derfor agter hun at meddele gruppeledelsen, at hun ikke længere ønsker at fortsætte på de to vigtige poster.
Hendes fremtid i Folketingsgruppen er nu uvis.
Ifølge Politiken har Lisbeth Bech Poulsen udadtil tilkendegivet positive toner overfor salget af en andel af Dong, men internt har hun protesteret over linjen siden december.
Det er ikke første gang, at hun er i vælten over en politisk aftale.
I 2012 endte hun, under pres fra den daværende ledelse, med at stemme for skatteaftalen, der sænkede selskabsskatten fra 25 til 22 procent.
Hun måtte grådkvalt eskorteres ud af SF's gruppeværelse på Christiansborg efter at være blevet sat på plads.
Tidligere på aftenen torsdag valgte SF's næstformand Peter Westermann at trække sig, efter at også hans linje i Dong-sagen blev underkendt.
Peter Westermann var ellers en af SF-formand Annette Vilhelmsens nærmeste støtter, da hun overraskende vandt formandsvalget i SF over sundhedsminister Astrid Krag.
For knap et år siden valgte den daværende politiske ordfører Jesper Petersen at trække sig fra SF til fordel for Socialdemokraterne.
Det skete på grund af uenighed med SF's politiske linje.
Udmeldingen kom efter et formandsvalg, hvor han støttede sundhedsminister Astrid Krag som ny formand, efter at Villy Søvndal trak sig tilbage.
