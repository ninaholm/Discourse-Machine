Kristendemokrater uenige om Wilders-aftale
Kristendemokraterne i Holland kan ikke blive enige om, hvorvidt partiet vil samarbejde med Gert Wilders. Den nye koalitionsregering hænger dermed i tynd tråd.


 Parlamentsmedlemmerne for kristendemokraterne (CDA) i Holland har ikke kunnet blive enige internt, om hvorvidt partiet skal medvirke i en ny højreregering med det liberale VVD med parlamentarisk støtte fra Geert Wilders Frihedsparti.
CDA's leder Maxime Verhagen siger, at partiet i stedet er blevet enig om, at samtlige partimedlemmer lørdag skal præsenteres for den aftale med VVD og Frihedspartiet, som skal lægge til grund for koalitionsregeringen.
- Vi tager endeligt stilling efter diskussionen på partikongressen, siger Verhagen.
Reelt er der indgået to nye aftaler om indgåelsen af en ny regering. En skitserer pagten mellem regeringspartierne, og den anden er en udpensling af samarbejdet med Frihedspartiet.
CDA har længe været dybt splittet over Wilders deltagelse i eller samarbejde med en ny regering.
