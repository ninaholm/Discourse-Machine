Demonstranter spules væk foran Mursis palads
Politiet i Egypten rydder pladsen foran præsidentpalæet med vandkanoner. Hundredvis har samlet sig i protest.


 Egyptisk politi har mandag aften affyret vandkanoner mod stenkastende demonstranter foran præsidentpaladset, mens oppositionen samledes for at markere den anden årsdag for at have væltet præsident Hosni Mubarak.
Sammenstødene udbrød efter, at adskillige hundrede demonstranter marcherede til paladset, der har været genstand for adskillige nylige sammenstød på en dag med marcher mod Egyptens islamistiske præsident, Mohammed Mursi.
Oppositionsgrupper opfordrer demonstranterne til at kræve, at Mursi opfylder revolutionens mål, som har bragt ham til magten sammen med sin gennem lang tid forbudte bevægelse, Det Muslimske Broderskab.
Blandt deres vigtigste krav er en ny enhedsregering, tilføjelser til en omstridt islamisk foreslået forfatning og afsættelsen af den egyptiske rigsadvokat.
Aktivister er også rasende over, at ingen er blevet holdt ansvarlige for snesevis af demonstranters død i de seneste måneders sammenstød med politiet.
- Ned med broderskabsstyret, råber demonstranterne, mens de marcherer ned mod Tahrir-pladsen i centrum af Kairo.
Pladsen er det symbolske centrum for de demonstrationer, der væltede Mubarak. Andre marcher samledes ligeledes på pladsen.
Tidligere har demonstranter for en kort bemærkning besat en vigtig bro og også tog på en central metrostation i Kairo, hvor de kom i klammeri med passagerer og metropoliti, siger øjenvidner og statslige medier.
For to år siden væltede egypterne ud i gaderne for at fejre begivenheden, efter at en af Mubaraks rådgivere meddelte, at præsidenten ville trække sig, hvilket betød, at demokratiske ændringer var inden for rækkevidde.
Den 84-årige præsidents spektakulære fald fra magtens tinde fandt sted 11. februar 2011 efter en 18 dage lang folkelig opstand, som sendte chokbølger gennem Mellemøsten og blev det foreløbige højdepunkt på Det Arabiske Forår.
