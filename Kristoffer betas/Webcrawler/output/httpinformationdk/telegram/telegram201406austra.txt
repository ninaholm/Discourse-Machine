Australsk forfærdelse over journalistdom i Kairo
Dom undergraver Egyptens forsøg på at overbevise verden om, at det går mod demokrati, siger Australien.


 Australien siger, at det er bestyrtet og dybt chokeret over, at en egyptisk domstol har idømt den australske Al Jazeera journalist Peter Greste en dom på syv års fængsel.
- Dette undergraver Kairos forsøg på at overbevise verden om, at Egypten bevæger sig mod demokrati. Australien er chokeret over denne dom, siger den australske udenrigsminister, Julie Bishop.
 - Vi er dybt bestyrtede over, at denne dom er afsagt, og vi frastødes af dens strenghed. Det er simpelt hen umuligt for den australske regering at forstå, at denne kunne afsiges på baggrund af det bevismateriale, der har været i sagen, tilføjer hun.
Grestes Al Jazeera kollega, den egyptisk-canadiske Mohamed Fadel Fahmy, blev også idømt syv års fængsel, mens tv-producenten Baher Mohamed fik 10 års fængsel.
De var anklaget for at sprede "falske nyheder."
Al Jazeeras chef, Mustafa Sawaq, siger i Doha:
- Vi fordømmer denne uretfærdige dom (...). Vi er chokerede.
I Haag siger den hollandske udenrigsminister, Frans Timmerman, at han har indkaldt den egyptiske ambassadør for at klage over dommen, og han siger, at han vil tage sagen op med sine EU-kolleger i Luxembourg.
Han siger, at den hollandske journalist Rena Netjes, som var en af dem, der blev dømt in absentia, "ikke fik en retfærdig retssag."
"- De vil komme til at betale for dette. De kommer til at betale. Det lover jeg, råbte den egyptisk-canadiske Mohamed Fadel Fahmy, da hans dom var blevet afsagt.
Den amerikanske udenrigsminister, John Kerry, som besøgte Kairo på et overraskelsesbesøg forud for domsafsigelsen, havde indtrængende opfordret egypterne til at udvise respekt for ytringsfriheden.
Siden afsættelsen af den islamistiske Mohamed Mursi har Al Jazeera indgående skildret myndighedernes kamp mod Det Muslimske Broderskab.
De egyptiske myndigheder anser tv-stationen for at være Qatars stemme, og de beskylder Doha for at være en støtte for Mursis Muslimske Broderskab.
