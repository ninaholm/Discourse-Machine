Castro på Cuba går på pension i 2018
Fidel Castros lillebror, Raúl, har sat en udløbsdato på sit lederskab over Cuba.


 Cubas præsident, Raúl Castro, vil trække sig tilbage, når hans anden embedsperiode slutter i 2018. Det meddeler han søndag i en nationalt transmitteret tale ifølge nyhedsbureauet Reuters.
Den 81-årige Castro kom med meddelelsen kort tid efter, at den cubanske nationalforsamling i sin åbningssession havde valgt ham til endnu en femårig periode i spidsen for den kommunistiske ø-stat i Caribien.
I et overraskende træk udnævnte det nye parlament 52-årige Miguel Diaz-Canel til ny vicepræsident, og dermed ligner han umiddelbart den mest synlige arvtager til den aldrende Castro.
Raúl overtog lederskabet over Cuba, da hans ældre bror Fidel trådte tilbage i 2006 for at gennemgå en tarmoperation.
Raúl Castros lederskab blev i 18 måneder betegnet som midlertidigt, inden han i 2008 blev officielt valgt som præsident, da Fidel Castro besluttede at trække sig permanent fra posten.
 Raúl Castro er også formand for Cubas Statsråd og leder desuden politbureauet i Cubas Kommunistiske Partis centralkomité, ligesom han er øverstkommanderende for de væbnede styrker.
Raul blev født i 1931 i den østlige provins Holguin. Han var den yngste af tre brødre - og fem år yngre end storebror Fidel.
Sammen forsøgte brødrene i 1953 at gennemføre et statskup i Cuba. Men det mislykkedes, og de blev kastet i fængsel og senere sendt i eksil i Mexico.
Få år senere lykkedes det imidlertid Fidel og Raúl og deres militshær at få væltet den USA-støttede diktator Fulgencio Batista.
Brødrene har tilsammen regeret Cuba i mere end 50 år. Men i modsætning til Fidel elsker Raúl Castro ikke rampelyset. Han er i det hele taget en mere stille eksistens end sin karismatiske bror og i øvrigt også et hoved lavere.
