Analytiker: SAS-regnskab er endnu værre end ventet
SAS skuffer analytiker fælt efter første kvartal. Hvis presset fortsætter, må der en ny spareplan til.


 Luftfartsselskabet SAS's regnskab lever langt fra op til forventningerne. For på trods af positiv indtjeningseffekt fra flyselskabets besparelsesprogram og lavere brændstofpriser har SAS svært ved at tjene penge.
Det vurderer Sydbanks SAS-analytiker Jacob Pedersen over for Ritzau Finans, efter at flyselskabet fredag har fremlagt regnskab for 1. kvartal af sit forskudte regnskabsår.
- Det ser ikke bare lige så dårligt ud, som jeg havde ventet, men værre, siger Jacob Pedersen om regnskabet.
- En del af effekten ligger godt nok i, at man i 1. kvartal sidste år afsluttede nogle samarbejdsaftaler med blandt andre Lufthansa og et amerikansk selskab, som havde nogle positive effekter sidste år, siger Jacob Pedersen.
SAS' underskud på bundlinjen lød på 94,4 millioner kroner, hvor der kun var ventet et underskud på knap 18 millioner kroner. Ekstraordinære poster bidrog endda positivt med knap 863 millioner kroner.
Driftsoverskuddet landede på knap 826 millioner kroner mod 268 millioner kroner i første kvartal 2013/14. Der var ventet et overskud på 870 millioner kroner.
I det regnskab skal dog inkluderes en engangspost på 843 millioner kroner fra ændrede pensionsaftaler.
- Uanset hvordan man vender og drejer det, så fortæller det her, at SAS' aktuelle indtjeningskraft er ikke så god, som jeg har ventet, siger Jacob Pedersen.
- De kører det her store besparelsesprogram, som burde give fremgang i indtjening, og de har medvind på brændstofsiden, men alligevel så lander man på det operationelle plan 300 millioner lavere, end man gjorde i samme kvartal sidste år, siger han.
For året venter SAS fortsat et overskud. Selvom resultatet for regnskabsårets første kvartal lander et stykke under Jacob Pedersens forventninger, tror han alligevel godt, at SAS kan hive et plus hjem i indeværende regnskabsår, selvom det kan blive svært.
Hvis SAS ikke forbedrer indtjeningen, kan det endda blive nødvendigt at sætte gang i en ny spareplan, vurderer Jacob Pedersen.
- Det er tid til igangsætte et nyt besparelsesprogram for at skabe en tilfredsstillende indtjening. Det bliver især nødvendigt, hvis det her yieldfald fortsætter, siger han.
Yielden måler indtjeningen per fløjet passagerkilometer.
SAS oplevede i 1. kvartal et yieldfald på 5,5 procent, men Jacob Pedersen tror alligevel, at der kommer en positiv prisudvikling, når højsæsonen nærmer sig.
