Lene E.: Grøn Vækst tilgodeser alle parter



 Økonomi- og erhvervsminister Lene Espersen (K), der skal lede de politiske forhandlinger om regeringens plan for Grøn Vækst, er forberedt på massiv kritik  fra både miljøorganisationer og landbruget, men mener, at planen balancerer mellem de forskellige interesser. Man skal bare tænke langsigtet, siger hun.
 - Vi er udmærket klar over, at der vil være kritik fra begge sider. Nogle vil sige, at det er ikke er grønt nok, at der skulle bruges endnu flere penge på natur. Landbruget vil sige, at vi går alt for skrapt til værks, siger Lene Espersen under dagens pressemøde på Det Biovidenskabelige Fakultet i København.
 Hun nævner pesticiderne som et eksempel. Regeringen vil hæve afgifterne på de skrappeste sprøjtemidler. Espersen forventer, at de grønne organisationer både vil kritisere tidshorisonten og ambitionsniveauet, mens landbruget vil mene, at det bliver for dyrt, selv om landmændene bliver kompenseret med lavere jordskatter.
 - Men jeg tror faktisk, at det er muligt at tilgodese alle synspunkter, hvis man bare tør tænke mere langsigtet, end det er gjort hidtil, siger Lene Espersen.
 De politiske forhandlinger indledes den 5. maj i Økonomi- og Erhvervsministeriet.
