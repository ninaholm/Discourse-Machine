Ban: Vi skal bryde dødvandet i Mellemøsten
Ban Ki-moon lover international indsats for at give fredsprocessen i Mellemøsten et skub.


 FN's generalsekretær, Ban Ki-moon, lover nye internationale bestræbelser for at bryde "dødvandet" i Mellemøsten og sætte gang i fredsprocessen igen.
- Vi har længe været enige om, at palæstinenserne fortjener en stat. Israel har brug for sikkerhed. Begge vil have fred, siger Ban ved åbningen af den generelle debat ved FN's 66. generalforsamling i New York.
- Vi lover en vedholdende indsats for at hjælpe med at opnå den fred gennem en forhandlet løsning, tilføjer han.
Palæstinensernes præsident, Mahmoud Abbas, siger, at han vil søge fuldt palæstinensisk medlemskab af FN, når han har holdt sin tale ved Generalforsamlingen på fredag.
Israel er yderst utilfreds med det palæstinensiske skridt, og USA har advaret om, at det vil benytte sig af sin vetoret i Sikkerhedsrådet for at hindre et palæstinensisk FN-medlemskab.
De to lande fastholder, at spørgsmålet om en palæstinensisk stat skal afgøres gennem direkte forhandlinger med Israel.
I de seneste dage har der været hektiske forhandlinger for at hindre det, den svenske udenrigsminister, Carl Bildt, betegner som "en diplomatisk togkollision for freden i Mellemøsten".
Senere onsdag ventes også USA's præsident, Barack Obama, at mødes med Abbas.
