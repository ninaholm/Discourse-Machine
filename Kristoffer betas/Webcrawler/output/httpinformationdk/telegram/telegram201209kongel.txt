En Kongelig Affære er dansk bud på en Oscar
"En kongelig affære" med Mads Mikkelsen i hovedrollen bliver dansk bud på en Oscar ved næste års uddeling.


 Nikolaj Arcels har nu besteget første trin på trappe, der skal bringe ham på den røde løber i Los Angeles den 26. februar.
Den dag uddeles der nemlig Oscar-statuetter, og på et pressemøde i Det Danske Filminstitut fredag blev det offentliggjort, at Arcels Struensee-film "En kongelig affære" er Danmarks bud på en vinder i kategorien bedste ikke-engelsksprogede film.
Ved forrige Oscar-uddeling i 2011 vandt Susanne Bier kategorien for filmen "Hævnen", der har svenske Mikael Persbrandt og danske Trine Dyrholm i hovedrollen.
Det var i øvrigt første gang siden 1989, at Danmark vandt prisen. Dengang var det Bille August, der fik den gyldne statuette for "Pelle Erobren".
Året før, i 1988, gik prisen også til Danmark, nemlig til Gabriel Axel for hans Karen Blixen-filmatisering "Babettes Gæstebud".
I Danmark er det en komité nedsat af Det Danske Filminstitut og filmbranchens organisationer, som afgør hvilken film, der indstilles i kategorien Best Foreign Language Film.
Formand for komitéen er Henrik Bo Nielsen fra Det Danske Filminstitut.
 I løbet af næste måned bliver feltet snævret ind til i alt ni film. Herefter går to udvalg under det amerikanske filmakademi i gang med at udvælge de fem film, der skal nomineres til en Oscar i kategorien.
Hvilke fem film det bliver, offentliggøres den 10. januar. Og kommer "En kongelig affære" også gennem det nåleøje, kan Nikolaj Arcel se frem til at gå side om side med Hollywoods største stjerner på den røde løber i Los Angeles den 26. februar.
