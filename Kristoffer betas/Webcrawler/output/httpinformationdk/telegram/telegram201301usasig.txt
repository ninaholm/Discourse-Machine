USA siger ja til at hjælpe Frankrig i krigsindsats
Amerikanerne er gået med til at lufttanke franske militærfly, der er på mission i det afrikanske land Mali.


 Franske kampfly, der fører krig mod islamistiske militante i Mali, vil nu blive lufttanket af amerikanske brændstoffly.
For efter to ugers betænkningstid har USA's forsvarsminister, Leon Panetta, godkendt en anmodning om hjælp fra den franske regering.
Den amerikanske forsvarsminister ringede og fortalte sin franske kollega, Jean-Yves Le Drian, om beslutningen i en samtale, hvor de også diskuterede den amerikanske støtte til at "nægte terrorister sikker havn i Mali".
- Den amerikanske militærkommando i Afrika vil støtte det franske militær ved at udføre lufttanknings-missioner, mens kamphandlingerne i Mali fortsætter, siger en talsmand for det amerikanske forsvarsministerium.
Ministrene talte også om de amerikanske planer om at transportere styrker fra afrikanske nationer som Tchad og Congo til Mali.
Præsident Barack Obama har givet sin støtte til den franske indgriben i konflikten og sagt god for at dele efterretninger og sætte ind med transportfly. Men USA har indtil nu tøvet med at levere brændstoffly.
I det nordlige Mali har fransk-ledede styrker indtaget byen Gao, der hidtil har været en højborg for de al-Qaeda-tilknyttede militante.
Gao er den by i Malis nordlige region, hvor der bor flest mennesker.
