Se baggrunden for undersøgelse om CIA-fly
Undersøgelsen om de påståede CIA-flyvninger over Danmark har været begrænset på flere måder. Se hvordan her.


 Undersøgelsen om de påståede CIA-flyvninger med krigsfanger over og i Grønland:
* Undersøgelsen er begrænset på flere måder. Først og fremmest afviste regeringen at lade Justitsministeriet nedsætte en undersøgelseskommission. Dermed har der ikke været mulighed for at indkalde vidner, og der vil heller ikke komme en vurdering af, om nogen skal stilles til ansvar i sagen.
* Dansk Institut for Internationale Studier (DIIS) skulle i stedet på Grønlands vegne foretage en mere uformel undersøgelse. Danmark og Grønland har delt udgiften.
* DIIS skulle først og fremmest afdække spørgsmål omkring dokumenter, som blev lækket af Wikileaks i januar 2011. Her offentliggjorde Wikileaks en række fortrolige indberetninger fra 2008 om sagen fra den amerikanske ambassade i København.
* De lækkede dokumenter førte til beskyldninger om, at VK-regeringen i forbindelse med en redegørelse om de påståede CIA-flyvninger lavede aftalt spil med USA.
* Dokumenterne giver det indtryk, at mens regeringen fortalte Folketinget og danskerne, at man ville stille kritiske spørgsmål til USA, undlod man reelt at kræve klare svar fra amerikanerne om de påståede hemmelige CIA-flyvninger med krigsfanger.
* Undersøgelsen skulle desuden kaste et kritisk blik på den redegørelse, om VK-regeringen afleverede. Det skulle ske ved at undersøge, om de konkrete flyvninger og myndighedssvar, som omtales i redegørelsen, stemmer overens med den dokumentation, som danske og grønlandske myndigheder ligger inde med.
* Undersøgelsen kunne inddrage alle relevante dokumenter fra danske og grønlandske myndigheder. Myndighederne har dog haft mulighed for at afvise at give samtykke til, at DIIS fik indblik i klassificerede dokumenter.
* Undersøgelsen koncentrerer sig om begivenheder før den 22. oktober 2008. Her fik Danmark skriftlige forsikringer fra USA om, at man altid vil orientere Danmark i tilfælde af overflyvninger. Dermed var der ikke grund til at undersøge den efterfølgende periode, mente regeringen og det grønlandske selvstyre.
