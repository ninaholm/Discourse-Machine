FAKTA: Her er regeringens bud på en ny togplan
Superlyntogene skal give markant kortere rejsetid mellem de største byer i hele landet. Se her hvordan:


 Trafikoplægget for den såkaldte timemodel, der skal sikre togtider på en time mellem blandt andet København, Odense, Aarhus og Aalborg, består af tre linjer for de nye superlyntogssystemer, der vil betjene 10 byer.
Timemodellens superlyn indgår sammen med korresponderende tog i et samlet trafiksystem frem mod 2025:
* Et superlyntog med én times rejsetid mellem de største byer København, Odense, Aarhus og Aalborg inklusiv stop i Randers.
* Et superlyn, der kører på én time fra København til Odense og videre fra
Odense til Esbjerg inklusiv stop i Kolding efter en halv time.
* Et superlyntog mellem København og Aarhus på 2 timer og 10 minutter med stop i Odense, Fredericia, Vejle og Horsens.
Parallelt med disse tog kører andre tog (Intercity- og regionaltog), som betjener de mellemliggende stationer. Ved at skifte en gang undervejs kan man fra næsten alle stationer få andel i rejsetidsgevinsterne.
Køreplanen vil blive opbygget så mindst 25 byer vest for Storebælt har prioriteret korrespondance til superlyntogene.
Bemærk, at det i enkelte tilfælde er muligt i dagens køreplan at opnå lidt hurtigere rejsetider ved at benytte lyntog, der kun kører to-tre gange dagligt.

Kilde: Transportministeriet.
