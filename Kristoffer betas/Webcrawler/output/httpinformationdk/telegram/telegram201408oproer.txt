Oprørere håner ukrainske krigsfanger i Donetsk
Krigsfanger bliver fremvist i det østlige Ukraine, mens styret i Kijev fejrer uafhængighedsdagen.


 Pro-russiske separatister har søndag fremvist snesevis af ukrainske krigsfanger i den østlige storby Donetsk, siger øjenvidner fra nyhedsbureauet Reuters.
Krigsfangerne blev tvunget til at gå ned gennem hovedgaden i Donetsk, hvor folk råbte skældsord efter dem. Mændene var ubarberede, udmattede og klædt i enten kampuniform eller civile klæder.
-"Fascister, fascister," råbte nogle af tilskuerne til optrinnet.
"Ned på knæ", råbte andre.
Soldaterne er taget til fange under separatisternes flere måneder lange væbnede konflikt med militæret og styret i Kijev. De blev samlet for at blive hånet på den centrale Lenin Plads, siger AFP's korrespondenter i byen.
I en højttaler lød det på et tidspunkt gennem gaderne: - I bliver nu i stand til at se dem gå forbi Jer. De folk, som blev sendt herud for at slå os ihjel."
- Vi er russere! hed det videre i højttaleren.
I en gestus, der skulle symbolisere, at fangeren var urene, kørte der rengøringsbiler bag dem og fejede og vaskede gaden der, hvor de havde gået.
Krigsfangerne blev fremvist samtidig med, at Ukraines præsident, Petro Porosjenko, søndag stod i spidsen for en markering af Ukraines uafhængighedsdag i Kijev, hvor soldater og våben blev vist frem på Kijevs uafhængighedsplads - Maidan.
Paraden i Donetsk var et åbenlyst forsøg på at håne begivenheden i Kijev, hvor mange tusinde mennesker er mødt op for at bakke op om regeringen i konflikten med de russisk-talende oprørere i den østlige del af landet.
Trods det kriseramte lands skrøbelige økonomi lovede Porosjenko i sin tale på Uafhængighedspladsen at bruge 40 milliarder hryvnias (over 17 milliarder kroner) på en styrkelse af militæret i de kommende tre år.
Pengene vil blive brugt på militærfly, krigsskibe og helikoptere.
 - I det 21. århundrede - i Europas midte - bliver der begået skamløse krænkelser af en suveræn stats grænser uden en krigserklæring. Det er, som om verden er vendt tilbage til 1930'erne forud for Anden Verdenskrig, sagde Porosjenko.
