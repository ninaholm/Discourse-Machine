Våbenhvile i Gaza



 Den islamiske Hamas-gruppe erklærede i dag en øjeblikkelig våbenhvile i Gaza. Det samme gjorde andre militante grupper i Gaza. Samtidig gav Hamas Israel, der allerede har erklæret en ensidig våbenhvile, en uge til at trække sine styrker ud af Gaza.
 En talsmand for Israels premierminister, Ehud Olmert, sagde tidligere, at Israel kan indlede tilbagetrækningen af sine styrker fra Gaza, hvis våbenhvilen holder i den Hamas-kontrollerede enklave.
 - Hamas og fraktionerne erklærer våbenhvile i Gaza med øjeblikkelig virkning og giver Israel en uge til at trække sig tilbage, sagde Ayman Taha, der er Hamas' repræsentant i Egyptens hovedstad, Kairo.
 Hamas sagde tidligere, at den ikke ville stoppe sine angreb, så længe der er israelske soldater i Gaza.
 Taha sagde, at Hamas også kræver, at Israel åbner alle grænseovergange ind til Gaza, så mad og andre varer kan komme ind og "imødekomme vort folks basale behov".

