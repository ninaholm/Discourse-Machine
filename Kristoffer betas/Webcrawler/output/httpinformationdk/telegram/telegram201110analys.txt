Analyse: Høj fart dræber flest i trafikken
For første gang er årsagerne til samtlige trafikale dødsulykker på et år blevet kortlagt.


 Sidste år blev 255 personer dræbt i 231 ulykker på de danske veje.
I et samarbejde mellem Vejdirektoratet, politikredsene, bilinspektørerne og kommunerne er data for alle 231 dødsulykker i trafikken i 2010 nu blevet indsamlet og analyseret.
Og tallene afslører, at for høj hastighed er årsag eller medvirkende årsag til 44 procent af dødsulykkerne på de danske veje.
Enten fordi trafikanterne har overskredet hastighedsgrænsen eller har kørt for hurtigt i forhold til omstændighederne.
43 procent af ulykkerne skyldes manglende opmærksomhed fra trafikanternes side - enten fordi de er blevet distraheret, er opmærksomme på noget inde i bilen i stedet for på trafikken eller ligefrem er faldet i søvn bag rattet.
Det er første gang, der er blevet lavet en så omfattende analyse af dødsulykkerne herhjemme.
Også træthed og overdreven alkoholindtagelse rangerer blandt de hyppigste ulykkesfaktorer.
Undersøgelsen konkluderer, at trafikantens handlinger var afgørende i hele 95 procent af dødsulykkerne.
Hele 215 ulykker kunne således være undgået, hvis trafikanten havde handlet anderledes og overholdt færdselsloven især med hensyn til opmærksomhed, orientering, hastighed og indtagelse af spiritus.
Rapporten viser også, at man som bilist især skal være varsom, når man kører på landet.
Halvdelen af dødsulykkerne er nemlig eneulykker og mødeulykker, som primært sker uden for byerne.
Især mødeulykkerne er ofte meget alvorlige på grund af de fysiske kræfter, som er på spil, når to køretøjer med høj hastighed støder sammen.
To-tredjedele af dødsulykkerne på vejene kræver mænd som sine ofre, og heraf er 35 procent unge mænd.
Desuden døde 16 trafikanterne, før ulykken indtraf - hyppigst ved hjertestop.
