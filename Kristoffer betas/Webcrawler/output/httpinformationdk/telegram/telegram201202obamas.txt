Obama: Stop drabskampagnen i Syrien
Presset stiger mod det syriske regime. Stormagter fordømmer blodbadet i landet i kraftige vendinger.


 Det storpolitiske drama om opstanden i Syrien spidser til.
De vestlige magter i FN's Sikkerhedsråd går benhårdt efter at få en afstemning lørdag om en resolution, der fordømmer blodbadet mod mænd, kvinder og børn i de syriske gader.
Samtidig beskylder USA's præsident, Barack Obama, direkte regimet i Damaskus for at myrde løs på sine egne borgere.
Senest i et "ubeskriveligt angreb" i byen Homs, hvor mere end 217 personer angiveligt er blevet dræbt af granater.
Obama skærper retorikken og kræver, at Syriens hårdt pressede enehersker, Bashar al-Assad, lægger våbnene og træder tilbage med det samme.
- Assad må stoppe sin drabskampagne og forbrydelser mod sit eget folk. Han må træde tilbage og øjeblikkeligt tillade en demokratisk overgang, siger Obama i en erklæring.
Det syriske styre afviser, at det er landets militær, som står bag drabene i Homs.
Tv-stationerne Al Jazeera og Al-Arabiya har vist billeder af dusinvis af dræbte eller sårede personer.
- De civile, som er blevet vist af tv-stationerne er borgere, som blev kidnappet og dræbt af bevæbnede drabsmænd, skriver det statsejede syriske nyhedsbureau Sanaa.
Ifølge det seneste skøn fra FN er 5400 mennesker blevet dræbt siden oprøret mod den syriske præsident, Bashar al-Assad, begyndte i marts 2011. Frankrig vurderede onsdag, at antallet af dræbte er omkring 6000.
Lørdag eftermiddag skal FN's Sikkerhedsråd stemme om en resolution om Syrien. Den Arabiske Liga har tidligere sagt, at en løsning i Syrien kræver, at Bashar al-Assad træder tilbage.
Det er ifølge diplomater uvist, om Rusland vil tilslutte sig teksten eller nedlægge veto.
Frankrig FN-ambassadør, Gerard Araud, siger lørdag, at de vestlige magter er "fast besluttet på at stemme i dag".
Efter drabene i Homs har den politiske opposition i Syren opfordret russerne til at fordømme drabene og opfordre til demokrati.
