S vil have Støjberg til at bruge af integrationspulje
Mattias Tesfaye (S) forstår ikke, hvorfor der ikke bliver brugt af de afsatte integrationsmidler i satspuljen.


 Det er ved at være tid til, at integrationsminister Inger Støjberg (V) kommer i gang med at udmønte nogle af de integrationsmidler, der er afsat i satspuljen.
Det mener Socialdemokraternes indfødsretsordfører, Mattias Tesfaye.
- Det pres, der lige nu er på de danske kommuner, som modtager rigtig mange flygtninge, betyder, at vi skal have de her penge ud at arbejde så hurtigt som muligt. Vi synes, at vi har travlt, siger Mattias Tesfaye til Ritzau.
Sidste efterår blev det vedtaget, at der skal bruges 52,3 millioner over fire år på et initiativ, der blandt andet skal hjælpe flygtninge med at finde et arbejde.
I en tidsplan for aftalen står, at det forventes, at kommunerne første gang kan ansøge om midlerne i februar 2016. Men ifølge Mattias Tesfaye er der ikke udsigt til, at der lige foreløbigt bliver åbnet for ansøgningsrunder i de danske kommuner.
- Vi er uforstående over for, at pengene først kan søges fra slutningen af 2016, når der står i satspuljeaftalen, at de er til udmøntning i 2016.
Socialdemokraterne foreslog tidligere på ugen en række tiltag for at få flygtninge bedre integreret på det danske arbejdsmarked. Og før kommunerne kan gennemføre tiltagene, så er der brug for, at der bliver delt ud af integrationskronerne, siger Tesfaye.
- Det er nu, vi har flygtningepresset. Der er ikke nogen grund til, at vi sidder et halvt eller et helt år, før vi overhovedet kan komme i gang, lyder det fra Tesfaye.
Han undrer sig over, at Dansk Folkeparti senest har været ude at sige, at partiet er i mod integrationen af flygtninge, når partiet selv var med til satspuljeforhandlingerne.
Men fordelingen af satspuljemidlerne er et resultat af et kompromis, lyder det fra Martin Henriksen, der er udlændingeordfører i Dansk Folkeparti.
- Vi ønsker ikke at bringe os i en situation, hvor vi skal sige nej til at hjælpe handicappede danske hjemløse, fordi der er nogle partier, der vil bruge penge på nogle ting, som ikke lige står højest på vores prioriteringsliste, siger han til Ritzau.
- Hvis man gerne vil være med til at fordele penge til de mest udsatte danskere, så må man nogle gange acceptere nogle ting, man ikke bryder sig så meget om.
