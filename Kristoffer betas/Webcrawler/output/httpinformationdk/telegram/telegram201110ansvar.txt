Ansvar for psykisk syge bør strammes op
Pårørende til psykisk syge ønsker dialog mellem regioner og kommuner om psykisk syge, viser undersøgelse.


 Pårørende til psykisk syge patienter oplever, at regioner og kommuner er uenige om, hvem der har ansvaret for de psykiske syge.
Ifølge en undersøgelse fra foreningen Bedre Psykiatri gælder det for en tredjedel af de pårørende, skriver Fyens Stiftstidende.
- Det, vi oplever i dag, er, at regionerne skal lave nogle planer for patienten efter udskrivning. Men ovre i kommunernes sociale afdelinger sidder de også og laver planer, og der er ikke dialog imellem dem.
Det siger Thorstein Theilgaard, der er generalsekretær i pårørendeforeningen Bedre Psykiatri.
Et eksempel er Pernille Rasmussen, der fik stillet diagnosen skizofreni som 18-årig.
På fire år har hun været indlagt på psykiatriske hospitaler otte gange. Indtil hun fik tilkendt førtidspension, stillede kommunen hver gang krav om, at hun skulle møde op i forskellige aktiverings-, motions- og praktikforløb, når hun blev udskrevet fra hospitalet.
- Det stressede hende hver gang, og det er det allerværste, du kan gøre i forhold til hendes sygdom, og så røg hun på indlæggelse igen, siger Bjarne Rasmussen, Pernille Rasmussens far til avisen.
Seniorforsker på SFI Steen Bengtsson kalder det en systemfejl, at den sociale indsats i kommunerne ikke er bedre integreret med behandlingen i psykiatrien.
- Der mangler sammenhæng i behandlingen. Det var langt bedre, hvis det hele lå under den samme myndighed, siger han.
