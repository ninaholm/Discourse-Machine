Søvndal strammer retspolitikken



 SF's formand, Villy Søvndal, appellerer nu direkte til baglandet i forsøget på at trække partiets retspolitik til højre. Appellen kommer, efter at flere medlemmer af folketingsgruppen har kritiseret partiformandens forslag om en minimumstraf på ét år for bandemedlemmer, som tages med skydevåben.
 I sin åbningstale ved SF's landsmøde i Århus understreger Villy Søvndal, at danskerne vil have løsninger og resultater og ikke et "brokkeparti". Ifølge partiformanden er SF's retspolitik således hverken "borgerlig eller blødsøden".
 - Når krigen mellem bevæbnede indvandrerbander og rockere raser i gaderne, så uskyldige bliver dræbt, børnehaver sætter panserglas i vinduerne, og bandemedlemmer begynder at kropsvisitere borgere på Nørrebro, så skal et moderne socialistisk parti have svar på rede hånd. Vi skal have besindige, langtidsholdbare løsninger, der stopper fødekæden til banderne - men vi skal også være parat med kontante løsninger, der virker her og nu, siger partiformanden.
 - Vi er klar med en jernnæve til de organiserede kriminelle, der render rundt med skydevåben i gaderne. De skal i fængsel! Rockerborgene skal væk. Og de kriminelle bandemedlemmer skal mandsopdækkes, sagde Villy Søvndal til afdæmpede klapsalver.
 Selv om SF's forretningsudvalg på forhånd havde blåstemplet Villy Søvndals forslag om minimumstraffen, så har det vakt modstand i folketingsgruppen, fordi partiet traditionelt har overladt det til domstolene at udmåle straffen for forbrydelser.
 Ifølge Villy Søvndal skal SF været et "indflydelsesparti", som ikke blot kritiserer VK-regeringen, men også tænker nyt og "fremlægger konstruktive løsninger på almindelige folks problemer". Partiformanden fremhæver, at det både er rigtigt og forkert, når det siges, at SF ikke længere er det samme parti: Værdierne er nemlig de samme, men SF er et parti, der følger med tiden.

