K glad over fokus på folkeskole



  Det er lige De Konservatives kop te, at en bedre folkeskole står centralt i den første nytårstale fra statsminister Lars Løkke Rasmussen (V). Danmark kan kun klare sig i konkurrencen med nyindustrialiserede lande som Kina, Indien, Brasilien og Sydkorea, hvis børnene lærer at læse bedre, og uddannelsen er i top.
 Det siger De Konservatives politiske ordfører, Henriette Kjær, om nytårstalen.
 - Han kommenterer krisen, klimaet, og hele diskussionen om det danske særpræg. Det glæder især os Konservative, at han bruger så meget tid på uddannelse og folkeskolen. Det er rigtig vigtigt at gribe fat i, så det er fremragende, siger hun.
 Henriette Kjær savner modsat oppositionen ikke flere forslag fra statsministeren til at håndtere den økonomiske krise og højere ledighed.
 - Regeringens politik for krisehåndtering har hele tiden været at tage de små skridt, når man finder dem nødvendige. Derfor vil han ikke lancere en stor ny pakke i nytårstalen, siger hun.
 Henriette Kjær glæder sig over statsministerens udstrakte hånd til indvandrere i nytårstalen.
 - Der er behov for alle. Hvis vi vil bevare sammenhængskraften i Danmark, skal vi have det godt med hinanden og have integreret alle. Så det er helt rigtigt, siger Henriette Kjær.
