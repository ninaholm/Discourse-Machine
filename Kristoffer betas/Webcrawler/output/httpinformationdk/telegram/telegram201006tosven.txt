To svenskere savnes efter Gaza-aktion
Den svenske udenrigsministerium har styr på ni ud af 11 svenskere, der befandt sig på de skibe, der mandag blev bordet af Israel ud for Gaza. To savnes fortsat.


 De to svenskere Mattias Gardell og Edda Manga savnes fortsat, efter deres skib mandag blev bordet af israelske soldater. 
Gardel og Manga var sammen med omkring 700 aktivister med i en konvoj på seks skibe, der forsøgte at sejle til Gaza med nødhjælp. Under bordingen opstod der voldelige sammenstød, hvor mindst ni aktivister blev dræbt. 
I alt 11 svenskere var om bord på de seks skibe. Det svenske udenrigsministerium oplyser, at de ni øvrige svenskere tilbageholdes i Israel. Heriblandt den svenske krimiforfatter Henning Mankell, der står bag Wallander-serien. 
Udenrigsministeriet oplyste sent mandag, at de ni svenskere har fået stillet et ultimatum om at forlade landet eller blive stillet for retten. 
Fire af de ni svenskere, der kom i land mandag i Ashdod i Israel, valgte selv at blive overført til et fængsel i byen Beer Sheva. Ifølge det svenske udenrigsministerium har de fem andre - heriblandt Mankell - endnu ikke besluttet sig. 
Det svenske udenrigsministerium understreger, at det stadig ikke har talt direkte med nogle af de involverede svenskerne, og at det er meget vanskeligt at få oplysninger fra Israel.
De seks skibe - den såkaldte Fredsflåde - transporterede 10.000 ton nødhjælp til Gaza. Israel havde forinden forsøgt at hindre skibene i at sejle mod Gaza fra Cypern og også advaret om, at de ville blive stoppet.
Israel holder havområdet ud for Gaza afspærret for at hindre den regerende Hamas-bevægelse i at få våben og sende selvmordsterrorister til Israel.
