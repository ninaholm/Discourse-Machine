Estlands premierminister trækker sig fra posten
Estlands premierminister, Andrus Ansip, trækker sig fra posten for at bane vej for sin efterfølger.


 Han er lige nu den længst siddende regeringschef i EU, men 4. marts sætter han en stopper for den status.
Estlands premierminister, Andrus Ansip, trækker sig nemlig fra sin post, oplyser han søndag i en tale på nationalt tv på landets uafhængighedsdag.
- Jeg vil indgive min afskedsbegæring til præsidenten 4. marts, lyder det fra Ansip.
Esterne var allerede inden talen klar over, at de ikke kommer til at se Ansip på stemmesedlen igen. Han har tidligere oplyst, at han ikke vil danne regering efter næste valg.
Når han trækker sig før tid, er det for at give partifæller mulighed for at danne en ny regering, der kan lede eurozone-landet frem til valget næste år.
Andrus Ansip har været premierminister i Estland siden 2005. Som regeringschef var en af hans største bedrifter at udskifte landets hidtidige møntfod, kroon, med euroen.
Det skete 1. januar 2011, hvor Andrus Ansip som en symbolsk handling hævede den første euroseddel i en bankautomat på slaget 12 nytårsaften.
