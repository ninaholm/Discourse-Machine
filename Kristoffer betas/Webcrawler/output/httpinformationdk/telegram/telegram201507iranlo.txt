Iran lokker investorer med milliardprojekter
Når sanktionerne ophæves, vil Iran levere olie og gas til Europa. Europæiske firmaer viser interesse for Iran.


 Iran satser på at indgå aftaler om olie- og gasprojekter med udenlandske virksomheder for 185 milliarder dollar, svarende til ikke mindre end 1266 milliarder kroner, inden for de kommende år.
Når de internationale sanktioner er ophævet, er Iran klar til at eksportere blandt andet olie, gas, metaller og biler, siger den iranske industri- og handelsminister, Mohammad Reza Nematzadeh.
- Vi søger handel, der går begge veje, og samarbejde inden for udvikling, design og teknik. Vi er ikke længere interesserede i en envejs import af varer og maskineri fra Europa, siger ministeren på en handelskonference i den østrigske hovedstad, Wien.
Alene inden for de seneste uger har Iran forhandlet aftaler på plads med europæiske virksomheder til en værdi af to milliarder dollar, siger viceøkonomiminister Mohammad Khazaei.
- Vi er nu vidner til, at de europæiske investorer vender tilbage til landet, siger Khazaei og tilføjer, at de pågældende virksomheder har fået de nødvendige tilladelser. Han nævner ikke, hvilke virksomheder det drejer sig om.
Den iranske viceolieminister for handel og internationale anliggender siger, at myndighederne i Teheran har udvalgt næsten 50 olie- og gasprojekter til en samlet værdi af 185 milliarder dollar, som de håber at kunne underskrive kontrakter på inden 2020.
Ministeren, Hossein Zamaninia, tilføjer, at Iran satser på at levere gas til Europa inden for de kommende år.
- Vi planlægger at blive en vigtig gasleverandør på det internationale marked, siger Zamaninia ifølge det tyske nyhedsbureau dpa.
Europa får i dag størstedelen af sin gas fra Rusland og bør gøre sig mere uafhængig af disse leverancer ved i stedet at købe gas fra Iran, mener lord Norman Lamont, der er formand for det britisk-iranske handelskammer.
- Det vil klart være i Europas interesse at sprede sine forsyningskilder, siger han ifølge dpa.
På nuværende tidspunkt er det kun Tyrkiet, der får gas fra Iran.
Ifølge den atomaftale, som Iran har indgået med de såkaldte P5+1 lande, og som FN's Sikkerhedsråd godkendte mandag, skal sanktionerne mod Iran gradvis ophæves. Det ventes først at ske til næste år, men en del europæiske virksomheder har allerede nu vist interesse for at investere i landet.
