Hjort: Behov for hurtig efterlønsreform
Jo tidligere jo bedre, lyder det regeringen om efterlønsreform. Avis skriver, at ændringer kommer fra 2014.


 Efterlønsalderen begynder allerede at blive hævet fra 2014, hvis det står til regeringen. Det skriver Politiken lørdag, efter at avisen har fået fat i udkast til regeringens efterlønsreform.
Finansminister Claus Hjort Frederiksen (V) siger til Ritzau, at udkastet er et af mange dokumenter, og han ikke vil kommentere de enkelte dokumenter.
Men han vil godt sige, at regeringen ønsker at begynde afskaffelsen af efterlønnen hurtigst muligt.
- Jo tidligere vi tager fat om ondets rod, jo bedre er det, siger Claus Hjort Frederiksen.
Det var i statsminister Lars Løkke Rasmussens (V) nytårstale, at regeringen ændrede kurs og nu foreslår at afskaffe efterlønnen. Men Løkke sagde blot, at danskere under 45 ikke skulle forvente at kunne modtage efterløn. Men da regeringen allerede vil begynde ændringen i 2014, bliver danskere helt op til 56 år påvirket af forslaget.
Det er ifølge Claus Hjort Frederiksen den økonomiske situation, der kalder på hurtig handling.
- Danmark har udsigt til underskud de næste 40 til 50 år. Det er så langt, vores øjne rækker. Derfor er det efter regeringens opfattelse nødvendigt, at vi går ambitiøst til værks, siger Claus Hjort Frederiksen.
Regeringen offentliggør inden for kort tid det endelige forslag til en reform af efterløn.
