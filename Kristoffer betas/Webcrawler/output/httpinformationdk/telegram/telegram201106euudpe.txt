EU udpeger Super-Mario som bankchef
Italieneren Mario Draghi får EU-ledernes opbakning til at indtage chefposten i Den Europæiske Centralbank.


 EU-lederne er på deres topmøde i Bruxelles blevet enige om, at Mario Draghi skal være den næste præsident for Den Europæiske Centralbank (ECB).
Den 63-årige Draghi - i Italien kendt som "Super-Mario" - afløser franskmanden Jean-Claude Trichet, der efter otte år forlader posten med udgangen af oktober.
Herefter er det Draghis tur til at besidde den betydningsfulde post i otte år.
Der har været nogen uro op til enigheden om italieneren. Frankrig har udtrykt bekymring. For med Draghi i chefstolen vil Italien have to italienere repræsenteret i ECB's bestyrelse med seks personer - og ingen franskmand.
Frankrig er nu blevet lovet, at den anden italiener i ECB-bestyrelsen, Bini Smaghi, i løbet af de kommende uger forlader posten. Og at Frankrig dermed kan få en repræsentant ind i ECB-bestyrelsen.
Draghi har været chef for den italienske centralbank siden januar 2006.
Forinden har han blandt andet været topdirektør i den amerikanske investeringsbank Goldmann Sachs, Italiens repræsentant i Verdensbankens ledelse samt professor i økonomi ved universitetet i Firenze.
Tyskeren Axel Weber var længe forhåndsfavorit til at overtage stillingen, men i februar trak han sig som både tysk nationalbankchef og kandidat til ECB-posten.
Siden da har Draghi været den eneste officielle kandidat.
Tyskland har ligeledes været skeptisk over for at sætte en italiener i spidsen for ECB midt i en europæisk gældskrise, men den tyske forbundskansler, Angela Merkel, bakker nu fuldt op om beslutningen.
- Det er et positivt signal set i lyset af Den Europæiske Centralbanks selvstændighed og stabilitet. Det er en vigtig beslutning, siger Merkel på en pressekonference i Bruxelles.
