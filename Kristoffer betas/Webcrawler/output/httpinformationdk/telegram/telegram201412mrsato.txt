Der er MRSA i to ud af tre danske svinestalde
Brugen af antibiotika i den danske svinestalde skal være markant mindre. Minister vil have ny handlingsplan.


 Fødevareminister Dan Jørgensen (S) varsler stramninger og en ny handlingsplan, efter at en ny ekspertrapport viser, at der på fire år er sket en firdobling af antal smittede svinebesætninger.
I oktober nedsatte fødevareministeren i samarbejde med sundhedsminister Nick Hækkerup (S) en tværfaglig ekspertgruppe, der skulle foretage en fornyet risikovurdering af husdyr-MRSA.
Samtidig blev eksperterne bedt om at udarbejde anbefalinger til indsatser, der kan begrænse smittespredningen.
Screeningsresultaterne viser, at der på fire år er sket en firdobling af antal smittede svinebesætninger, hvilket svarer til, at omkring to ud af tre danske svinestalde er inficerede.
- Eksperterne er kommet med deres forslag til, hvordan vi kan begrænse husdyr-MRSA, men de bekræfter også, at der ikke findes nogen hurtige løsninger, siger Dan Jørgensen.
- For mig står det klart, at de indsatser, vi tidligere har indført her i Danmark, ikke er nok. Der skal yderligere handling til.
Dan Jørgensen vil forhandle en samlet handlingsplan for MRSA-bekæmpelse med folketingets partier.
- Et af hovedformålene bliver at nedbringe brugen af antibiotika i den danske svinesektor markant samt få udfaset den særligt kritiske slags, siger han.
Fødevareministeren vil nu gennemgå ekspertgruppens anbefalinger og indkalder folketingets partier til forhandlinger først i det nye år.
På baggrund af rapporten mener ministeren allerede nu at kunne identificere tre områder, hvor der bør sættes ind.
Områderne er: Markant reduktion af antibiotikaforbruget samt en udfasning af den bredspektrede tetracyklin. Bedre hygiejne for at begrænse smittespredning og mere forskning i MRSA bekæmpelse.
