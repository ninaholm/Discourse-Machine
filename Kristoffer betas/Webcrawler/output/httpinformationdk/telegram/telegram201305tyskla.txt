Tyskland sender bådflygtninge tilbage til Italien
Afrikanske bådflygtninge, som var endt i Tyskland, sendes tilbage til Italien efter forhandlinger i Berlin.


 Italien har accepteret at modtage hundredvis af afrikanske bådflygtninge, som var rejst videre til Tyskland, efter de var sejlet i land på Italiens kyst.
Flygtningene, som hovedsageligt kommer fra Togo, Ghana og Libyen, har skabt mediedebat i Tyskland, efter det kom frem, at italienske myndigheder angiveligt har udstyret dem med både penge og råd om at rejse videre til Tyskland.
Avisen Bild har skrevet, at afrikanerne modtog et beløb på 500 euro (3720 kroner) hver som "belønning for at rejse videre".
 Det tyske indenrigsministerium meddelte torsdag, at det har holdt møder med den italienske regering i to uger om sagen, og tilbagesendelsen af de afrikanske flygtninge vil afgøres individuelt sag for sag.
300 flygtninge havde samlet sig i Hamburg, hvor et lokalt socialkontorer har klaget over, at det pludselig skulle sørge for hus og mad til de mange afrikanerne.
Den tyske avis skriver, at den svenske EU-kommissær Cecilia Malmström har afkrævet Italien en forklaring på, hvorfor myndigheder i landet har udstukket identitetspapirer og givet bådflygtningene mulighed for at rejse rundt i Europa.
Italien har via dets ambassadør i Berlin afvist, at man har rådgivet afrikanerne om at rejse til Tyskland.
Ambassadøren kalder det for "medie-løgne". At italienerne har givet penge til afrikanerne er imidlertid sandt, fortæller det italienske indenrigsministerium.
