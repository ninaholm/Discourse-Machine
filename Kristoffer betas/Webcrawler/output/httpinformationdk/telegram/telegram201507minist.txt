Minister: Studerende skal være mere mobile
De studerende skal være villige til at flytte for at afhjælpe de mange afslag på uddannelser, mener minister.


 Hver fjerde unge uddannelsessøgende er ikke kommet ind på et studie, men det rekordhøje tal er ikke et tegn på, at der er noget galt med optagelsessystemet.
Sådan lyder det fra uddannelsesminister Esben Lunde Larsen (V), der afviser en række eksperters forslag om at ændre på optagelsessystemet på de videregående uddannelser:
- Halvdelen af dem, der ikke er kommet ind, er såkaldte afmeldte. Det vil sige, at de enten ikke har levet op til kriterierne eller har sendt en fyldestgørende ansøgning. Det kan man selvfølgelig ikke tage højde for som samfund, siger han og fortsætter:
- Den anden halvdel af de 23.000, der ikke er kommet ind, skal søge andre steder hen. Måske skal de vælge en anden by, en anden uddannelsesinstitution eller en beslægtet uddannelse til deres drømmestudium, for der er jo ledige pladser rundt om i landet.
I alt har 23.342 fået at vide, at de ikke er kommet ind på et studie i år. Det svarer til hver fjerde, og ifølge en række eksperter kan det skyldes, at gennemsnittet for at komme ind på en videregående uddannelse er steget betragteligt.
Kvalitetsudvalget, der i november sidste år fremlagde en række anbefalinger om at ændre optagelsessystemet, mener blandt andet ikke, at uddannelser bør have et højere karakterkrav end syv.
I stedet for de høje karakterer skal ansøgeren bevise sig selv med for eksempel prøver eller samtaler.
Esben Lunde Larsen understreger dog, at regeringen som udgangspunkt er "varm tilhænger af det rene karaktergennemsnit" og ikke har planer om at ændre systemet.
- Når det er sagt, kommer jeg i august og september til at tage nogle drøftelser med landets uddannelsesinstitutioner omkring den praksis, de har haft med optagelsessamtaler på visse studier, for at høre om det har gavnet eller ej, siger han.

