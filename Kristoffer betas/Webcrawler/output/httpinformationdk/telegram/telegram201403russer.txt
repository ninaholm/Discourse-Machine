Russerne vil lukke for vand og el til ukrainske soldater
Krims styrker skal offentligt tage afstand fra regeringen i Kijev. Ellers bliver det ubehageligt, lyder det.


 De prorussiske myndigheder på den ukrainske halvø Krim vil lukke for både vand og strøm til de ukrainske militærbaser, der er blevet omringet af russiske styrker.
Det siger Sergej Markov, en tidligere russisk parlamentariker, som er loyal over for Ruslands præsident, Vladimir Putin.
Sergej Markov mødtes mandag med de lokale myndigheder på Krim. Han siger, at de ukrainske soldater ikke længere vil få udbetalt løn, hvis de ikke offentligt tager afstand fra overgangsregeringen i Ukraines hovedstad, Kijev.
- Hvis de bliver her og forbliver loyale over for Kijev og den ukrainske regering, vil det blive mere ubehageligt for dem, lød det fra Markov efter mødet.
- Presset vil stige i aften, tilføjede han.
Mandag eftermiddag kom det via en kilde i det ukrainske forsvarsministerium frem, at Ruslands sortehavsflåde på Krim havde stillet Ukraine et ultimatum: I skal overgive jer inden tirsdag morgen klokken fem (fire dansk tid), ellers angriber vi.
Men det har Rusland senere afvist som det rene sludder.
Russisk militær tog mandag aften kontrol over en ukrainsk grænsepost ved en færgeovergang mellem Ukraine og Rusland, og russerne sendte samtidig mandskabsvogne med soldater ind på den ukrainske halvø, lyder det fra grænsepolitiet.
I flere dage har Rusland omringet posten ved færgeterminalen, men ikke før mandag aften har soldaterne taget kontrol over grænseposten.
FN's Sikkerhedsråd mødtes mandag aften for at diskutere den tilspidsede situation i Ukraine.
