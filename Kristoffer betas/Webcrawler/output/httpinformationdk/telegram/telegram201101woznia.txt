Wozniacki er ude af Australian Open
Caroline Wozniacki missede en matchbold i andet sæt og endte med at tabe sin semifinale i Australian Open.


 Caroline Wozniacki er ude af Australian Open efter et nederlag i semifinalen til kinesiske Li Na på 6-3, 5-7 og 3-6. Wozniacki missede en matchbold i andet sæt.
Wozniacki begyndte ellers kampen på overlegen vis, og den danske verdensetter tog problemfrit både første og andet parti. Wozniackis velkendte og modstander-opslidende spil fra baglinjen fungerede generelt godt mod Li Nas kraftige, flade slag.
Det lykkedes kun for den kinesiske spiller at bryde Wozniacki en enkelt gang i første sæt, og Li Na måtte gang på gang se sine kraftige angreb komme retur over nettet fra en hårdt arbejdende Wozniacki.      
Andet sæt begyndte igen godt for Wozniacki. Allerede i tredje parti spillede hun sig frem til en break-chance, der efter mange lange dueller faldt ud til hendes fordel. 
Li Na havde - ud over problemerne med for alvor at udfordre den utrættelige Wozniacki - alt for mange uprovokerede fejl, og derfor kunne den danske verdensetter igen og igen tage point på kineserens bekostning. 
Men i slutningen af andet sæt vendte kampen pludselig. 
Li Na begyndte at udfordre Wozniacki for alvor, og da danskeren missede en afgørende matchbold ved 5-4, faldt hendes spil sammen. Derfor måtte de to duellanter ud i tredje sæt for at finde en vinder. Og her trak kineseren det længste strå. 
Dermed blev semifinalen endnu en gang endestationen for den danske verdensetter, mens Li Na til gengæld kan prale af sine første grand-slam-finale.
 Generelt er den kinesiske spiler begyndt året stærk. Hun vandt således den sidste opvarmningsturnering inden Australian Open - en turnering, hvor Wozniacki allerede røg ud i anden runde.
I finalen skal Li Na møde vinderen af kampen mellem Kim Clijsters og Vera Zvonareva, henholdsvis nummer tre og to i verden.
