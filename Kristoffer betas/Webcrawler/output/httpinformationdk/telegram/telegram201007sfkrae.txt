SF kræver klarhed for klienter og kommuner
Der skal skabes klare regler både for sociale klienter som kommuner om overvågning og ydelser, siger SF's retsordfører Anne Baastrup om socialt bedrageri


 Uklarhed skaber usikkerhed, når hverken kommuner eller folk på kontanthjælp kender reglerne for, hvor meget kommunerne må kontrollere de sociale klienter eller om disse ved, om de må udleje et værelse. 
Det siger SF's retsordfører Anne Baastrup til, at 80 af 98 kommuner har bedt regeringen lempe reglerne, så deres kontrollanter kan komme på uanmeldt besøg, systematisk overvåge boliger eller biler samt få kontoudtog i banker fra formodede kærester til kvinder, som oplyser, at de er enlige forsørgere.
- Det er helt afgørende vigtigt, at vi undgår socialt bedrageri, så folk ved, at når de betaler skat, så bruges pengene dér, hvor der er behov. Samtidig er det vigtigt, at folk, der har brug for sociale ydelser, præcis ved, hvilke rettigheder de har, siger Anne Baastrup.
Enlige forsørgere skal f.eks. vide, om de må udleje et værelse, om faderen må hente børnene én gang om ugen, når moderen har aftenvagt, eller om barnet må have samvær med faderen i morens hjem, forklarer hun.
Spørgsmålet: - Er SF bekymret over, om øget kontrol bryder grænserne for privatlivets fred eller boligens ukrænkelighed?
- Det er vigtigt, at reglerne bliver helt præcise, når de udformes. Kommunerne skal i højere grad forebygge socialt bedrageri end samle sammen med henblik på en straffesag, for dér skal politiet ind, siger Anne Baastrup.
Med fuldstændigt klare regler undgår man et "stikkersamfund", så naboer ikke konstant melder hinanden til de sociale myndigheder. Socialt bedrageri koster dyrt, mener hun.
- Når man hører indberetninger fra forskellige (kommunale) kontrolgrupper, er det store beløb, siger SF's retsordfører.
