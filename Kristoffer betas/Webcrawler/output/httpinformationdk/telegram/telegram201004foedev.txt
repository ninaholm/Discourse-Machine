Fødevareminister: Jeg er ikke bindegal
SF's fødevareordfører mener, at fødevareministeren er bindegal, når han vil tillade flere pesticidrester i grøntsager. Fødevareministeren afviser kritikken.


 Fødevareminister Henrik Høegh mener ikke, at han er bindegal.
Det mener SF's fødevareordfører, Pia Olsen Dyhr, ellers ifølge B.T., hvor hun kritiserer ministeren for at tillade flere pesticidrester i danske grøntsager som salat og gulerødder.
- Som politiker skal man ikke være ømskindet. Så jeg klarer fint at blive kaldt bindegal. Men jeg synes, Pia Olsen Dyhr skylder forskerne på DTU og i EFSA en undskyldning - og jeg synes, hun skylder os andre at hæve sit niveau i den offentlige debat, skriver fødevareministeren i et svar til SF'eren.
Baggrunden for Pia Olsen Dyhr's kritik er, at den danske regering bakker op om et EU-direktiv, der tillader op til 50 procent flere pesticidrester i en række danske grøntsager i forhold til i dag.
Det fører til mere gift i de danske vandløb og flere giftrester i danske forbrugeres maver, lyder kritikken fra Pia Olsen Dyhr. Og at ministeren beklager sig over hendes sprogbrug giver hun ikke meget for.
- Så længe han mener, at min datter skal spise frugt og grønt med pesticidrester i, så kan han få en økologisk tudekiks. Det her handler om et seriøst problem, og hvis han gør noget ved problemet, så skal jeg nok tale pænt, siger hun til Ritzau.
I kritikkens substans støttes hun af forskningsleder og professor i miljømedicin på Syddansk Universitet Philippe Grandjean:
- Forsøg med gravide kvinder, der arbejder i væksthuse, viser, at deres drengebørn får hormonforstyrrelser. Lignende forsøg i Equador viser en ganske kraftig påvirkning af børnenes hjerner, siger professoren, der mener, at stofferne er farlige for mennesker.
Modsat henviser fødevareministeren - der selv er landmand - til forskning fra blandt andet Danmarks Tekniske Universitet (DTU).
- Forskerne har vurderet konsekvenserne af justeringerne for hver enkelt afgrøde og samstemmende konkluderet, at justeringerne ikke indebærer nogen sundhedsrisiko, siger Henrik Høegh.
