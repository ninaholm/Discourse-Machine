Hollande: Medier bør respektere privatlivets fred
Hollande, siger, at "alle kan komme ud for vanskelige perioder i deres privatliv."


 Frankrigs præsident, François Hollande, siger, at "alle kan komme ud for vanskelige perioder i deres privatliv."
- Alle kommer ud for vanskelige perioder i deres privatliv. Det er sket i vores tilfælde. Der er smertelige øjeblikke, siger den franske præsident i en kortfattet kommentar til medierapporter om, at han har en affære med en kendt skuespiller.
- Men jeg har et princip. Private anliggender hører til privatlivets fred, og hver persons privatsfære bør respekteres.
 Hollande bekræftede med udtalelsen, at der er problemer i hans forhold til kæresten Valerie Trierweiler, en glamourøs journalist, som han bor sammen med i Elyséepalæet.
 Trierweiler er indlagt med nervesammenbrud.
Medierapporterne om Hollandes privatliv var i mediernes fokus på den franske præsidents pressekonference i Paris tirsdag, men Hollande gjorde det klart, at han ikke vil kommentere sit privatliv.
- Dette er hverken stedet eller tidspunktet til at drøfte dette. Hvis jeg ikke svarer på spørgsmål vedrørende dette emne i dag, så vil jeg gøre det før mit besøg i USA, siger den franske præsident.
Hollande skal inden sit besøg i USA i februar oplyse om Trierweiler ledsager ham.
Hollande sagde i sidste ugen, at han overvejede at lægge sag an mod et ugeblad, der skriver, at han har et forhold til skuespilleren Julie Gayet.
Historierne i ugebladet Closer er kommet efter flere måneder med svirrende rygte om affæren mellem præsidenten og den kendte skuespiller.
Den 41-årige skuespiller medvirkede i en af Hollandes valgvideoer under valgkampen i 2012. Gayets advokater siger, at skuespilleren også har lagt sag an, efter at der har cirkuleret rygter om hende og Hollande på internettet, på forskellige blogs og hjemmesider.
Den 59-årige Hollande flyttede sammen med Trierweiler efter at have forladt Ségolène Royal - tidligere socialistisk præsidentkandidat. Hollande og Royal har fire børn sammen.
Closer skriver, at Hollande kører gennem Paris på sin scooter for at overnatte hos Gayet.
Den respekterede ugeavis L'Express skrev i forrige måned, at Hollandes livvagter er stadige mere bekymrede over præsidentens hyppige udflugter på egen hånd.
Selv om han bruger hjelm, har han ifølge Closer kun en livvagt med sig, når han kører gennem byens gader ved nattetide.
Gayet er en etableret skuespiller, som har medvirket i over 50 film og TV-produktioner. Hun er mor til to børn.
