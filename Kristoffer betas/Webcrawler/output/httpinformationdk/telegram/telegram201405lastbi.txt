Lastbil vælter i Haiti: 23 mennesker dræbt
Myndighederne sender bøn om hjælp, da hospitaler mangler udstyr og specialister til at behandle de kvæstede.


 23 mennesker har mistet livet, og flere end 20 er kvæstet, efter at en lastbil lørdag kørte galt og væltede i Haiti. Lastbilen var proppet med mad og gadesælgere, lyder det.
- Passagererne var stuvet sammen inde i køretøjet omgivet af varer, siger en forælder til et af ofrene for ulykken, der fandt sted i byen Roseaux.
Omkring 50 gadesælgere var om bord på lastbilen, da ulykken fandt sted.
Ifølge de lokale sundhedsmyndigheder blev 17 personer dræbt på stedet, mens yderligere seks blev erklæret døde, mens de blev bragt til hospitaler i nærheden.
- Lastbilen var virkelig overfyldt, siger Dady Montine, leder af sundhedsmyndighederne i lokalområdet, som håber på hjælp udefra til at tage sig af de mange kvæstede.
- Vi har ikke nogen specialister eller udstyr til at behandle de sårede, lyder det.
Flere er alvorligt kvæstet, og de blevet bragt til et andet hospital omkring 60 kilometer væk.
I 2012 mistede mindst 20 mennesker livet, og adskillige blev kvæstet, da en overfyldt lastbil røg af vejen i den vestlige del af landet. Bremserne på lastbilen svigtede, skriver The Huffington Post.
