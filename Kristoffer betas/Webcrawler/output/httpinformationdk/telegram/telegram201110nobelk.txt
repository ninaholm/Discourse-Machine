Nobelkomité vidste ikke pristager var død
Canadisk forsker døde fredag - og fik mandag tildelt Nobelprisen i medicin. Komité vidste intet om dødsfaldet.


 En af de tre forskere, der mandag fik tildelt Nobelprisen i medicin, døde for få dage siden, hvilket Nobelkomitéen ikke havde kendskab til, da den offentliggjorde navnene på prismodtagerne. Nobelpriser tildeles ikke posthumt.
Göran Hansson, der er Nobelkomitéens sekretær, siger til det svenske nyhedsbureau TT, at den canadiske cellebiolog Ralph Steinman døde i sidste uge.
Steinman døde af cancer i bugspytkirtelen, oplyser Rockefeller University
- Steinman døde fredag, 68 år. Han havde kæmpet mod sygdommen i fire år, hedder det i en erklæring fra universitetet.
Nobelkomitéen står fast på, at Steinman er prismodtager. Nobelprisen går ikke til afdøde personer, men ifølge Nobelkomitéens regler kan en pris uddeles, hvis en prisvinder dør, inden han når at modtage prisen.
- Vi har netop fået oplysningen. Hvad vi kan gøre nu er at beklage, at han ikke fik lov at kende glæden over sine opdagelser. Vi udpeger ikke nye vindere. Det var vores beslutning, siger Hansson.
Han tilføjer, at de praktiske følger er ved at blive undersøgt.
Den ene halvdel af prisen går til Steinman, der er blevet belønnet for sin opdagelse af dendritcellen og den rolle, cellen spiller for immunitet.
Den anden halvdel af prisen går til amerikaneren Bruce Beutler og Jules Hoffmann fra Luxembourg. De to får prisen for deres opdagelser om aktivering af medfødt immunitet.
Ralph M. Steinman blev født i 1943 i Montreal, Canada. Siden 1988 havde han været professor i immunologi ved Rockefeller University i New York.
- Vi er alle dybt bevæget over, at vor fars mange år med hårdt arbejde nu anerkendes med en Nobelpris. Han viede sit liv til sit arbejde og sin familie, siger hans datter, Alexis Steinman.
