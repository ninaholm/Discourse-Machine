Mystiske Marias roma-forældre sættes i fængsel
Græsk politi har endnu ikke opklaret mysteriet om pige i romalejr. En mand og en kvinde er mandag sigtet.


 Et ægtepar fra en romalejr i Grækenland er under et retsmøde mandag sigtet for at have bortført en lille blond pige med grønne øjne, kendt som Maria.
Domstolen i Larissa har beordret parret i varetægtsfængsel, og de er samtidig sigtet for at have forfalsket en fødselsattest. Det fortæller parrets advokat til nyhedsbureauet AFP.
De første forlydender gik på, at Maria var fire år gammel. Men nye undersøgelser viser, at hun er et eller to år ældre ifølge organisationen The Smile of the Child, hvor pigen nu er sat i pleje.
- Vi kan efter en tandundersøgelse af pigen bekræfte, at hun er mellem fem og seks år gammel og ikke fire år, som vi først antog, siger Kostas Giannopoulos fra The Smile of the Child til Skai tv ifølge nyhedsbureauet dpa.
Det ventes, at politiet i løbet af mandagen vil offentliggøre billeder af den nu sigtede 39-årige mand og den 40-årige kvinde.
The Smile of the Child fortæller, at den har modtaget flere end 8000 telefonopkald og flere tusinde e-mail-henvendelser med tips i sagen.
Disse informationer er ifølge organisationens talsmand Panagiotis Pardalis videregivet til politiet.
En af henvendelserne, der betegnes som en af de mest interessante, stammer fra Sverige.
- Det drejer sig om et barn, som forsvandt i Sverige, siger Pardalis til nyhedsbureauet TT.
Græsk politi fik mistanke om bortførelse, da den blonde Maria slet ikke ligner det nu sigtede par i romalejren uden for byen Farsala.
En dna-test har bekræftet, at pigen ikke er i familie med den 39-årige mand og den 40-årige kvinde.
Manden og kvinden har nægtet, at de har bortført pigen.
De sigtedes advokater har fortalt, at parret fik Maria fra en tredje person, da Marias biologiske mor ikke var i stand til at tage sig af hende.
Naboerne i romalejren hævder, at Marias biologiske forældre er bulgarere, og at hendes far senest var i lejren for nogle dage siden.
Forældrene skulle i perioder have boet i lejren ifølge en organisation for romaer i Farsala.
