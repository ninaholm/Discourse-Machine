Greenpeace-aktivister er blevet syge under indespærring
Ifølge advokat er flere Greenpeace-aktivister blevet syge af de kummerlige forhold i russisk fængsel.


 Forholdene i fængslet i Murmansk i det nordlige Rusland er så kritisable, at flere af de 30 Greenpeace-aktivister, der venter på at få deres sag behandlet, er blevet syge af at være spærret inde, skriver metroxpress.
Det siger Sergei Golubok, der er advokat for flere af aktivisterne, som er tiltalt for pirateri og risikerer op til 15 års fængsel, efter at de sejlede til en olieplatform for at protestere mod russiske boringer.
- Nogle af aktivisterne har fået helbredsproblemer. Vi har forsøgt at gøre opmærksom på det over for de russiske fængselsmyndigheder, siger han uden at ville komme nærmere ind på, hvad fangerne fejler.
- Det er ikke kritisk endnu, men de skal have hjælp. Vi forsøger at hjælpe dem ved at give medicin, men opgaven ligger hos de russiske myndigheder, og i vores øjne har de ikke tilbudt tilstrækkelig behandling, siger Sergei Golubok.
15 af de 30 Greenpeace-aktivister har indtil nu fået afslag på at blive løsladt mod kaution, oplyser han.
- Vi har booket hotelværelser, så de kan få ordentlig behandling der, mens deres sag bliver behandlet. Men alle løsninger er blevet afvist af den russiske domstol, siger Sergei Golubok.
I sidste uge berettede advokaten om, at flere fanger ikke har adgang til rent vand eller får nok mad. De opholder sig desuden i små fællesceller og bliver videoovervåget.
