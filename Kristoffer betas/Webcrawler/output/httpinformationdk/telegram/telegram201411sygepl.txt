Sygeplejerske i USA får lov at forlade sit hjem
De amerikanske myndigheder har flere gange måttet lempe regler for personer, der har behandlet ebolapatienter.


 En amerikansk dommer afgjorde fredag, at en sygeplejerske, som var sat i karantæne efter at have behandlet ebolapatienter i Afrika, kan forlade sit hjem og gå rundt offentlige steder, da hun ikke symptomer på sygdommen.
Beslutningen, der blev truffet i den nordøstlige delstat Maine, er den seneste afgørelse i et stadigt mere bittert opgør om påtvungne karantæner af amerikanske sundhedsarbejdere, der har hjulpet ebolapatienter i Vestafrika.
Tidligere havde kvinden fået en midlertidig ordre fra domstolene om at holde sig væk fra biografer og butikscentre, ligesom hun var blevet påbudt altid at være omkring en meter fra andre.
Sygeplejersken Kaci Hickox insisterer på, at hun er fuldstændigt rask, men myndighederne har efter hendes hjemkomst forsøgt at påtvinge hende 21 dages karantæne, hvilket svarer til ebolas inkubationsperiode.
Ebolapatienter smitter kun fra det øjeblik, hvor de har feber eller andre symptomer på sygdommen.
Myndighederne i delstaten Maine har forsøgt at få domstolene til at tvinge sygeplejersken til at blive i sit hjem i byen Fort Kent. Torsdag tog hun imidlertid ud på en cykeltur med sin kæreste forfulgt at tv-journalister og politi.
 - Myndighederne har ikke i tilstrækkelig grad kunnet bevise og overbevise om, at det er nødvendigt at begrænse den pågældende persons bevægelsen af hensyn til andres sikkerhed, fastslog dommer Charles LaVerdiere i afgørelsen fredag.
 Hickox skal dog stadig være under overvågning og koordinere sine aktiviteter med sundhedsmyndighederne. Dommeren henstillede også til Hickox, at "hun må vise fuld forståelse for den menneskelige natur og den reelle frygt, der eksisterer i forhold til det dødelige virus."
De amerikanske sundhedsmyndigheder har sagt, at sundhedsarbejdere, som vender hjem fra de ebolaramte lande i Vestafrika, bør være under "aktiv overvågning" frem for at være i direkte karantæne.
Den 33-årige Kaci Hickox havde forinden rettet en skarp kritik mod myndighederne i New Jersey, fordi de fik bragt hende direkte til et sygehus, da hun for godt en uge siden kom hjem fra Sierra Leone. Hun måtte tilbringe tre dage i et telt uden bad og med et kemisk toilet.
