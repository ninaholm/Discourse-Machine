Stadig flere kommuner forbyder rygning i arbejdstiden
Flere offentlige arbejdsgivere forbyder rygning i pauserne. Dog har det ikke bredt sig til private firmaer.


 Det er slut med at tage en cigaret i arbejdstiden for mange offentligt ansatte. 12 kommuner har allerede bandlyst alle rygepauser, og mandag meddeler Randers Kommune, at den også overvejer et forbud.
Flere og flere kommuner vil nemlig forbedre medarbejdernes sundhed i håb om mindre sygdom. Det var også motivet, da Gladsaxe Kommune blev totalt røgfri, fortæller Tina Vedel Kruse, chef for strategi, kommunikation og HR.
- Det er svært at vurdere, hvor grænsen går for, hvad vi kan bestemme, men vi mener, at rygning er så skadeligt, at vi efter en dialog med arbejderne har truffet en beslutning på deres vegne, siger hun.
Gladsaxe Kommune vedtog rygeforbuddet i foråret 2013, men det trådte først i kraft efter nytår i 2015. Og det har ifølge Tine Vedel Kruse været afgørende for, at forbuddet er blevet modtaget godt af medarbejderne.
- Eftersom der er gået lang tid, fra vi tog beslutningen, til forbuddet blev indført, har medarbejderne haft mulighed for at vænne sig til tanken. Som arbejdsgiver har vi også forsøgt at støtte rygerne for eksempel ved hjælp til rygestopkurser, siger hun.
Spørger man Niels Them Kjær, projektchef for rygestop i Kræftens Bekæmpelse, er de tolv kommuners forbud bare begyndelsen, idet fokus på rygning vokser.
- Forbuddet mod rygning i arbejdstiden har spredt sig meget i løbet af de seneste fem år. Vi håber derfor, at endnu flere arbejdspladser vil tage det til sig, siger Niels Them Kjær.
Når arbejdsgiverne forbyder, at medarbejderne kan tage en cigaret i løbet af arbejdsdagen, forbedrer det ikke kun de ansattes sundhed, mener han.
- Det er helt klart et ønske om, at medarbejderne bliver sundere.
- Men jeg tror også, at det øger produktiviteten, fordi der bliver holdt færre pauser, og jeg tror, at det skaber et bedre socialt klima, da det bliver lettere for medarbejderne at holde pauser sammen, fortsætter han.
Selvom rygeforbud hurtigt spredes i kommunerne, er det håbet i Kræftens Bekæmpelse, at det private erhvervsliv vil tage den røgfri arbejdstid til sig.
Ifølge Rikke Ørum, chef for HR & Arbejdsmiljø i Dansk Erhverv, er der langt til absolutte rygeforbud i de private virksomheder.
- Flere og flere virksomheder forbyder rygning på matriklen, men når mange medarbejdere i private virksomheder selv betaler pauser, kan arbejdsgiverne ikke diktere, hvad de ansatte bruger dem til, siger Rikke Ørum.

