Landbruget: Nye ambassader fremmer eksporten
Ambassadestruktur har vital betydning for danske virksomheders succes på vækstmarkeder, mener landbruget


 Ambassader i vækstlandene vil få en stor betydning for den danske eksport, siger Landbrug og Fødevarer, efter at regeringen torsdag har offentliggjort sin plan for fremtidens udenrigstjeneste.
Især hilser foreningen nye ambassader i Afrika og Asien velkommen.
- Afrika og Asien er store vækstcentre - ikke mindst for fødevarevirksomhederne. Derfor er Landbrug & Fødevarer meget glade for, at der bliver opprioriteret i Asien og Afrika, siger direktør Susie Stærk Ekstrand i en pressemeddelelse.
 - Danske eksportvirksomheder har brug for kompetente råd og vejledning fra fagpersoner. Derfor er udenrigstjenestens repræsentationer af vital betydning for, hvor stor succes danske virksomheder får på vækstmarkederne, mener hun.
Hovedpunkterne i reformen er, at Danmark åbner ambassader i Nigeria, Filippinerne, Colombia og Myanmar samt et handelskontor i Lagos i Nigeria.
Omvendt har regeringen valgt at lukke repræsentationer, særligt i Europa.
Således er ambassaderne i Cypern, Luxembourg, Schweiz, Slovenien, Slovakiet, Milano (handelskontor) og Libyen snart fortid.
- Der er fortaget nogle hårde prioriteringer, siger Susie Stærk Ekstrand og fortsætter:
- Men når jeg ser på resultatet, kan jeg kun være glad for de prioriteringer, der er fortaget både i forhold til ambassader og i forhold til styrkelsen af den fagpolitisk ekspertise på EU-repræsentationerne og på vækstmarkederne.
Direktøren forudser, at de nye ambassader kommer til at have en stor betydning for danske virksomheder og dansk eksport.
