Ukraine-ekspert: Våbenhvilen er ingenting værd
Janukovitj vil snart bryde aftalen og fjerne de sidste demonstranter med magt i centrum af Kijev


 
	Der er ingen grund til at stole på den våbenhvile, som Ukraines præsident, Viktor Janukovitj, har indgået med oppositionen. Det er blot et taktisk træk fra præsidenten, og snart vil urobetjente igen forsøge at fjerne de sidste protestlejre i det centrale Kijev.

	Det mener Peter Munk Jensen, senioranalytiker og Ukraine-ekspert ved Dansk Institut for Internationale Studier (DIIS).

	- Min vurdering er, at han ikke begiver sig ud på sådan et eventyr med at dræbe så mange mennesker for så at stoppe på halvvejen. Så har han ikke vundet noget som helst, så har han kun tabt, siger Peter Munk Jensen til Ritzau og tilføjer:

	- Inden for kort tid vil vi se, at man finder en anledning til at rydde resten af demonstrationerne. Han har jo snævret demonstranternes tilstedeværelse ind til det halve på Uafhængighedspladsen, så det vil være relativt nemt at kvæle det sidste.

	Uafhængighedspladsen Maidan har de seneste døgn været slagmark for kampe mellem urobetjente og demonstranter. 26 mennesker er meldt dræbt og hundredvis såret.

	Torsdag kommer de tre udenrigsministre fra Polen, Tyskland og Frankrig til Ukraine, da EU overvejer at indføre sanktioner mod det østeuropæiske land. Derfor er det ikke tilfældigt, at Janukovitj er gået med til en våbenhvile på dette tidspunkt.

	- Som med alt andet med Janukovitj er det taktik, der styrer hans handlinger, siger Peter Munk Jensen.

	- Efter den her voldelige tilbagerulning af demonstranterne har han følt behov for at puste ud og række hånden ud til oppositionen, så det ser pænt ud, når EU's tre udenrigsministre i dag kommer til Kijev, tilføjer Ukraine-eksperten.

	Demonstrationerne i Ukraine har stået på, siden Janukovitj sagde nej til en handelsaftale med EU og i stedet underskrev en handels- og kreditaftale med Rusland.

	Men EU-afvisningen er kun en del af baggrunden for urolighederne, lyder det. Demonstranterne vil af med præsidenten, da skellet mellem rig og fattig er blevet så stort i Ukraine, hvor mange raser over den udbredte korruption.

	- Systemet er korrupt, og så sidder Janukovitj og et antal oligarker med mange, mange milliarder og udsulter befolkningen, siger Peter Munk Jensen.

