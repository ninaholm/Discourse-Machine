Saudi-Arabien beskyldes for brug af klyngebomber i Yemen
Over de seneste år har USA angiveligt solgt de kontroversielle klyngebomber til blandt andet Saudi-Arabien.


 Den arabiske koalition med Saudi-Arabien i spidsen, har angiveligt brugt klyngebomber mod Houthi-militser i Yemen. Det oplyser menneskerettighedsorganisationen Human Rights Watch søndag.
Siden midten af april har organisationen undersøgt billeder, videoer og andet bevismateriale, som peger på, at der er blevet brugt klyngebomber i landet.
- Saudisk-ledede luftangreb med klyngebomber har ramt nær landsbyer og bragt lokale mennesker i fare, siger Steve Goose, våbenekspert i Human Rights Watch, i en pressemeddelelse.
Bomberne skulle angiveligt være leveret af USA, som ifølge organisationen har leveret klyngebomber til Saudi-Arabien og De Forenede Arabiske Emirater, et andet medlem af den arabiske koalition i Yemen.
Klyngebomber indeholder dusinvis eller hundredvis af mindre sprængladninger, som er designet til at sprede sig over et større areal.
Våbnet er blevet kritiseret fordi, det er et upræcist våben, der bringer alle i et område i fare, og fordi mange af sprængladningerne ikke eksploderer men i stedet kommer til at ligge på jorden og fungere som landminer.
- Disse våben burde ikke blive brugt under nogen omstændigheder. Saudi-Arabien og andre koalitionsmedlemmer - og leverandøren, USA - håner den globale tilgang med ikke at bruge klyngebomber på grund af den langsigtede trussel mod civile, siger Steve Goose.
Klyngebomber er forbudt ifølge en traktat fra 2008, som er underskrevet af 116 lande, dog hverken af Saudi-Arabien, USA eller medlemmerne af den arabiske koalition.
Human Rights Watch har ikke været i stand til at dokumentere, om der har været dødsfald som følge af koalitionens brug af klyngebomber.
Ifølge nyhedsbureauet AFP nægter Saudi-Arabien at have brugt klyngebomber i Yemen.
Siden marts har en saudisk-ledet koalition bestående af Bahrain, Egypten, Jordan, Kuwait, Marokko, Qatar, Sudan og De Forenede Arabiske Emirater udført luftangreb mod Houthi-militser i Yemen.
