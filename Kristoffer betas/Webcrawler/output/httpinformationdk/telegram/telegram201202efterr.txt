Efterretningschef er ny rumænsk regeringschef
Ny regering skal dannes i Bukarest, efter at premierminister gik efter voldsomme protester mod nedskæringer.


 Rumæniens præsident, Traian Basescu, har udnævnt lederen af landets efterretningstjeneste, Mihai Razvan Ungureanu, som ny kommende premierminister efter Emil Boc, som trådte tilbage tidligt på dagen.
 - Den regerende koalition er enig om at støtte Mihai Razvan Ungureanu som premierminister, siger Basescu, der sent mandag talte offentligt om den politiske udvikling.
Den 43-årige Ungureanu, der nu har 10 dage til at danne en regering, som skal godkendes af parlamentet, var udenrigsminister fra 2004 til 2007. Han blev leder af den rumænske efterretningstjeneste SIE i december 2007, og har en baggrund som professor i historie.
 Emil Boc trådte tilbage tidligt mandag efter flere ugers folkelige protester mod nedskæringer.
- Tiden er inde til vigtige politiske beslutninger. Ud fra det synspunkt har jeg taget beslutningen om at opgive mit regeringsmandat, sagde Boc efter et regeringsmøde.
Boc har fået vedtaget en stram kriselovgivning, som indebærer, at offentlig ansattes løn beskæres med en fjerdedel, og at momsen sættes op.
Det sker for at imødekomme Den Internationale Valutafond (IMF), der har sat det som betingelse for en redningspakke til rumænsk økonomi på knap 150 milliarder kroner.
Rumænien er hårdt ramt af den økonomiske krise, og tusindvis af rumænere har de seneste uger i knagende frost demonstreret mod Boc og præsident Traian Basescu, der støtter ham.
Der skal være parlamentsvalg i Rumænien senere i år, og Bocs parti, PDL, er i meningsmålinger faldet til 20 procent.
Partiet udfodres af den venstreorienterede alliance USL, der i meningsmålinger står til over halvdelen af stemmerne.
 Alliancens leder, Victor Ponta, kræver nyvalg og siger, at han vil samarbejde med IMF.
