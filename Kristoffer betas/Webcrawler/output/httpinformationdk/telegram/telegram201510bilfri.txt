Bilfri søndag i Paris gav straks bedre luftkvalitet
Partikel- og støjforureningen faldt dramatisk i dele af Paris, hvor bilkørsel var forbudt for en dag.


 Da myndighederne i Paris sidste søndag forbød biler at køre på adskillige af byens veje i syv timer, førte det til et kraftigt fald i luftforureningen i den franske hovedstad.
Forsøget med en bilfri søndag førte visse steder i millionbyen til et fald på 40 procent i mængden af udledt kvælstofdioxid, skriver The Guardian.
På byens berømte avenue Champs Elysées, der normalt er proppet med biler, blev der målt et fald på over en tredjedel, viser tal fra Airparif, der monitorerer luftkvaliteten i byernes by.
Foruden mindre forurening med kvælstof faldt støjniveauet også til under det halve af en normal søndag i det centrale Paris.
Borgmester Anne Hidalgo har gjort det til en mærkesag at få nedbragt Paris' forureningsniveau, og det succesfulde forsøg i søndags får hende til at håbe på mere.
- Vi kan måske forestille os dage uden biler mere ofte. Måske endda en gang om måneden, skriver hun på Twitter.
I marts gjorde en pludselig stigning i luftforureningen for en kort stund Paris til verdens mest forurenede by.
Smoggen lå så tæt over byen, at byens vartegn Eiffeltårnet næsten blev usynligt.
Det blev en øjenåbner for mange i Frankrig, der er ved at forberede sig på at være vært for FN's klimatopmøde, COP21, i december.
Myndighederne gjorde det straks gratis at køre med offentlig transport, og der blev indført et delvist og kortvarigt forbud mod bilkørsel.
COP21 løber af stablen i Paris fra 30. november til 11. december.
 På dagsordenen er en juridisk bindende aftale, der kan begrænse temperaturstigningen til to grader celsius over niveauet før industrialiseringen.
Ved FN's Generalforsamling sidste uge sagde Frankrigs præsident, François Hollande, at det er "sidste chance" for at gøre noget ved klimaforandringerne, og at det internationale samfund er "forpligtet til at handle".
Frankrigs miljøminister, Ségolène Royal, sagde samtidig, at Frankrig har en særlig forpligtigelse til at være et godt eksempel for andre lande på klima- og miljøområdet frem mod COP21.
