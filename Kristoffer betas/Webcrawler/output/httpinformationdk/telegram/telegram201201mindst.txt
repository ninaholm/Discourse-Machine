Mindst otte døde efter krydstogt-ulykke
Mindst otte har mistet livet ved den italienske skibsulykke, mens 25 er såret, oplyser statslige medier.


 Mindst otte har mistet livet og 25 er sårede, efter krydstogtskibet Costa Concordia med 4200 om bord stødte på grund fredag aften ved den italienske kyst. Det oplyser italienske medier.
Passagererne hørte et ordentligt brag og blev i første omgang informeret om, at skibet var blevet stoppet på grund af en elektrisk defekt, og at de derfor skulle tage redningsveste på, fortæller en passager til ANSA og fortsætter:
- Vi var midt i aftensmaden, da lysene pludseligt gik ud, og vi hørte et kæmpe brag og en knagende lyd.
Skibet begyndte at tage vand ind og flere passagerer sprang i vandet.
3200 passagerer og omkring 1000 besætningsmedlemmer er nu blevet evakueret. Ifølge nyhedsbureauet ANSA mangler redningsmandskab stadig at evakuere omkring 300 passagerer.
- Det blev kulsort og derefter udbrød der fuldstændig panik, siger den svenske avis Aftonbladets medarbejder Ingalill Mosander, som befandt sig på skibet.
- Vi tror, at vi gik på grund, og at skibet så begyndte at tage vand ind. Det blev uhørt dramatisk, hvilket var helt unødvendigt, siger Ingalill Mosander.
- De sagde bare, at der var tekniske problemer, og at de skulle ordne det. Det var meget dårligt organiseret, siger Aftonbladets medarbejder.
Der er tale om et krydstogtskib, som sejler med passagerer fra mange europæiske lande - og ifølge Aftonbladets udsendte, er der adskillige svenskere om bord. Hun kan dog ikke oplyse om, hvorvidt der var danskere på skibet.
Blandt passagererne var 1000 italienere, 500 tyskere og omkring 150 franskmænd. Der er heller ikke officielle meldinger om danske passagerer om bord, da redningsarbejdet stadig er i fuld gang.
Costa Concordia er et af de største skibe i Costa-flåden. Det har 1500 kabiner og ikke mindre end fem restauranter.
Derudover er der adskillige sportsfaciliteter og et spa-område på 6000 kvadratmeter.
