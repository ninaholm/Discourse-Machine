Skandaleramt rejsekort loves klar i 2012
Bestyrelsen bag det skandaleramte elektroniske rejsekort garanterer nu, at systemet bliver klar til 2012, som transportministeren har krævet.


 Det skandaleramte rejsekort, som skulle fungere i hele landet som en fælles elektronisk billet til tog, bus og metro, får en ekstra chance.
Det er meldingen efter en generalforsamling fredag i Rejsekortet A/S, hvor rejsekortets videre skæbne skulle afgøres. Foreløbig er der brugt over 700 millioner kroner og otte år på at udvikle systemet, som fortsat kun fungerer enkelte steder i Danmark. 
- Leverandøren, East-West Denmark, har lagt sig i selen og garanterer, at vi får et landsdækkende rejsekort fra 2012, siger bestyrelsesformand Peder Østermark Andreasen fra Rejsekort A/S.
Han lover samtidig, at bestyrelsen har sikret sig de nødvendige håndtag i form af bøder og løbende kontrol med leverandøren, som vil sikre, at projektet ikke skrider tidsmæssigt igen. 
- Vi var oprindeligt lovet et velfungerende system. Det er ikke sket. Leverandøreren har ikke leveret varen, og det er højst utilfredsstillende. Men vi mener, vi nu har de nødvendige aftaler på plads til at forhindre yderligere forsinkelser, siger Peder Østermark Andreasen. 
Transportminister Hans Christian Schmidt (V) skruede for nylig bissen på og slog fast, at nu var det slut med forsinkelser for leverandøren, East-West Denmark. 
Enten skulle systemet virke eller helt skrottes. Konsortiet fik en frist til 1. december til at sige til eller fra. 
- Den nye aftale betyder, at der bliver et landsdækkende rejsekort fra 2012, som danskerne kan rejse på fra Skagen til Gedser. Der vil dog være særlige ydelser til blandt andet de, der rejser meget, som først er klar i 2013-14, siger Peder Østermark Andreasen
Konsortiet East-West Denmark Aps, som står for udviklingen af rejsekortet, er ejet af konsulentvirksomheden Accenture (20 procent) og franske Thales (80%). Sidstnævnte har leveret rejsekortsystemer i andre lande.
