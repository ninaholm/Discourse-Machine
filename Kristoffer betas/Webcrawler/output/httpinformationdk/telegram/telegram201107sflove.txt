SF lover en børneombudsmand
Flertal af danskerne ønsker en børneombudsmand. Det får de, hvis flertallet skifter efter valget, lover SF.


 Børnene kan se frem til deres egen særlige børneombudsmand, hvis det politiske flertal skifter efter det kommende folketingsvalg.
Det lover SF's retspolitiske ordfører, Karina Lorentzen, efter at en ny meningsmåling har vist, at hele 85 procent af danskerne ønsker en sådan særlig børneombudsmand, som findes i de øvrige nordiske lande.
- Børneombudsmanden skal kunne vejlede dem og sikre, at de kan klage, hvis deres rettigheder bliver krænket. Børneombudsmanden findes allerede i de øvrige nordiske lande og er en fremragende måde at styrke børns rettigheder på. Det skal vi selvfølgelig også have i Danmark, siger Karina Lorentzen og fortsætter:
- Alle børn skal kende børneombudsmanden, så de kan få hjælp af ham, når de har brug for det. Det kan være ved svære skilsmissesager, ved omsorgssvigt eller ved diskrimination. Derfor bør skoler og SFOer have plakater og kontaktinformation hængende.
FN's Menneskerettighedsråd og FN's Børnekomité har da også i årevis - og så sent som i maj - opfordret Danmark til at etablere en børneombudsmand, som kan styrke børns rettigheder og hjælpe dem i konkrete sager.
Det kan for eksempel være i vanskelige skilsmissesager, ved omsorgssvigt eller diskrimination, som der ikke tages hånd om.
Socialminister Benedikte Kiær (K) mener dog, at børnenes retssikkerhed er dækket af de sociale nævn, Den Sociale Ankestyrelse og Folketingets Ombudsmand.
Og Dansk Folkeparti advarer endda om, at det kan være direkte skadeligt at give børn mulighed for at klage over systemfejl gennem en ombudsmand.
I 2010 traf Den Sociale Ankestyrelse afgørelse i blot 10 sager på baggrund af klager fra børn. Kun 3 børn klagede til Folketingets Ombudsmand.
