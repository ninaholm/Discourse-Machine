Norwegian opruster i kampen om kunderne på lange ruter
Lavprisflyselskabet Norwegian har fået voksværk. Selskabet udvider nu med endnu flere langdistanceruter.


 Kampen om kunderne på de lange flyruter spidser til. Lavprisflyselskabet Norwegians direktør, Bjørn Kjos, har netop afsløret flere nye langdistanceruter fra de skandinaviske hovedlufthavne, oplyser selskabet.

 Og for rejselystne danskere er der også godt nyt. Fra Københavns Lufthavn kommer der to nye ruter til USA med Norwegian, nemlig til New York og Los Angeles, der åbner i februar og marts.
I forvejen kan man flyve til Florida, Fort Lauderdale, med lavprisselskabet. Og her øges kapaciteten fra to til tre ugentlige afgange.
- I dag går de største trafikstrømme mellem Europa og USA, og der er stor efterspørgsel efter et kvalitetsprodukt til konkurrencedygtige og lave priser mellem de to kontinenter, siger Bjørn Kjos om de nye ruter.
 I dag er der ingen andre flyselskaber, der tilbyder direkte flyvninger mellem København og Los Angeles. Og Thomas Woldbye, direktør for Københavns Lufthavn, siger, at man er glad for at få LA på kortet.
- Det befæster vores position om nordeuropæisk trafikknudepunkt. De to nye ruter forbedrer rejsemulighederne betragteligt for de mange nordeuropæere, der har Københavns Lufthavn som deres foretrukne udgangspunkt i regionen, siger direktøren.
Det er flyselskabets nye Boeing 787-8 Dreamliner med plads til 291 personer, der skal flyve på ruterne. Norwegian har fået Dreamliner nummer to leveret - og endnu et fly kommer i løbet af efteråret, oplyser Norwegian.
 Der er også flere afgange fra Oslo, hvor man flyver til Los Angeles, Oakland-San Francisco og Orlando. Og fra Arlanda-lufthavnen ved Stockholm kommer der ruter til Los Angeles og San Francisco.
Norwegian begyndte med sine langdistanceruter i maj i år. Og med den nye ruteudvidelse kommer lavprisselskabet op på 18 langdistanceruter fra Skandinavien.
