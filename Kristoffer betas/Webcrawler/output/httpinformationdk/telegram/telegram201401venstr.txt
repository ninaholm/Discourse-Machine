Venstre: Roadpricing er urealistisk på kort sigt
Venstre er åben for at indføre roadpricing på længere sigt. Men det må ikke blive dyrere at være bilejer.


 På kort sigt er roadpricing ikke relevant.
Sådan lyder meldingen fra Venstre efter, at også Produktivitetskommissionen nu har understreget, at en kilometerbaseret vejafgift kan gøre noget ved "en stor del" af trængslen på de danske veje.
- Problemet er, at der ikke er et velafprøvet system, så på kort sigt synes vi ikke, at det er realistisk at indføre roadpricing. Men vi udelukker det absolut ikke på længere sigt, siger Venstres trafikordfører, Kristian Pihl Lorentzen.
- Roadpricing kan på længere sigt være en god metode, hvis vi indfører det på en intelligent måde, hvor vi afpasser taksterne efter, om det er i myldretiden eller ej, eller om der er adgang til kollektiv trafik og så videre.
Kristian Pihl Lorentzen understreger, at roadpricing - i tilfælde af at det skulle indføres på et tidspunkt - ikke må gøre det dyrere for bilisterne.
- Det er en klar forudsætning, at bilisterne ikke kommer til at betale mere end i dag. Kun mindre. Danskerne betaler i dag verdens højeste bilskatter, så det må under ingen omstændigheder blive dyrere for dem, siger han.
Alene i Hovedstadsområdet spildes der 9,3 millioner timer om året på grund af trængsel, pointerer Produktivitetskommissionen, som derfor anbefaler, at der gennemføres "et storstilet forsøg" med at installere GPS i biler.
Et forslag, som Kristian Pihl Lorentzen erklærer sig "villig til at se nærmere på".
- Men ikke dermed sagt, at jeg nu og her vil sige ja til et forsøg. Det kommer blandt meget andet an på, hvor stort det skal være, lyder det fra Venstres trafikordfører.
