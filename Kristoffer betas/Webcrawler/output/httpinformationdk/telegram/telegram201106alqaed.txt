Al-Qaeda-leder i Afrika er dræbt i Somalia
En af de mest eftersøgte al-Qaeda-terrorister i Afrika er dræbt i Somalia, bekræfter USA.


 Sikkerhedsstyrker i Somalia har dræbt en af de mest eftersøgte al-Qaeda-folk i Afrika ved en kontrolpost i Mogadishu, hovedstaden i Somalia.
Det siger sikkerhedskilder i Somalia, og oplysningerne bekræftes af USA.
Der er tale om Fazul Abdullah Mohammed, som menes at have været al-Qaedas leder i Østafrika.
En højtstående amerikansk embedsmand siger, at det er en af al-Qaedas mest erfarne planlæggere i Østafrika, som nu er væk.
Fazul Abdullah Mohammed sættes i forbindelse med planlægningen af de massive lastbilbomber, der i 1998 eksploderede ved USA's ambassader i Kenya og Tanzania. 224 mennesker blev dræbt.
- Vi har bekræftet, at han blev dræbt af politiet ved en kontrolpost tidligere på ugen, siger Halima Aden, der er en højtstående sikkerhedsofficer i Mogadishu.
- Han havde et falsk sydafrikansk pas og andre dokumenter. Efter en grundig undersøgelse har vi bekræftet, at det var ham, og vi har begravet liget, tilføjer han.
 Andre sikkerhedskilder siger til det franske nyhedsbureau AFP, at han blev skudt ved en kontrolpost i tirsdags. Han var sammen med en anden person i en bil, der ikke standsede ved kontrolposten.
Mogadishu er en by, der kontrolleres af forskellige militser, og AFP's kilder mener, at de to mænd kørte forkert. De endte så i et område, som kontrolleres af TFG, Somalias Overgangsregering.
En anden del af byen kontrolleres af militsen Shebab, som har forbindelse til al-Qaeda.
