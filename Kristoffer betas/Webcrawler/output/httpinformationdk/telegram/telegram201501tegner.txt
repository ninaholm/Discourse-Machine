Tegner: Jeg kaster op over Charlies spontane venner
Den hollandske tegner Willem ønsker samtidig, at satiremagasinet skal fortsætte med at udkomme.


 En fremtrædende hollandsk karikaturtegner på Charlie Hebdo udtrykte dyb foragt for det franske satiriske ugemagasins "nye venner", der er kommet til efter massakren i bladets redaktionslokaler i Paris.
- Vi har fået en række nye venner som paven, dronning Elizabeth og Ruslands præsident Vladimir Putin. Det får mig til at le, siger Bernard Holtrop, hvis kunstnernavn er Willem, til den hollandske dagblad Volkskrant i et interview, der er offentliggjort lørdag.
Frankrigs yderliggående Front National-leder Marine Le Pen er glad for, at islamisterne begyndte at skyde over alt, siger den 73-årige Willem, der har boet mange år i Paris, og som også tegner for den venstreorienterede franske avis Libération.
- Vi kaster op over alle disse mennesker, der pludselig siger, at de er vores venner, tilføjer han som en kommentar til den globale støtte til magasinet.
- De har aldrig set Charlie Hebdo, siger Willem spottende og tilføjer:
- For nogle få år siden gik tusinder af mennesker på gaden i Pakistan for at demonstrere mod Charlie Hebdo. De anede ikke, hvad det var. Nu sker det modsatte, men hvis folk demonstrerer for at forsvare ytringsfriheden, så er det naturligvis en god ting.
Willem befandt sig onsdag i et tog mellem den nordvestligt beliggende by Lorient og Paris, da han hørte om de to islamistiske mænds angreb på magasinet, der holdt dets ugentlige redaktionsmøde.
- Jeg deltager aldrig i redaktionsmøderne, fordi jeg ikke bryder mig om dem. Jeg tror, at det reddede mit liv, siger Willem til Libération.
Willem understreger, at det er helt nødvendigt, at Charlie Hebdo fortsætter med at udkomme:
- Ellers har islamisterne vundet, understreger han.
