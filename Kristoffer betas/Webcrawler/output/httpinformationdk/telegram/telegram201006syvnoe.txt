Syv fra nødhjælpsskib udvises til Jordan
En cubaner og seks malayer, der deltog i forsøget på at bryde Israels blokade af Gaza, køres til grænsen og udvises af Israel.


 Israel udviste søndag syv personer, der var om bord på nødhjælpsskibet Rachel Corrie. Skibet blev dagen forinden stoppet af den israelske flåde ud for Gaza.
De udviste er en cubaner og seks mennesker fra Malaysia, heriblandt to tv-journalister. De krydsede Allenby-broen fra Vestbredden til Jordan, hvor de blev modtaget af jordanske embedsfolk, rapporterer nyhedsbureauet AFP's korrespondent på stedet.
De udviste deltog i forsøget på at bryde den israelske blokade af Gaza.
11 andre tilbageholdte vil senere søndag blive fløjet ud af Israel fra Ben Gurion lufthavnen nær Tel Aviv.
Den israelske flåde bordede lørdag det irske nødhjælpsskib Rachel Corrie, da det nærmede sig Gaza. I modsætning til tidligere på ugen, hvor en konvoj på seks skibe forsøgte at nå frem til den palæstinensiske enklave med nødhjælp, skete det uden vold.
Ni mennesker blev skudt, da nødhjælpskonvojen i starten af ugen blev opbragt af israelerne.
