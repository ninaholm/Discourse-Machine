Troels Lund: Mystisk notat var på ni sider
Tidligere skatteminister afviser at have skrevet ekstra sider til et omstridt notat om Thornings skattesag.


 Hvem har skrevet fire ekstra sider på et omstridt notat i Helle Thorning-Schmidts skattesag og videregivet det til Skat København? Og hvorfor?
Det er tvivlsomt, om Skattesagskommissionen bliver meget klogere på det spørgsmål i løbet af tirsdagens afhøring af tidligere skatteminister Troels Lund Poulsen (V).
For den forhenværende minister afviser bestemt at være ophavsmand til de fire ekstra sider, der fik notatet til at vokse fra fem til ni sider.
Troels Lund Poulsen forklarer, at han gav det ni sider lange notat videre til daværende departementschef Peter Loft, som siden gav det videre til Skat Københavns direktør, Erling Andersen.
Og han siger, at det var på ni sider, da han selv fik det af sin spindoktor Peter Arnfeldt.
- Jeg skimmer det bare, siger Troels Lund Poulsen.
Bagefter bad han Arnfeldt lave presseberedskab på det.
Tidligere spindoktor Peter Arnfeldt har forklaret, at han den 30. august 2010 modtog et fem sider langt notat fra BT om Thorning-Schmidts skattesag.
Peter Arnfeldt siger, at han sendte notatet videre til sin chef, daværende skatteminister Troels Lund Poulsen (V).
Notatet er imidlertid ifølge Peter Arnfeldt svulmet op til ni sider, da Skatteministeriets daværende departementschef Peter Loft udleverer det til direktøren for Skat København, Erling Andersen, der står i spidsen for sagsbehandlerne på skattesagen.
Peter Arnfeldt siger til skattekommissionen, at han ikke har nogen idé om, hvad der skete med notatet, efter at han sendte det til Troels Lund Poulsen.
Men den tidligere minister afviser, at han eller hans parti står bag notatet.
- Jeg har ikke siddet og lavet det her notat overhovedet, siger Troels Lund Poulsen.
- Venstre har ikke lavet notatet. Det er fuldstændig soleklart, siger Troels Lund Poulsen.
Peter Loft har i en tidligere skriftlig redegørelse forklaret, at notatet muligvis stammede fra Venstres pressetjeneste.
Her forklarer han, at han gav notatet til Skat København uden at forholde sig til indholdet, som, han vurderede, allerede havde været gengivet i pressen.
Ifølge Skat Københavns direktør, Erling Andersen, indeholder notatet imidlertid argumenter for, at Stephen Kinnock skal betale skat i Danmark og ikke i Schweiz, hvor han hidtil har lagt sine skattekroner.
