Nato-køretøjer sprængt i luften i Pakistan
Militante islamister sprænger 11 Nato-tankbiler i luften på grænsen mellem Pakistan og Afghanistan.


 Mindst 11 tankbiler er sat i brand ved et angreb på en Nato-terminal i den pakistanske storby Peshawar. Det oplyser lokalt politi.
Mindst 25 bevæbnede islamister deltog i angrebet på lastbilerne, der skulle fragte brændstof til Nato-styrker i Afghanistan.
 - Angriberne trængte ind i terminalen og placerede sprængstoffer på 11 af de 18 lastvognstog, siger politichef Imtiaz Shah.
De militante dræbte tre vagter og sårede flere af de chauffører, der skulle køre lastbilerne til Afghanistan, inden de detonerede deres bomber og forsvandt.
Et større områder omkring terminalen blev evakueret, da der opstod voldsomme eksplosioner og ildkugler.
Militante grupper med tilknytning til Taliban og al-Qaeda har i de senere måneder angrebet Natos forsyningslinjer fra Peshawar i Pakistan og ind til Nato-baser i Afghanistan.
Trods angrebene er det lykkedes USA og Nato at opretholde forsyningslinjerne over grænsen mellem de to lande.
USA lægger pres på Pakistan for at få nedkæmpet militante grupper, der har base i tyndt befolkede områder i det nordvestlige Pakistan tæt ved grænsen til Afghanistan.
USA mener, at det er afgørende for at vinde kampen mod oprørere Afghanistan at få kontrol med klanområder i Pakistan.
