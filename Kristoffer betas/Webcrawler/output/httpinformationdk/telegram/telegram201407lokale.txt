Lokale hedebølger rammer flere steder i Jylland
Temperaturerne i juli har været varmere end normalt, men der er stadig et stykke op til varmerekorderne.


 Visse steder i Jylland kan der være brug for en ekstra strandtur og godt med væske. Ifølge DMI er der nemlig opstået lokale hedebølger.
En hedebølge er karakteriseret ved, at gennemsnittet af de højeste temperaturer er over 28 grader celsius i mindst tre sammenhængende dage.
- Der er begyndt at poppe nogle lokale hedebølger op i Midt-, Vest- og Sydjylland, hvis man tager det seneste fulde døgn med - altså mandag, forklarer klimatolog hos DMI, John Cappelen.
I Midt- og Vestjylland har 8,3 procent af regionens areal oplevet hedebølge, mens det gælder 2,9 procent i Syd- og Sønderjylland.
- Vi ved ikke, om det kommer op på regionalt niveau. Det kræver mindst 50 procent af regionerne er dækket, men man kan godt regne med, at det fortsætter lidt endnu. Vi kan se, at temperaturerne holder sig oppe indtil fredag, hvor regn vil dæmpe temperaturerne, siger John Cappelen
Mens at hedebølgen har ramt nogle dele af Jylland, så er kriterierne for en varmebølge på landsplan blevet opfyldt.
Her skal gennemsnittet af de højeste temperaturer overstige 25 grader celsius i over 50 procent af landet i minimum tre sammenhængende dage. Det har hele 91,6 procent af landet kunnet præstere.
Juli har også været en varm måned. Indtil videre er gennemsnitstemperaturen for juli 18,6 grader celsius, hvilket ligger over juli-gennemsnittet målt mellem 2001 og 2010. Den ligger nemlig på 17,4 grader celsius.
Der er dog stadig et stykke op til varmerekorden for juli måned som lyder på 36,4. Den rekord blev sat 10. august 1975. Højeste temperaturer målt i juli i år var 30,9 grader celsius i Aalborg 9. juli.
