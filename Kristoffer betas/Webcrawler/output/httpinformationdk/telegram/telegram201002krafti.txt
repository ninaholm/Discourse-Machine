Kraftigste jordskælv siden tsunamien



 Det kraftigste jordskælv siden 2004, hvor et skælv og en efterfølgende tsunami kostede over en kvart million livet i Asien. Sådan beskriver Tine B. Larsen, seniorforsker ved Danmarks og Grønlands Geologiske Undersøgelser, det jordskælv, der lørdag morgen ramte Chile.
- Det er altså meget tæt på at være i top-ti over de kraftigste nogensinde. Det er et ekstremt voldsomt jordskælv, siger Tine B. Larsen.
Jordskælvet var mange gange kraftigere end det, der slog hundredtusinder ihjel i Haiti. Alligevel ender skælvet i Chile ikke med at kræve ligeså mange liv. Foreløbig er dødstallet under 100, og det er der en god grund til, lyder det fra seniorforskeren. 
- Det hænger sammen med, hvor epicentret er. I Chile var jordskælvet ude under havet og langt under jorden. I Haiti var epicentret ved hovedstaden Port AU Prince og kun 10 kilometer under jorden, siger hun.
Den sydamerikanske vestkyst bliver ofte ramt af enorme jordskælv. Skælvene skyldes gnidninger mellem de plader, der udgør klodens overflade. Ved Chile bevæger Stillehavspladen sig under den sydamerikanske, og det sker i voldsomme ryk.
- Derfor ser vi virkelig nogle voldsomme skælv i området. Alligevel er skælvet lørdag, det kraftigste vi har målt siden 2004, siger Tine B. Larsen.
Geologer og kendere bruger en særlig skala til at måle jordskælv og har egentlig droppet den gamle richterskala. Alligevel bliver richterskalaen stadig brugt, når fagfolk skal forklare ikke-kendere om jordskælv. Og de to skalaer ligner da også hinanden.
Lørdagens jordskælv målte 8,8, mens skælvet i Haiti var på 7,0. I 2004 rystede et jordskælv, der målte 9,2 på richterskalaen, et område ved Indonesien. Det voldsomste jordskælv, som er registreret af geologer, var i Chile i 1960. Det målte 9,5 på skalaen. 
