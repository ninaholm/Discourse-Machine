Tsvangirai venter aftale ved SADC-møde



 Zimbabwes oppositionsleder, Morgan Tsvangirai, sagde i dag, at Zimbabwes rivaliserende partier ventes at færdiggøre en magtdelingsaftale ved et regionalt topmøde i Swaziland i morgen.
 Samarbejdsorganisationen for det sydlige Afrika (SADC) drøfter i morgen den langvarige politiske og økonomiske krise i Zimbabwe.
 - Lad os rejse til SADC. Vi har sagt, at spørgsmålet skal løses der. Denne gang vil det lykkes for os, sagde Tsvangirai, der er leder af Bevægelsen for Demokratisk Forandring (MDC), ved et møde for sine tilhængere.
 Få timer tidligere sagde MDC's talsmand, Nelson Chamisa, at partierne er "milevidt" fra hinanden.
 Magtdelingsaftalen, som Sydafrikas tidligere præsident Thabo Mbeki har forhandlet i hus, betragtes som Zimbabwes bedste chance for at redde økonomien. Brændstof og mad er mangelvarer, og inflationen ligger i øjeblikket på 231 millioner procent.

