V advarer mod genåbning af Nordsø-aftale
Regeringen skal holde fingrene fra Nordsø-aftalen med A.P. Møller, mener Venstre.


 Regeringen begiver sig ud på "en meget farlig vej", når den åbner for muligheden for at genåbne den aftale om beskatning af Nordsøolien, som VK-regeringen indgik i 2003 med A.P. Møller-Mærsk med støtte fra DF og De Radikale.
Advarslen kommer fra en meget overrasket skatteordfører for Venstre, Torstens Schack Pedersen.
- Det er nogle meget alvorlige og farlige tanker. Der er brug for tryghed og sikkerhed omkring vilkårene for en så stor og langsigtet aftale. Det er rigtig mange penge og arbejdspladser, der er på spil, siger han.
Energi- og klimaminister Martin Lidegaard (R) siger til Politiken, at regeringen vil gennemføre et serviceeftersyn af de økonomiske rammevilkår, der er for olie- og gasproduktion i Danmark, herunder Nordsøaftalen.
- Det er kovending, siger Torsten Schack Pedersen.
- De Radikale har både før og efter valget klart afvist at genåbne Nordsøaftalen. Men der er ingen tvivl om, at både S og SF har stor appetit på at finde endnu et sted, hvor man kan øge skatterne. Jeg kan også se, at Enhedslisten jubler.
- Det virker som om, at man i højere grad vender blikket mod Enhedslisten end det eksisterende forlig, siger Torsten Schack Pedersen.
Den nuværende aftale gælder frem til 2042, men med det forbehold, at den kan revideres, hvis "afgørende forudsætninger" ændrer sig.
Ifølge energi- og klimaministeren skal serviceeftersynet være færdigt i august 2012.
Arbejdet kommer til at foregå i et samarbejde mellem Finansministeriet, Skatteministeriet og Energi- og Klimaministeriet.
