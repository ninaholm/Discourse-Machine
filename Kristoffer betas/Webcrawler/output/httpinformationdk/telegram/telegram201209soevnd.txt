Søvndal om Khawaja-dom: Meget skuffende
Udenrigsministeren vil drøfte videre reaktioner i al Khawaja-sagen med sine internationale kolleger.


 Den danske udenrigsminister, Villy Søvndal (SF), finder det "meget skuffende", at den civile appelret i Bahrain tirsdag stadfæstede den dansk-bahrainske aktivist Abdulhadi al-Khawajas livstidsdom for at opfordre til et systemskifte i landet.
Han oplyser i en skriftlig kommentar, at man fortsat vil forsøge at hjælpe al-Khawaja og familien med konsulær bistand gennem ambassaden i Riyadh i Saudi-Arabien.
- Jeg finder dommene i Bahrain, herunder over den danske statsborger Abdulhadi al-Khawaja, meget skuffende. Specielt efter at både FN, EU og en lang række lande sammen med Danmark i foråret opfordrede til en løsladelse, skriver Villy Søvndal.
Danmark har presset på for at få al-Khawaja løsladt eller udleveret til Danmark. Det samme har EU, FN og USA. Søvndal lover, at Danmark vil fortsætte med at lægge pres på Bahrain.
- Vi vil nu drøfte de videre reaktioner med den meget brede kreds af lande, der i foråret støttede Danmark i kravet om løsladelsen af al-Khawaja og de øvrig menneskerettigheds- og demokratiforkæmpere i Bahrain, skriver Søvndal.
- Det er vigtigt, at det internationale samfund holder Bahrain fast på vigtigheden af, at landet skal respektere de grundlæggende menneskerettigheder. Det inkluderer ikke mindst forsamlings- og ytringsfrihed, skriver han.
Abdulhadi al-Khawaja er shiamuslim som størstedelen af Bahrains befolkning, og han har gennem flere år været stærkt kritisk over, at den sunnimuslimske kongefamilie sidder tungt på magten.
Han blev anholdt sidste år for at opfordre til et systemskifte og siden idømt livsvarigt fængsel af en militærdomstol. Det er den livstidsdom, som han fik lov til at prøve ved en appeldomstol, men som altså nu har stadfæstet dommen.
Amnesty International kalder stadfæstelsen af livstidsdommen en farce og et bevis på, hvor langt kongefamilien i Bahrain er villig til at gå for at undertrykke oppositionen.
Trine Christensen, vicegeneralsekretær i Amnesty International:
- Afgørelsen bør få verdenssamfundet til at droppe det hidtidige stille diplomati og i stedet fordømme Bahrain i stærke vendinger for de uhørt hårde straffe til en lille flok menneskerettighedsaktivister, siger hun.
- Den danske regering må nu insistere på, at al-Khawaja ikke efterlades til livstidsfængsel i et land, hvor han bliver udsat for tortur, siger Trine Christensen.
Al-Khawaja har angiveligt stadig mulighed for at anke afgørelsen.

