Siemens nedlægger 7800 stillinger
Den tyske virksomhedsgigant vil spare en milliard euro. Alene i Tyskland nedlægges 3300 stillinger.


 De ansatte hos det tyske konglomerat Siemens har fredag fået en bekymrende nyhed at forholde sig til.
Virksomheden, der producerer alt fra røntgenudstyr over vindmøller til tog, vil nedlægge 7800 stillinger på verdensplan, herunder 3300 i hjemlandet Tyskland.
- Vi ønsker at indlede samtaler med de relevante repræsentanter for de ansatte og søge konstruktivt efter socialt ansvarlige løsninger, siger personaledirektør Janina Kugel i en børsmeddelelse.
- Vi har lavet en aftale med de ansattes repræsentanter, som fastslår, at vi ønsker at undgå afskedigelser som følge af operationelle krav. Og den aftale gælder selvfølgelig stadigvæk, tilføjer hun.
Afskedigelserne, som er en del af strategiplanen "Vision 2020", skal udløse en besparelse på en milliard euro (7,45 milliarder kroner), som selskabet vil investere i "innovation, produktivitet og vækstinitiativer".
- Vores strategiske reorientering har muliggjort en betragtelig strømlining af vores organisation og fjerne hele mellemled. Derfor vil visse opgaver og funktioner blive elimineret fuldstændig, konstaterer administrerende direktør Joe Kaeser i meddelelsen.
Siemens' seneste årsrapport vidner om, at selskabet har tabt omsætning i de to seneste regnskabsår, hvor det samlede salg er blevet 3,8 procent lavere.
I første kvartal af det regnskabsår, som ikke følger kalenderåret, har Siemens dog oplevet en omsætningsvækst på fem procent.
- Vores Vision 2020-koncept vil gøre det muligt for os at få vores selskab tiltage på et holdbart vækstspor og lukke lønsomhedshullet til vores konkurrenter, erklærer Joe Kaeser.
Siemens afviser over for Ritzau at kommentere, hvorvidt der kan blive tale om stillingsnedlæggelser i Danmark, hvor Siemens primært producerer vindmøller.
