S og SF udskyder afstemning om euroen
Helle Thorning "har lyttet til SF's skeptiske holdning" og går med til at sende euroafstemning til hjørne.


 Hvis Helle Thorning-Schmidt (S) og Villy Søvndal (SF) vinder valget, vil der gå mindst en valgperiode, før danskerne igen skal stemme om at skifte kronen ud med euro. Det skriver Jyllands-Posen. 
S og SF er blevet enige om en fælles EU-politik, som betyder, at en euro-afstemning er sparket til hjørne på ubestemt tid. Dermed er endnu en sten ryddet af vejen i det røde parløb. 
Denne gang med SF-formand Villy Søvndal som den største sejrherre. Helle Thorning-Schmidt erkender, at hun "har lyttet til SF's skeptiske holdning" til en euro-afstemning. 
- Vi vil hellere tage en afstemning om to forbehold, som vi er enige om, end diskutere euroen, hvor der er usikkerhed i befolkningen og skepsis i SF, siger Helle Thorning-Schmidt. 
Socialdemokraterne har ellers hidtil argumenteret for at få en hurtig afstemning. 
En eventuel S-ledet regering vil til gengæld udskrive en folkeafstemning om rets- og forsvarsforbeholdet i næste valgperiode. De to forbehold skal til afstemning samme dag, men med to krydser på stemmesedlen skal det være muligt at stemme nej til det ene og ja til det andet.
Udenrigsminister Lene Espersen (K) kalder det "bedrøveligt", at S har bøjet sig for SF's skepsis. Hun står fast på, at alle forbehold skal til afstemning samtidig. 
- Det er en lusket metode at komme snigende med de forbehold, man tror, man kan få igennem, siger Lene Espersen til Jyllands-Posten.
