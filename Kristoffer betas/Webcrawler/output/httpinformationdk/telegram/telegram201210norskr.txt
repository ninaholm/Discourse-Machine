Norsk rytter erkender doping på dansk hold
Den tidligere cykelrytter Steffen Kjærgaard tog doping i 1998 og 1999, da han kørte for Team Chicky World.


 Den tidligere norske cykelrytter Steffen Kjærgaard erkender at have taget doping i 1998 og 1999, da han kørte for det danske hold Team Chicky World.
På et pressemøde i Oslo i Norge gik Steffen Kjærgaard til bekendelse og indrømmede doping, da han var aktiv rytter på det danske kontinentalhold, hvor danske Kim Andersen var sportsdirektør på daværende tidspunkt.
- I snart 15 år har jeg holdt på en løgn, siger Steffen Kjærgaard.
Senere tog Steffen Kjærgaard også doping som hjælperytter for Lance Armstrong på US Postal-holdet, men det hele skete på eget initiativ.
- Jeg tog epo på eget initiativ.
- Jeg ved ikke, om der er andre på de hold, jeg har kørt på, der har taget doping. Det har jeg ikke direkte kendskab til, det var et lukket system, og jeg valgte at holde det lukket, siger nordmanden.
Det er en blanding af dårlig samvittighed og den nuværende timing med sagen om Lance Armstrong, som får Steffen Kjærgaard til at stå frem nu.
- Det, som er kommet frem de seneste to uger gennem Usadas offentliggørelse om US Postal, har gjort, at jeg har været nødt til at komme frem med min mørke løgn fra fortiden, siger Steffen Kjærgaard.
Armstrong blev af det amerikanske antidopingagentur Usada idømt livsvarig karantæne og frataget sine syv Tour de France-titler i årene 1999-2005. Kjærgaard hjalp Armstrong i Touren i 2000 og 2001.
Steffen Kjærgaard traf først valget om at dope sig et stykke inde i 1998-sæsonen, efter han var skiftet fra TVM (1995-97) til Team Chicky World (1998-1999).
- I de første to år hos TVM var jeg helt ren og brugte ikke ulovlige medikamenter.
- Jeg tog valget et stykke inde i 1998-sæsonen, for hvis jeg skulle være med på højeste niveau, så var jeg nødt til at være med på de præmisser, jeg følte var dominerende i feltet.
- I det tredje år som professionel kom jeg frem til, at det var nødvendigt, hvis jeg skulle køre videre. De første gange var det med en ekstremt ubehagelig følelse og dårlig samvittighed, forklarer Kjærgaard.
