Obama: I valgte den forkerte by at gøre det
"Dette vil ikke stoppe os. Vi fuldfører løbet", siger den amerikanske præsident ved ceremoni i Boston.


 Præsident Barack Obama fik stående bifald, da han torsdag talte til sørgende i Boston efter bombeangrebet på storbyens maratonløb.
- Dette stopper os ikke. Vi fuldfører løbet, sagde den amerikanske præsident, efter at han havde sagt mindeord om de tre dræbte.
Han gjorde det samtidig klart, at alle amerikanere har del i Boston, og at alle tager det personligt.
- De valgte den forkerte by. Ja, vi vil finde jer, og ja, retfærdigheden vil ske fyldest, sagde den amerikanske præsident i en hyldest til storbyens åbenhed, som blandt andet har ført til det berømte Boston Marathon.
- Intet vil kunne ødelægge den ånd, der præger denne by, fastslog han ved en gudstjeneste på tværs af trosretningerne og med indlæg fra mange forskellige kirker.
Gudstjenesten i Bostons domkirke fandt tre dage efter angrebet, som dræbte tre mennesker og sårede omkring 180.
Mitt Romney, den tidligere republikanske guvernør i Massachusetts, som tabte sidste års præsidentvalg, deltog også i ceremonien sammen med byens ledere, redningsmandskab og ofrene for bombeanslaget.
Obama var i Boston ledsaget af førstedamen, Michelle Obama. Præsidenten talte efter, blandt andre Massachusetts nuværende guvernør, Deval Patrick, og borgmester Thomas Menino.
Myndighederne i Boston søger efter en mistænkt, som ses på en video optaget inden eksplosionerne. Der er ikke foretaget nogen anholdelser, og den mistænkte er ikke identificeret med navn.
 Siden mandag har hundredvis af efterforskere gransket overvågningsvideoer og stillbilleder taget omkring målstregen forud for de to eksplosioner.
