Fly fra Cimber Sterling tvunget ned af ild
Et Cimber Sterling-fly fra Kastrup til Litauen sikkerhedslandede fredag aften i Malmø, efter der udbrød brand i kabinen. Alle om bord meldes uskadt.


 Et Cimber Sterling-fly med 33 passagerer om bord på vej fra Kastrup til Litauen sikkerhedslandede fredag aften i Sturup-lufthavnen ved Malmø. 
Det skete, da der kort efter afgang blev opdaget røg i kabinen. 
Ifølge DR Nyheder opstod røgen da flyet af typen ATR 42 befandt sig over Malmø og skyldes en kortslutning i et af panelerne over sæderne, der blandt andet indeholder iltmasker og "spænd sikkerhedsselen"-skilte. 
Landingen foregik udramatisk, og ingen kom til skade. Passagererne blev efterfølgende tilbudt krisehjælp.  
