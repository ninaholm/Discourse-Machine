Marokko smider EU-fiskere på porten
Marokko smider europæiske fiskere på porten, efter EU ikke vil forlænge en fælles fiskeriaftale.


 Marokko har beordret alle udenlandske fiskefartøjer ud af landets farvande. Det betyder, at europæiske fiskere må indstille fiskeriet omkring landet, selv om parterne tidligere har indgået en aftale, der tillod EU-lande at fiske på marokkansk territorium, skriver BBC.
EU er tidligere blevet kritiseret for selvsamme aftale, da den dækker farvandene ud for det omstridte Vestsahara, som Marokko regner for et sit territorium.
Frihedsbevægelsen Polisario kæmper dog for selvstændighed for Vestsahara, og Marokko har aldrig gennemført en lovet folkeafstemning om områdets selvstændighed.
Marokkos beslutning om at smide de udenlandske fiskere ud kommer efter, at Europaparlamentet har besluttet ikke at forlænge den eksisterende aftale, hvor EU betaler for at fiske i marokkanske farvande.
Europaparlamentet har afvist at forlænge aftalen, da det mener, at den er ulovlig. EU har årligt betalt cirka 266 millioner kroner for at få adgang til Marokkos fiskeområder. Den nuværende aftale udløber officielt i februar.
De europæiske fiskere har primært udnyttet aftalen til at fiske i det omstridte område ud for Vestsahara.
Marokko har angiveligt brugt en del af pengene fra fiskeriaftalen til at forbedre forholdene i Vestsahara, men Europaparlamentet mener ikke, at det kan bevises, at pengene gavner befolkningen i området.
