Spaniens banker går ned uden ekstern hjælp
Ifølge kreditvurderingsinstitut har de spanske banker behov for op til 750 milliarder kroner for at overleve.


 Den spanske stat skal finde mindst 100 milliarder euro for at forhindre et kollaps i landets banksektor. Det vurderer kreditvurderingsinstituttet Fitch i forbindelse med torsdagens nedjustering af Spaniens kreditvurdering.
Tidligere har Fitch skønnet, at en tilførsel på 30 milliarder euro ville være tilstrækkelig til at sikre bankernes overlevelse.
En finansanalytiker er overbevist om, at Spanien ikke på egen hånd kan håndtere problemerne.
- Det, som virkelig tæller, er den politiske vilje til at få styr på situationen: Det er tydeligt, at Spanien har behov for hjælp udefra, siger økonom David Keeble fra Credit Agricole i New York til Bloomberg News.
 Den spanske regering vil først i næste uge komme med sit bud på, hvor meget bankerne har behov for.
Uafhængige revisionsfirmaer er i gang med at gennemgå bankernes bøger for at finde ud af, hvor slemt det reelt står til. Og i næste uge kommer Den Internationale Valutafond (IMF) med sin vurdering af bankernes behov.
Spaniens premierminister, Mariano Rajoy, havde torsdag samtaler med andre europæiske ledere om bankernes problemer, og hvordan de kan løses. Og når skønnene fra revisionsfirmaerne og IMF foreligger, vil Rajoy fremlægge et forslag til en løsning.
- Når vi har vurderingerne for bankernes behov, vil regeringen finde en formel for at finansiere kapitaliseringen af bankerne, siger han.
Men regeringen sidder i en klemme. Statens muligheder for at låne penge internationalt er begrænset, og det reducerer muligheden for at komme bankerne til undsætning.
Samtidig vil en økonomisk indsprøjtning forværre statens egen situation. Ifølge Fitch indebærer en hjælpepakke på 60 milliarder euro til bankerne, at statens gæld vil stige til 95 procent af bruttonationalproduktet i 2015.
I 2007, før finanskrisen, udgjorde gælden kun 36 procent.
