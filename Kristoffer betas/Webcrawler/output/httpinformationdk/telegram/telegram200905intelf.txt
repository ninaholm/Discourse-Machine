Intel får rekordstor milliardbøde af EU



 EU-Kommissionen har tildelt Intel en rekordstor bøde på 1,06 milliarder euro (7,9 mia. kr.) for at forvride konkurrencen på det europæiske marked.
 Bøden kommer efter en årelang undersøgelse af Intels forretningsmetoder, som har afsløret massive ulovligheder i salget af Intels mikroprocessorer i perioden fra 2002 til 2007.
 For det første har Intel givet skjulte rabatter til computerproducenter, som udelukkende har købt computerchips hos Intel. For det andet har Intel betalt bestikkelsespenge til computerproducenter for at stoppe eller bremse lanceringen af produkter fra den største konkurrent på markedet, AMD.
 - Intel har skadet millioner af forbrugere ved med overlæg gennem mange år at have handlet for at holde konkurrenter ude af markedet. Et så stort og vedholdende brud på EU's monopolregler kan ikke tolereres, siger EU's konkurrencekommissær, Neelie Kroes.
 Bøden til Intel er den største bøde nogensinde, som er tildelt efter EU's konkurrenceregler om monopoldannelse. Den hidtil største bøde var på knap 900 millioner euro og tilfaldt Microsoft sidste år. 
 Intel er tidligere blevet dømt for at misbruge sin dominerende markedsposition i Japan og Sydkorea, og rekordbøden er samtidig en stor sejr for konkurrenten AMD, som løbende i de sidste ni år har klaget til kommissionen over Intels metoder.
 Det er dog muligt for Intel at appellere kommissionens afgørelse til EF-Domstolen.
 Intel sidder ifølge EU-Kommissionen på mere end 70 procent af det globale marked for computerprocessorer.
