FN beder om 21 milliarder kroner til Haiti



 FN vil i denne uge bede verdens lande om at bidrage med omkring 3,8 milliarder dollar (21 milliarder kroner) til at finansiere Haitis ambitiøse genopbygningsprogram efter det ødelæggende jordskælv i januar.
Over 100 lande er repræsenteret på den internationale donorkonference onsdag.
Værter for konferencen er Haitis præsident, Rene Preval, FN's generalsekretær, Ban Ki-moon, og USA's udenrigsminister, Hillary Clinton.
Arrangørerne ser konferencen som helt afgørende for at hjælpe det caribiske land på fode igen. Haiti var allerede inden jordskælvet den 12. januar det fattigste land på den vestlige halvkugle.
Store dele af hovedstaden, Port-au-Prince, blev lagt i ruiner ved skælvet, der kostede mindst 220.000 mennesker livet og gjorde 1,3 millioner mennesker hjemløse.
- I de næste 18 måneder har Haiti behov for investeringer for fire milliarder dollar til at bygge hospitaler, skoler, veje og havne, siger Edmond Mulet, der er FN's særlige Haiti-udsending.
Helen Clark, der er administrator for FN's Udviklingsprogram (UNDP), siger, at konferencen håber at kunne rejse omkring 3,8 milliarder dollar.
Beløbet dækker imidlertid kun den første del af de investeringer på 11,5 milliarder dollar (63,5 milliarder kroner), der skønnes at være behov for i de kommende 10 år.
Jordskælvets skader er opgjort til næsten otte milliarder dollar (44,2 milliarder kroner). Det svarer til 120 procent af Haitis bruttonationalindkomst.
