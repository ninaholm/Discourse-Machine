Nordkorea frigiver fængslede journalister



 Nordkoreas statslige nyhedsbureau, KCNA, oplyser, at landets leder, Kim Jong-il, har beordret løsladelsen af to amerikanske journalister, der er fængslet i landet.
 Ifølge KCNA har Kim givet de to journalister en "speciel benådning". Det sker efter, at USA's tidligere præsident Bill Clinton tidligere tirsdag havde samtaler med Kim i Nordkorea.
 En amerikansk embedsmand, der har kendskab til Clinton-besøget, siger til tv-stationen ABC News, at det er muligt, at de to journalister allerede vil kunne forlade Nordkorea tirsdag - muligvis endog om bord på samme fly som Bill Clinton.
 Den tidligere amerikanske præsident ankom overraskende til Nordkorea tirsdag med det formål at forsøge at få udvirket en løsladelse af Laura Ling og Euna Lee.
 Efter samtalerne med den nordkoreanske leder havde Clinton også et møde med de to fængslede journalister. ABC News oplyser, at mødet mellem Clinton og journalisterne var "meget følelsesladet". 
 Ling og Lee blev i juni idømt 12 års fængsel i en nordkoreansk arbejdslejr for ulovligt at have krydset grænsen til landet.
 De to blev pågrebet midt i marts tæt på grænsen til Kina, hvor de lavede journalistik om flygtninge, der var stukket af fra det fattige Nordkorea.
 Forholdet mellem USA og Nordkorea er for øjeblikket særdeles anspændt, efter at det kommunistiske land for nylig foretog sin anden atomprøvesprængning i strid med en international aftale.
 Bill Clinton har et godt navn i Nordkorea. Han forhandlede i 1990'erne med Nordkorea om dets omstridte atomprogram, og det kulminerede med daværende udenrigsminister Madeleine Albrights besøg i landet. Men forholdet til Nordkorea brød sammen, da George W. Bush blev præsident i 2001.
