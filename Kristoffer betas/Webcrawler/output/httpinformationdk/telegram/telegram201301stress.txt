Stress-kollapsede kolleger vækker irritation på jobbet
Tag dig nu sammen. Sådan reagerer mange over for kolleger, som er gået ned med stress, viser ny undersøgelse.


 Hvis du er sygemeldt med en brækket arm, får du sandsynligvis en buket blomster og et kort med "god bedring" fra kollegerne.
Men knækker du i stedet psyken og går ned med stress, reagerer kollegerne med irritation og manglende forståelse, viser ny undersøgelse. Det sker, selvom over 250.000 danskere er ramt af stress, skriver Avisen.dk.
- Det er et stort problem, og det bliver større og større, fordi der kommer mere stress, siger arbejdsmiljøkonsulent Svend-Erik Hermansen fra HK til Avisen.dk.
Undersøgelsen, som læger og psykologer fra Bispebjerg Hospital står bag, viser, at kolleger til stressramte ofte reagerer med irritation.
Det sker, fordi sygemeldingen betyder en større arbejdsbyrde for dem. De forstår ikke, hvorfor den stressramte ikke bare kan tage sig sammen.
Manglende viden om stress får en stor del af skylden, men også finanskrisen og den høje arbejdsløshed gør os mere bidske over for hinanden, viser undersøgelsen.
Når arbejdspladsen i forvejen er underbemandet, må de andre trække et endnu tungere læs ved en sygemelding. Og ofte er der ikke råd til at hyre et par ekstra hænder i form af en vikar. Dermed bliver kollegerne både irriterede og bange for selv at få stress.
Fagforeningerne HK og Dansk Magisterforening kender udmærket problemet.
- Nogle gange tænker folk, jamen, jeg har lige så meget at lave som dig, og jeg har ikke stress, så det kan du heller ikke have, siger Ole Grønne, som er arbejdsmiljøkonsulent for Dansk Magisterforening, til Avisen.dk.
Her har man fundet det nødvendigt at lave en pjece med gode råd til, hvordan man håndterer en kollega, der er syg med stress.
I sidste ende er det chefens ansvar, at den stressramte mødes med forståelse. Det mener arbejdsmiljøkonsulent Svend-Erik Hermansen fra HK.
- Kollegerne skal tage hensyn, og chefen skal sætte dem ind i tingene. De sager, hvor kollegerne ikke tager hensyn, er det et udtryk for manglende viden og forståelse, men også for dårlig ledelse, siger han.
De nye undersøgelse viser også, at irritationen ofte er blandet med medlidenhed, og at mange gerne vil hjælpe deres stresskollapsede kammerat op igen, men ved ikke hvordan.
Samtidig er vi mere tolerante over for sygemeldte kolleger, som vi godt kan lide, end over for mindre populære kolleger. Det viser undersøgelsen, der bygger på interviews fra 38 danske arbejdspladser.
