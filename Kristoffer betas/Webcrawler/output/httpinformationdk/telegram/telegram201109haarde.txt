Haarder holder fast i ambitiøst kræftmål
Sundhedsministeren er utålmodig, men glæder sig trods alt over fremgang for ventetiderne til kræftbehandling.


 På trods af en ny opgørelse over de fortsatte ventetider for de største kræftsygdomme så fastholder sundhedsminister Bertel Haarder (V), at regeringens mål er, at Danmark kommer på niveau med de andre nordiske lande i 2015.
- Kræftbehandlingen er regeringens allerhøjeste prioritet over alle andre. Det går fremad, og jeg vil gerne understrege, at de akut syge jo behandles først, siger ministeren og fortsætter:
- Jeg vil gerne rose Region Midtjylland, som skiller sig ud med bedre tal, som de andre regioner bør tage ved lære af, siger Bertel Haarder.
 I den nye opgørelse markerer Region Midtjylland sig som den region, der klarer sig bedst på 8 ud af 11 områder.
Generelt i regionerne gælder det, at for 8 ud af de 11 største kræftformer, så venter over 25 procent af patienterne betydeligt længere på behandling end løfterne i kræftpakkerne.
Bertel Haarder erkender da også, at han sagtens kunne ønske, at det gik endnu stærkere generelt med at indfri løfterne i de foreløbig tre kræftpakker.
- Vi har sat halvanden milliard kroner af til sundhedsområdet de kommende år - herunder kræftområdet. Det, forventer jeg, giver resultater, som fjerner forskellen op til de øvrige nordiske lande. Med det forbehold at de jo også kan forbedre sig, siger han.
Haarder er enig med eksperterne i, at en af grundene til, at det halter i Danmark, er en usund livsstil, som kræver et ordentlig ryk på forebyggelsen.
Oppositionen slår hårdt på en markant hævet cigaretafgift, som især skal få flere unge til at droppe smøgerne, inden de dukker op i kræftstatistikkerne. Men det afviser Haarder.
- Jeg har også stort fokus på rygningen blandt de 15-17 årige, hvor et skuffende stort antal fortsat ryger. Men jeg synes i stedet, at der ligger et stort ansvar hos skolerne for at forbyde rygning i skoletiden, siger han.
