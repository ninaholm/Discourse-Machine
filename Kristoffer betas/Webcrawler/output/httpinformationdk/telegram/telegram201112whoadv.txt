WHO advarer om mæslinger i Europa
WHO er foruroliget over markant stigning i antallet af mæslingetilfælde i navnligt Frankrig.


 Verdenssundhedsorganisationen WHO advarer om, at Europa står over for en eksplosion i antallet af tilfælde af mæslinger næste år, medmindre der hurtigt gribes ind for at dæmme op for den smittefarlige virussygdom.
I de første ni måneder af 2011 rapporterede 36 lande i det vestlige Europa om i alt 26.000 tilfælde af mæslinger, hvoraf 14.000 var i Frankrig alene, viser WHO's opgørelser.
Sygdommen medførte ni dødstilfælde, hvoraf seks var i Frankrig. Syv af dødsofrene var børn.
Mæslinger har ført til 7288 hospitalsindlæggelser i de pågældende lande i løbet af året.
Mæslinger er en af de mest smittefarlige virussygdomme og regnes for den mest ubehagelige og den farligste af de børnesygdomme, der giver udslæt. Det er på grund af de komplikationer, der kan støde til.
Uden for Europa er mæslinger blevet mere og mere udbredt i DRCongo og i Nigeria og Somalia.
I Europa var 90 procent af de sygdomsramte unge i puberteten eller voksne, som ikke var blevet vaccineret, eller som ikke havde fulgt op på deres vaccinationer.
De amerikanske sundhedsmyndigheder har udsendte en lignende advarsel, hvori det hedder, at mæslinger er blevet mere hyppige i Europa siden 2009, efter at sygdommen har været på retur i seks år.
- Det er overordnet manglende vaccinationer, som er skyld i stigningen af udbrud, siger USA's Center for Sygdomsbekæmpelse og Forebyggelse (CDC).
Efter at MFR-vaccinationen (mæslinger, fåresyge, røde hunde) er indført i børnevaccinationsprogrammet, er sygdommen blevet sjælden i Danmark, men der er risiko for smitte i lande, hvor sygdommen er mere udbredt.

