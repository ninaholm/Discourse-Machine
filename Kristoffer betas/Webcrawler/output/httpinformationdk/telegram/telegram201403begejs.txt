Begejstret filminstitut: Oscar viser dansk films bredde
Der er grund til at være stolt over, at der var hele tre danske nominerede ved Oscar-uddelingen, lyder det.


 Det Danske Filminstitut glæder sig over, at det for fjerde gang er lykkedes for en dansk kortfilm at hive en Oscar hjem.
Det skete, da Anders Walters "Helium" vandt en af de gyldne statuetter natten til mandag dansk tid.
Det er samtidig produktionsselskabet M&M Productions, der har stået bag alle fire, der også tæller "Valgaften" i 1999, "Der er en yndig mand" i 2003 og "De nye lejere" i 2010.
- Der er grund til at være stolt. Det er lykkedes en dansk film at erobre endnu en Oscar. Tillykke til "Helium" og hele holdet, siger Henrik Bo Nielsen, direktør for Det Danske Filminstitut, i en pressemeddelelse.
- Det, at vi som en lille filmnation præsterer at få en film med blandt de nominerede værker, som Filmakademiet finder Oscar-værdige, er i sig selv en præstation. Vi havde i år endda tre film nomineret i hele spektret fra kortfilm over dokumentarfilm til spillefilm.
- Det siger meget om, hvor bredt dansk film spænder, og hvor højt agtet vores film er ude i verden, lyder det fra direktøren.
Henrik Bo Nielsen siger, at niveauet blandt de nominerede film i de store kategorier er imponerende højt ved uddelingen i år. Og derfor skal der fortsat være plads til, at dansk film får mulighed for at eksperimentere, mener han.
- Der tages chancer og fortælles med stor overlegenhed. Danske filmmagere har vist, at vi også kan være med, så når der i år skal findes en ramme for dansk filmproduktion, gældende for de næste fire år, er det vigtigt, at vi fortsat sigter højt og får skabt en økonomi, der ikke kun giver plads til at satse på de mere sikre kort.
- Der skal skabes en ramme, der giver rum til nye filmtalenter, eksperimenter og legesyg fortælleglæde, siger han.
Den dansk-producerede dokumentar "The Act of Killing" og Thomas Vinterbergs drama "Jagten" var også nomineret ved nattens Oscar-uddeling, men vandt ikke.
