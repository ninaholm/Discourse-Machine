Kræftlæge: Politikerne svigter patienterne
Politikerne stikker patienterne blår i øjnene ved at undvige prioriteringsdebatten, mener førende kræftlæge.


 - Når politikerne siger, at al behandling skal gives uanset prisen, så undsiger de deres embedsmænd, lægerne, og det er sgu ikke i orden. Det kan de ikke være bekendt, selvom de gerne vil genvælges.
Det siger en af Danmarks førende kræftlæger, professor, overlæge og dr.med. Ole Mogensen fra Odense Universitetshospital.
Han har i årevis efterlyst en debat om prioritering, og hvordan vi bliver bedre til at undgå dyr og virkningsløs behandling af alvorligt syge, som han mener, er det vigtigste spørgsmål i sundhedsvæsnet lige nu.
Derfor er han glad for, at kræftlæger fra Vejle Sygehus i en kronik i Jyllands-Posten advarer mod udbredt anvendelse af dyr og virkningsløs medicin med store bivirkninger. Vejle-lægerne opfordrer til en samfundsmæssig debat, og at automatisk behandling erstattes af samtaler mellem patient og læge, om det er det værd.
- Politikerne burde gribe denne debat med kyshånd, og vi har brug for deres hjælp til at tage den, for vi risikerer jo også noget ved det og at blive udstillet i folkedomstolen, fordi vi ikke vil behandle enhver for enhver pris, siger Ole Mogensen.
Udgifterne til ny, dyr medicin vokser og vokser i disse år, og taler vi ikke om det, så går problemet ikke over, ifølge Ole Mogensen.
- Politikerne undsiger os og stikker patienterne blår i øjnene, når de lader, som om alt er muligt. Men det kommer ikke til at gå, og udgifterne vil så bare stige og stige, siger han.
Som Vejle-lægerne mener han, at den ærlige samtale mellem den alvorligt syge patient og lægen skal langt mere i fokus.
- I dag er der mange præparater, som bruges til langt større grupper end oprindeligt tænkt.
- Vi er nødt til at tale med patienterne om, hvad perspektiverne er. Patienterne aner jo ikke, hvad de går ind til. Men de kan godt forstå det, hvis jeg siger, at du får altså flere bivirkninger end fordele ud af den behandling, siger Ole Mogensen.
