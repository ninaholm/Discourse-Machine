USA henretter 41-årig kvinde
Delstaten Virginia i USA har for første gang i næsten 100 år henrettet en kvinde.


 Den amerikanske delstat Virginia henrettede natten til fredag dansk tid den 41-årige Teresa Lewis med en dødelig indsprøjtning. 
Det er første gang, at Virginia henretter en kvinde, siden Virginia Christian, en 17-årig sort pige, døde i den elektriske stol i 1912. 
USA's højesteret besluttede tirsdag at afvise en anmodning om, at henrettelsen af Lewis blev udskudt. 
Modstandere af dødsstraf har fremholdt Lewis' sag som et eksempel på, hvorfor straffeformen er utidssvarende. De påpeger, at Lewis, der har en intelligenskvotient på omkring 70, ikke kunne overskue følgerne af sine handlinger. 
Teresa Lewis har erkendt sig skyldig i at have hyret to mænd, der i 2002 dræbte hendes mand og stedsøn. Formålet med forbrydelsen var at indkassere en livsforsikring på 350.000 dollar. 
