USA langer ud efter Tyrkiets mangel på pressefrihed
Efter at den tyrkiske stat fredag overtog styringen af regeringskritisk avis, møder tyrkerne kritik fra USA.


 USA kritiserer sin nære allierede Tyrkiet for mangel på presse- og ytringsfrihed. Det sker, efter at tyrkiske myndigheder fredag overtog kontrollen med den regeringskritiske avis Zaman. Det skriver Reuters.
- Vi ser dette som den seneste udvikling i en række af forstyrrende tiltag fra den tyrkiske regering mod medier og andre kritikere, siger talsmand for det amerikanske udenrigsministerium John Kirby ifølge Reuters.
En domstol i Ankara vurderede fredag, at Zaman og den omstridte muslimske prædikant Fethullah Gülen har været i ledtog imod præsident Recep Tayyip Erdogan.
Dermed blev avisens redaktører afsat, og det forventes, at den tyrkiske stat nu vil lægge avisens redaktionelle linje om.
Fredag aften har tyrkisk politi affyret tåregas og brugt vandkanoner mod demonstranter for at få adgang til avisens lokaler.
- Vi opfordrer tyrkiske myndigheder til at sikre, at deres handlinger er i overensstemmelse med de universelle demokratiske værdier, deriblandt ytringsfrihed og særligt pressefrihed, siger John Kirby.
Fethullah Gülen er en magtfuld modstander af præsident Erdogan. Han er en tyrkisk muslimsk prædikant, der er gået i eksil i USA.
Gülen har tidligere hjulpet Erdogan med at tæmme den engang så stærke hær, og han har stor indflydelse mange steder i Tyrkiet gennem et netværk af religiøse skoler.
 Den regeringskritiske avis Zaman er Tyrkiets mest sælgende avis med et oplag på 650.000.
I Tyrkiet er det en forbrydelse at krænke landets præsident, og strafferammen går op til fire års fængsel.
Hidtil er loven dog kun sjældent blevet håndhævet, men Tyrkiets myndigheder har på det seneste strammet grebet om medierne.
De tyrkiske domstole skal således i gang med 1845 sager, hvor tyrkere anklages for at have fornærmet Erdogan. Sagerne er indsamlet de seneste 18 måneder.
