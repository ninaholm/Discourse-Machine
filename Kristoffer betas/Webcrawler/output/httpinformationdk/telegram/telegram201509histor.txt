Historisk tiårsaftale skal sikre isbjørnes overlevelse
Fem arktiske lande forpligter sig til at beskytte isbjørne mod trusler såsom skibsfart og smeltende havis.


 Verdens isbjørne lever i et arktisk område spredt ud over fem lande, og disse lande har netop forpligtet sig til den første arktiske handlingsplan, der skal beskytte de truede dyr.
Aftalen skal sørge for at beskytte både isbjørnene og deres levesteder, og den er faldet på plads på denne uges møde for isbjørnelandene - Danmark/Grønland, Canada, Norge, Rusland og USA - i Ilulissat i Grønland, oplyser WWF Verdensnaturfonden.
Landene skal arbejde efter en tiårsplan, der skal tackle trusler mod isbjørne såsom skibsfart samt olie- og gasboringer.
Den største trussel mod isbjørne i dag kommer fra klimaforandringerne og smeltende havis. Isen er afgørende for, at arten kan leve og jage.
Den arktiske aftale glæder ikke overraskende direktøren for WWF's arktiske program, Aleksander Sjestakov.
- Knap halvdelen af verdens isbjørnebestande lever på tværs af landegrænser, så international koordinering er helt nødvendigt, hvis isbjørnene skal trives i fremtiden. Næste skridt bliver at sikre finansiering, så planen kan føres ud i livet, siger han i en pressemeddelelse.
I Arktis finder den globale opvarmning ifølge WWF sted dobbelt så hurtigt som i resten af verden, og forskning peger på, at to tredjedele af verdens isbjørne kan være forsvundet i 2050, fordi havisen svinder ind.
Bevarelse af isen er derfor altafgørende, mener Aleksander Sjestakov.
- Den aktuelle handlingsplan er med til at reducere de direkte trusler mod isbjørnene, men deres langsigtede velbefindende afhænger af, om vi kan sikre, at havisen består, siger han.
Den vedtagne handlingsplan bygger på tidligere løfter fra et isbjørnetopmøde i Moskva i 2013.
