Fly styrter ned i Laos: Forsvarsminister blandt omkomne
Forsvarsministeren, borgmesteren i hovedstaden og flere embedsmænd har mistet livet i ulykke i Laos


 
	Et flystyrt lørdag morgen i Laos har kostet mindst 22 personer livet. Blandt ofrene er landets forsvarsminister, Duangchay Phichit, og flere højtstående embedsmænd.

	Militærflyet forulykkede omkring klokken otte lørdag morgen. Ifølge CNN styrtede det ned i et jungleområde. Ulykken skete i den nordøstlige provins Xiangkhuang.

	Blandt ofrene er tre medlemmer af centralkomiteen i det ledende kommunistiske parti. Der meldes om tre overlevende.

	Duangchay Phichit fungerede ud over sin post som forsvarsminister også som vicepremierminister, og han var medlem af partiets politbureau.

	Sidste år styrtede et propelfly fra Laos Airlines ned ved Mekongfloden i en ulykke, der kostede alle 49 om bord livet. Den ulykke var forårsaget af dårligt vejr.

	Laos' sikkerhedsminister, Thongban Saengaphon, og borgmesteren i hovedstaden Vientiane, Soukan Mahalat, har også mistet livet i lørdagens ulykke.

	Selskabet var på vej til en militær ceremoni.

	Laos har været under kommunistisk styre siden 1975.

