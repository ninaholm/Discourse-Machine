280.000 nye job i USA viser tegn på solid vækst
Der blev skabt langt flere nye job end ventet i USA i maj, hvilket ses som et solidt tegn på vækst.


 Der er blevet skabt 280.000 nye job i USA i maj, viser nye officielle tal ifølge nyhedsbureauet AFP. Det er langt flere nye job end ventet hos iagttagere.
De nye tal fra det amerikanske arbejdsdepartement er et solidt tegn på vækst efter stilstand hen over vinteren.
Inden for sundhed, detailsalg og turisme blev der ansat mange nye medarbejdere, og der var også fremgang i bygge- og anlægssektoren og den offentlige sektor.
Lønningerne steg også 2,3 procent i forhold til for et år siden.
 Et andet tegn på, at der er større optimisme, er et fald i antallet af kortvarigt arbejdsløse og i antallet af personer, som helt forlod arbejdsmarkedet.
Men arbejdsløshedsprocenten, som er baseret på en separat undersøgelse, steg lidt - til 5,5 procent, siger departementet.
Arbejdsløsheden har længe ligget omkring dette niveau, som er det laveste siden marts 2010, hvor finanskrisen betød, at tallet var helt oppe på 9,9 procent
USA's økonomi så også ud til at have fundet takten igen i april, hvor der blev skabt 223.000 nye job uden for landbruget.
I marts blev der skuffende skabt 126.000 nye arbejdspladser i USA.
De amerikanske beskæftigelsestal kommer den første fredag i hver måned og er en strømpil for, hvordan det går verdens største og mest betydningsfulde økonomi.
Går det godt hos amerikanerne, har det betydning for Europa, der har mange virksomheder, som lever af at sælge varer og tjenesteydelser til amerikanerne.
Organisationen for Samarbejde og Økonomisk Udvikling (OECD) sænkede tidligere på måneden forventningen til verdens økonomiske vækst i 2015 og 2016 - blandt andet på baggrund af en kold vinter i USA og manglende lyst til at investere.
- Den globale vækst forventes at blive styrket i løbet af 2015 og 2016, men den vil forblive relativt moderat set i forhold til tiden før krisen (2008, red.), heddet i den nyeste vækstprognose fra OECD.
OECD anslår den globale vækst i år til at blive 3,1 procent. Det er en væsentlig korrektion i forhold til den tidligere antagelse fra marts, der sagde 4,0 procent.
For næste år er forventningen skruet ned fra 4,3 procent til 3,8 procent.
