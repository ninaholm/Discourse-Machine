Meningsmålinger frikender Obama



 USA's præsident Barack Obama nyder godt af den brede offentlige opfattelse af, at andre bærer ansvaret for den dybe økonomiske krise, landet befinder sig i. Det fremgår af en aktuel meningsmåling, som Washington Post/ABC News har offentliggjort i dag.
 På spørgsmålet om, hvem der var ansvarlig for den økonomiske nedsmeltning, anklagede 80 procent af svarerne banker, finansinstitutter og virksomheder. Omkring 70 procent beskyldte også forbrugerne for at tage alt for store lån og den tidligere Bush-administration for slap styring.
 Kun 26 procent mente, at Obama-administrationen ikke foretog sig tilstrækkeligt for at vende situationen.
 To tredjedel af de adspurgte var tilfredse med Obamas håndtering af præsidentrollen og 60 procent bifalder hans måde at håndtere økonomien på.
 64 procent sagde, at de troede på, at Obamas politik vil forbedre økonomien, hvilket er et lille fald fra de 72 procent, der troede på ham, inden han i januar rykkede ind i Det Hvide Hus.
