Forfatningsdomstol går imod Erdogan i opgør om Twitter
Indgreb mod Twitter er en krænkelse af ytringsfriheden, siger Tyrkiets forfatningsdomstol.


 De tyrkiske myndigheders indgriben over for Twitter er en krænkelse af ytringsfriheden og basale frihedsrettigheder for den enkelte, siger Tyrkiets forfatningsdomstol i en afgørelse, der er den hidtil hårdeste juridiske udfordring af regeringens forbud mod det sociale medie.
 Den tyrkiske telestyrelse TIB blokerede for adgangen til Twitter den 21. marts, efter at premierminister Recep Tayyip Erdogan havde erklæret, at han ville "udrydde" Twitter efter en strøm af anonyme lydoptagelser, der angiveligt skulle bevise korruption i selve kernen af hans regering.
 Forfatningsdomstolen siger, at den har sendt sin afgørelse til TIB og transportministeriet, som også står for kommunikationsnettet i Tyrkiet. Det stod ikke umiddelbart klart, hvorvidt Twitter vil blive gjort tilgængelig efter afgørelsen.
Blandt dem, der har forelagt striden for domstolen, er det store oppositionsparti CHP.
Myndighederne skred for få dage siden ind mod YouTube, efter at der ifølge regeringen var lækket lydoptagelser om Syrien, hvilket kunne skade den nationale sikkerhed.
Erdogan synes svækket i en langstrakt magtkamp med en bevægelse under ledelse af en tyrkisk muslimsk prædikant, Fethullah Gülen, der er gået i eksil i USA.
Erdogan var tidligere allieret med Gülen, men beskylder nu prædikanten for at være hovedmanden bag serien af "forfalskede lydoptagelser".
Erdogans regerende parti vandt dog terræn ved et lokalvalg søndag. Premierministerens parti AK, der har islamistiske rødder, bevarede blandt andet kontrollen over Istanbul og hovedstaden Ankara - omend med en meget kneben sejr, som har fået mange til at kræve en ny stemmeoptælling.
