Signalfejl giver togforsinkelser i Nordjylland
Banedanmark forventer dog hurtigt at hale ind på morgenens togforsinkelser, der nåede op på omkring en time.


 Efter at der mandag morgen har været togforsinkelser på op til en time i Nordjylland, har Banedanmark nu minimeret ventetiden for de nordjyske togpassagerer.
- Fra nu af minimerer vi ventetiderne betragteligt, oplyser Leif Larsen, vagthavende trafikleder hos Banedanmark, ved 08:30-tiden til Ritzau.
Ifølge Leif Larsen er det endnu ikke til at vide, hvad der har været skyld i de signalfejl, som fra morgenstunden har skabt forsinkelser mellem Vrå og Hjørring.
Mens teknikerne arbejder på at finde signalfejlen, har Banedanmark skaffet en lokal mand til at sætte sig på stationen i Vrå, der normalt bliver fjernstyret fra Aalborg.
- Det er for at minimere forsinkelserne. Vi får nogle muligheder, så vi ikke skal ud at køre langsomt, fordi signalerne ikke virker, siger Leif Larsen.
Ifølge Leif Larsen kan der nu forventes forsinkelser på kun omkring syv minutter mellem Vrå og Hjørring, lyder det fra Leif Larsen.
