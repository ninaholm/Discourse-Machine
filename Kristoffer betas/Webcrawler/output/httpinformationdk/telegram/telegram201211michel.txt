Michelin: Tokyo er verdens gourmetby nummer et
Tokyo har flere gourmet-restauranter end nogen anden by i verden, viser ny Michelin-guide.


 Hvis nogen lever i den vildfarelse, at det japanske køkken blot består af sushi og ris, kan de godt tro om igen.
Tokyo er den by i verden, der har flest trestjernede restauranter ifølge Michelins seneste madguide.
Med hele 14 trestjernede restauranter er Tokyo udset til at været verdens gourmet-hovedstad.
Det er sjette år i træk, den japanske hovedstad får den titel, og så har byen endda mistet to trestjernede restauranter i forhold til i fjor, hvor 16 restauranter fik topkarakter af Michelin.
- Japans gourmetkokke er endnu mere kreative, inspirerende og nytænkende i år end tidligere, siger Michelin Ellis, der er international chef for Michelin-guiden.
- Kokkenes kvalitet og evner i Kanto-regionen (omkring Tokyo) bliver højere og højere for hvert år og bekræfter Japans position som verdens førende, fortsætter Michelin-chefen.
Hele 242 restauranter i Tokyo får en eller flere stjerner. Af de 14, der har fået topkarakteren tre stjerner, laver de 12 japansk mad. Kun to restauranter betegner sig selv som internationale køkkener.
Michelin-guiden, der ikke overraskende er yderst populær blandt de madglade japaner, kom på gaden første gang i 1900 som en hjælp de første bilister.
Siden da har det franske dækfirma sendt en guide ud én gang om året, hvor restauranter verden over får karakterer for deres gastronomiske talenter og færdigheder.
Det nyværende pointsystem blev indført i 1920'erne.
