Domstol sender Hosni Mubarak på fri fod i dag
En egyptisk domstol har bestemt, at landets tidligere præsident Hosni Mubarak skal løslades.


 Egyptens tidligere præsident Hosni Mubarak, som det egyptiske folk væltede fra posten i 2011, er meget snart på fri fod.
Det har en egyptisk domstol bestemt onsdag, og ekspræsidenten ventes at kunne forlade fængslet onsdag eller torsdag.
Kilden meddeler, at der ikke længere er en grund til at holde Mubarak fængslet.
 Mubarak har været tilbageholdt og anklaget for blandt andet korruption, siden han blev væltet efter 30 år ved magten.
Domstolen skulle onsdag tage stilling til en begæring fra den tidligere præsidents advokat, der krævede, at Mubarak blev sat fri.
Egyptens midlertidige regering, som er indsat af hærchefen, general Abdul-Fattah el-Sisi, bliver beskyldt for at ville genetablere Mubaraks autoritære og udemokratiske styre.
Mubaraks løsladelse sker bare seks uger efter, at de væbnede styrker afsatte landets demokratisk valgte præsident Mohamed Mursi.
Sagen om Mubarak kommer midt under en ny voldsspiral i Egypten, hvor militæret har sat hårdt ind over for Mursis Det Muslimske Broderskab.
Omkring 900 mennesker - inklusiv 100 betjente og soldater - har mistet livet, efter at sikkerhedsstyrker ryddede to pro-Mursi protestlejre i Kairo 14. august.
En talsmand for Broderskabet sætter dog dødstallet blandt deres støtter til at være omkring 1400.
Som et signal på ønsket om at knuse den islamistiske bevægelse og lukke munden på dens støtter anholdte de egyptiske myndigheder tirsdag Mohamed Badie, Broderskabets leder.
Det Muslimske Broderskab var forbudt under Mubarak, men rejste sig som den bedst organiserede politiske bevægelse efter hans fald.
