Vikarer er glade for deres arbejde
En ny analyse viser, at to ud af tre vikarer er tilfredse med deres arbejde. Kun 10 procent er utilfredse


 Selvom livet som vikar mangler det stabilitetsgrundlag, som et fast arbejde hviler på, har det øjensynligt ikke betydning for den grad af jobtilfredshed, der hersker blandt vikarerne.
Ifølge chefkonsulent Jakob Tietge fra Dansk Erhverv er der flere grunde til den overvejende positive stemning blandt vikarbranchens udøvere.
 - Det er de frie rammer, og det at man kan sige fra og til i forhold til hvor og hvornår, man har lyst til at arbejde, der tiltaler mange, siger han.
På den anden side af det tveæggede sværd finder man en langt mere fremadrettet motivation bag vikarernes jobglæde.
- Mange ser det som et springbræt videre til et fast arbejde og bruger så at sige vikarbureauet som deres jobagent, siger Jakob Tietge.
Analysebureauet Wilke står bag undersøgelsen, der er baseret på svar fra 125 respondenter. 70 procent siger, at de er omfattet af en overenskomst, hvilket ifølge Jakob Tietge også er med til at skubbe tilfredshedskurven i en opadgående retning.
- Branchen er blevet langt mere organiseret og overenskomstdækket, hvilket garanterer mange af de samme rettigheder, som de fastansatte har og dermed den samme tryghed, siger han.
Men det har været en længere proces at få gjort overenskomster mere almindelige og udbredte i vikarbranchen.

- Jeg vil ikke lægge skjul på, at der har været en diskussion med fagbevægelsen omkring, om vikararbejde var en positiv eller negativ ting på arbejdsmarkedet, og dermed om overenskomster skulle være en del af det eller ej, slutter Jakob Tietge.
