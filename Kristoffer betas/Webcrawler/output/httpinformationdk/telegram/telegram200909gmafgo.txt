GM afgør Opels skæbne onsdag



 Cheferne i den kriseramte amerikanske bilgigant General Motors, GM, ventes onsdag at beslutte, om datterselskabet Opel i Tyskland skal sælges fra i et forsøg på at rette op på økonomien.
 Beslutningen, der kan få stor betydning for titusinder af arbejdspladser i Tyskland, har været ventet i uger, og GM's ubeslutsomhed har skabt stor irritation i den tyske regering i Berlin og i den tyske fagbevægelse.
 GM's direktion mødtes sent tirsdag aften, siger kilder tæt på forhandlingerne i Detroit. Men der er ikke sluppet oplysninger ud om diskussionerne.
 Det har i måneder været ventet, at GM vil sælge Opel til enten et canadisk-russisk konsortium eller til et investeringsselskab med base i Bruxelles. Men den amerikanske avis Wall Street Journal skriver onsdag, at GM-cheferne måske vælger at udskyde beslutningen om et salg af Opel.
 De vil i givet fald skabe stor vrede i Europa, hvor flere landes regeringer har presset på for en "hurtig" afgørelse.
