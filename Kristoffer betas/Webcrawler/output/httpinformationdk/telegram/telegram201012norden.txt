Norden støtter hviderussisk universitet
Hviderussisk universitet i eksil i Litauens hovedstad Vilnius får flere penge fra Nordisk Ministerråd


 Nordisk Ministerråd spytter endnu en gang i bøssen til det hviderussiske universitet European Humanities University (EHU). Der er 87.000 euro - ca. 650.0000 kroner - i tillægsbevilling til EHU, som bor i eksil i Litauens hovedstad, Vilnius.
- Den ny tildeling understreger Nordens engagement i EHU. De nordiske landes totale bevillinger gennem Ministerrådets budget og direkte fra regeringerne er nu oppe på 2,9 millioner euro (ca. 21,7 millioner kroner), siger Teppo Heiskanen, som har ansvar for EHUs budget ved Nordisk Ministerråds sekretariat i København.
I 1992 blev universitetet stiftet i Hvideruslands hovedstad, Minsk. I 2004 blev det lukket af præsident Aleksander Lukasjenko, men genoptog året efter sine aktiviteter i Vilnius. Her fik det i 2006 status som litauisk universitet.
Nu er universitetet det eneste hviderussiske universitet med akademisk frihed, som tilbyder BA-uddannelser som bachelor eller MA-uddannelser som Master. Universitetet samarbejder såvel med europæiske som amerikanske universiteter.
Universitetet lever af støtte fra det internationale samfund. Der kommer penge fra EU, flere EU-lande, den amerikanske regering, Nordisk Ministerråd og private fonde. Pengene fordeles gennem EHUs fond, som administreres af Nordisk Ministerråd. 
I år har Nordisk Ministerråd også givet 40.000 euro (godt 300.000 kroner), så universitetets fond udvikler nye måder til at skaffe penge på. I 2011 har det høj prioritet at udvide den kreds, som giver penge til universitetet.
