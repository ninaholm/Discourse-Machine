Oprørsgruppen IS optrapper efter nye luftangreb
Jihadisterne er begyndt at sende forstærkninger til byen Kobani med 400.000 indbyggere tæt på Tyrkiet.


 Enheder fra Islamisk Stat rykker frem mod den syriske by Kobani tæt på Tyrkiet, hvor de kæmper mod kurdiske styrker.
Kurdiske officerer siger, at Islamisk Stat har sendt forstærkninger og kampvogne til området, efter at amerikansk-ledede luftangreb har fundet sted onsdag mindst 13 steder andre steder i Syrien.
FN frygter, at alle 400.000 indbyggere i Kobani vil flygte til Tyrkiet for at komme væk fra de militante islamister. I sidste uge flygtede 138.000 syriske kurdere fra Syrien til Tyrkiet.
Omkring 100 landsbyer rundt om Kobani er indtaget af Islamisk Stat, mens yderligere 100 landsbyer ligger øde og forladte hen, efter at indbyggerne er flygtet.
Syriens Observatorium for Menneskerettigheder, der overvåger og registrerer volden i Syrien, sagde tidligere onsdag, at fly bombarderede mål ved byen Albu Kamal tæt på den irakiske grænse.
Albu Kamal er en af de vigtigste grænseovergange mellem Syrien og Irak, og den er et vigtigt bindeled mellem Raqqa, der er Islamisk Stats hovedby, og frontlinjerne i Irak.
Talsmænd for Tyrkiets militær siger til Reuters, at hverken dets luftrum eller en strategisk vigtig luftbase i den sydlige del af landet er blevet anvendt i de seneste amerikansk-ledede luftangreb på IS.
Onsdagens luftangreb kommer, dagen efter at USA og allierede for første gang gennemførte et luftangreb på den islamiske bevægelse inde i Syrien.
Præsident Barack Obama siger, at fem arabiske stater, Saudi-Arabien, Bahrain, Jordan, Qatar og De Forenede Arabiske Emirater, deltog i tirsdagens angreb sammen med USA.
- Der er en koalition på 40 nationer, som er klar til at bekæmpe IS, sagde den amerikanske præsident tirsdag og understregede, at USA ikke vil tolerere nogle sikre områder for terrorister, der truer amerikanere.
Danmark er med i koalitionen mod IS med et transportfly.
Iagttagere siger, at USA med luftangrebene håber at skabe en ny situation, hvor lokale stater, Iraks eget militær, de moderate kræfter i Syrien og kurderne bliver i stand til at nedkæmpe IS ved en landoffensiv.
