Tyskeres tillid til euroen er meget lille
En tredjedel af tyskerne har ingen eller kun lidt tillid til deres egen møntfod, euroen, viser meningsmåling.


 Mens de europæiske toppolitikere mødes i Bruxelles for at redde euroen, siger en meningsmåling i Tyskland, at en tredjedel af tyskerne har ingen eller kun lidt tillid til euroen.
Målingen er lavet for forsikringsgiganten Allianz.
Ifølge Allianz er det første gang, at spørgsmålet om tillid er brugt i meningsmålinger om euroen, så der er ikke rigtig noget at sammenligne med.
I oktober sagde en anden måling, at 54 procent af tyskerne gerne vil have deres gamle deutschmark tilbage.
Denne procentdel har været stort set stabil under den igangværende eurokrise, der for alvor tog fart i fjor.
Angela Merkel, Tysklands forbundskansler, har erklæret, at hun vil forsvare euroen trods de gældsproblemer, der har ramt specielt Grækenland, og som har kastet eurozonen med 17 lande ud i den igangværende krise.
Den tyske mark var symbolet på det gamle Vesttysklands stabilitet og økonomiske styrke i de første årtier efter Anden Verdenskrig og under Den Kolde Krig.
Inden euroen blev gangbar mønt for næsten 10 år siden, kæmpede tidligere forbundskansler Helmut Kohl for at overbevise tyskerne om, at det ville gavne det nye og genforenede Tyskland at bytte mark ud med euro.
I øvrigt viser Allianz-målingen, at støtten til euroen er stærkest blandt ældre tyskere.
