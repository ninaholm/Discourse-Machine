Markedsoversigt: Mærsk sejlede C20-rekord hjem - renten faldt



 
Trods af et blandet regnskab fra A.P. Møller-Mærsk var aktierne med til at sikre C20 Cap-indekset den 12. lukkerekord i år.
A.P. Møller-Mærsk kom også med nyheden om, at den 20 pct. store aktiepost i Danske Bank sælges, og overskuddet går til aktionærerne. Det satte skub i både A- og B-aktien, hvilket gav lukkerekord i C20 Cap-indekset, der steg 1,2 pct. til 927,115. Billedet herhjemme var helt forskelligt fra resten af Europa, hvor der var fald på de fleste børser.
- Mens pauseknappen er blevet trykket ned i Europa, har det været helt anderledes i Danmark, hvor begge Mærsk-aktierne trak op, sagde Ole Kjær Jensen, afdelingschef i Sydbank til Ritzau Finans.
A.P. Møller-Mærsks regnskab for fjerde kvartal viste en bundlinje på 189 mio. dollar fra 936 mio. dollar i fjerde kvartal af 2013 og en forventning om et overskud på 895 mio. dollar.
Nyheden om Danske Bank-salget betyder, at der skal fordeles 40 mia. kr. blandt aktionærerne, når man lægger provenuet fra salg og det almindelig udbytte sammen.
Mærsks A-aktie steg onsdag 8,9 pct. til 14.680 kr., mens B-aktien steg 9,5 pct. til 15.260 kr. For begge aktier var der tale om lukkerekorder, og for B-aktien er det samtidig den største stigning på en enkelt dag siden 16. august 2013, hvor aktien steg 9,7 pct.
Der var også pæne stigninger til FLSmidth og TDC. Aktierne steg henholdsvis 2,1 pct. og 2,2 pct., men der var ikke nogen selskabsnyheder til at forklare den pæne fremgang.
I den anden ende af C20 Cap-indekset fortsatte tirsdagens nedtur for Jyske Bank, der efter regnskabet måtte se sin aktie dykke med 7,5 pct. Onsdag dykkede aktien 2 pct. til 287,5 kr.
På obligationsmarkedet var der rentefald over det meste af Europa onsdag, hvor investorerne havde ladet risikovilligheden blive hjemme, hvilket flyttede pengene over mod obligationer med faldende renter til følge.
Med undtagelse af Danmark var der aktiefald i stort set alle andre lande i Europa, og de amerikanske børser lå ligeledes i minus fra åbningen onsdag.
Udviklingen afspejlede sig på obligationsmarkederne, og ved lukketid var den toneangivende tiårige danske statsobligation med udløb i november 2025 faldet med til 2 basispoint fra tirsdagens lukkeniveau til 0,25 pct.
Trods rentefaldet er den danske rente dog et stykke fra det rekordlave niveau fra midten af februar, hvor det markante interesse for den danske krone og danske aktiver generelt pressede den tiårige rente ned i bare 0,05 pct.
Rundt i Europa var billedet nogenlunde det samme med rentefald spredt ud over kontinentet. Der var dog mere tryk på rentefaldene i lande som Frankrig, Tyskland og Holland, hvor renterne på toneangivende papirer dykkede omkring 5 basispoint.
Dermed indsnævredes det tiårige rentespænd til Tyskland sig til 7 basisooint i dansk favør. <img width="1" height="10" src="images/pix/tr.gif" />
