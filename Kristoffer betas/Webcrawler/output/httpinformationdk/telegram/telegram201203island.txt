Island: Eks-statsminister står skoleret
Tidligere statsminister skal forsvare sin rolle i historisk retssag om den islandske bankkrise.


 Retssagen mod Islands tidligere statsminister Geir Haarde er gået i gang i Reykjavik, hvor den tidligere regeringschef er under anklage for den rolle han spillede under sammenbruddet i landets banksektor i 2008.
- Jeg vil gerne begynde med at gøre opmærksom på, at det er første gang, at jeg får en chance for at besvare spørgsmål vedrørende sagen, sagde den 60-årige Geir Haarde, da sagen begyndte mandag.
Den tidligere regeringschef har kaldt sagen mod ham for en farce.
I en rapport i 2010 fik fire politikere skyld for at have spillet en uforsvarlig rolle i krisen, men parlamentet stemte i september 2010 for, at Haarde som den eneste skulle stilles for retten i forbindelse med krisen.
 Den alvorligste anklage om "grov forsømmelse" blev trukket tilbage sidste efterår.
Retssagen ventes at vare 10 dage - frem til den 15. marts. Det er uklart, hvornår der derefter vil blive afsagt dom.
 I værste fald risikerer Geir Haarde to års fængsel.
Det islandske kollaps kom efter et tiår, hvor øens tre store banker - Kaupthing, Landsbanki og Glitnir - havde deltaget i vild international spekulation og assisterede islandske forretningsmænd med opkøb rundt om i verden.
Ballonen brast i efteråret 2008 og sendte islændingene på en økonomisk nedtur uden fortilfælde. Det medførte blandt andet, at en række islandsk-ejede banker og virksomheder i Danmark væltede omkuld.
Haarde beskyldes for at have lukket øjnene for det truende sammenbrud og for ikke at have advaret de rette myndigheder og politikerne i Altinget i tide.
Det er anklagepunkter, som er fremkommet i en såkaldt hvidbog om det finansielle sammenbrud i Island.
Haarde har betegnet rigsretssagen som "en politisk farce", der er sat i scene af hans politiske modstandere.
- Vi reddede landet fra at gå bankerot. Det er evident, hvis man ser på situationen nu, og hvis man sammenligner med Irland, for slet ikke at tale om Grækenland, sagde han forud for retssagen.
