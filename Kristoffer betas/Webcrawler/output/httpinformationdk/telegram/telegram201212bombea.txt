Bombealarm lukker del af Rådhuspladsen og Strøget
Politi spærrer del af Rådhuspladsen og Strøget efter fund af mistænkelig kuffert ved Københavns Byret.


 En mistænkelig kuffert ud for Rådhuspladsen nummer 45, hvor blandt andet Københavns Byret har lokaler, har fået politiet til at slå bombealarm.
Politiet har afspærret Vester Voldgade fra Vestergade til og med Strøget samt den ende af Strøget, der ligger tættest på Rådhuspladsen, oplyser den centrale vagtleder, Mads Firlings, Københavns Politi, til Ritzau.
Klokken 16.12 fik politiet en alarm om, at en mistænkelig kuffert stod ved bygningen. Politiet tog straks skridt til at afspærre området, indtil kufferten er blevet undersøgt.
- Vi har bombehunde på vej, og så kommer vores bomberyddere til stedet for at se, om det er noget mistænkeligt, siger Mads Firlings.
Sidst på eftermiddagen var hunde og forsvarets bomberyddere ankommet til stedet og var i gang med at undersøge, om kufferten er farlig.
Vagtlederen ønsker ikke at fortælle, hvem der anmeldte sagen til politiet.
Der kører flere sager i byretten for tiden, blandt andet en sag hvor fem unge er tiltalt for terror ved brandstiftelse. Ikke mindst derfor tager politiet sagen meget alvorligt.
- Vi holder det hele åbent og tager vores forholdsregler, siger Mads Firlings.
Han anbefaler fodgængere i området at undgå Strøget og i stedet tage de gader, der løber parallelt med Strøget.
- Folk opfordres til at tage alternative veje. Hvis man tager parallelgaderne, vil man komme uden for politiafspærringen, siger Mads Firlings.
