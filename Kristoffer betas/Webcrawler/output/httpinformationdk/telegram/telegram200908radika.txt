Radikale raser over MF'eres usynlighed



 Flere radikale græsrødder er frustrerede over, at partiets folketingsgruppe ikke har markeret sig stærkere hen over sommeren.
 En ny opgørelse viser, at Det Radikale Venstres folketingsmedlemmer ligger langt nede på listen over citerede politikere i løbet af den såkaldte agurketid. Kun næstformanden for folketingsgruppen, Morten Østergaard, har for alvor markeret sig. Ellers har regeringen og særligt Dansk Folkeparti været dygtige til at sætte sig på dagsordenen. Og det skuffer flere i det radikale bagland.
 - Jeg er flintrende træt af, at det altid er de andre, der stiller dagsordenen for tiden. Vi er så små i meningsmålingerne, at vi snart må betegnes som en udrydningstruet race, skriver Mai-Britt Schultz, der er medlem af De Radikales hovedbestyrelse og formand for De Radikale i Svendborg, på det interne kommunikationsnetværk, radikale.net.
 Hun mener, at sommerens politiske debat har vist, at partiet har et kommunikationsproblem og vil rejse spørgsmålet på De Radikales næste hovedbestyrelsesmøde.
 Partiets byrådsmedlem i Tårnby Kommune, Tommy Frederiksen, mener, at folketingsgruppen er "lammet".
 - Vi har i dag en folketingsgruppe, der ikke har energien til at arbejde på den måde, der kræves, når man er udenfor indflydelse. Det er ikke os, der hører 6-radioavisen for at reagere klokken syv, det er DF og SF. Gruppen virker mæt eller lammet, siger han.
 En søgning på folketingsmedlemmernes navne i 42 regionale og landsdækkende aviser, som Ugebrevet A4 har foretaget i artikelbasen Infomedia, viser, at De Radikale ligger langt nede på aktivitetslisten. Bortset fra Morten Østergaard, som er blevet nævnt 104 gange hen over sommeren, er De Radikale næsten usynlige. Partiets gruppeformand, Margrethe Vestager, er placeret helt nede på en 25. plads over mest omtalte MFere.
 Politisk kommentator Niels Krause-Kjær virker nærmest forarget på De Radikales vegne.
 - Hvad i himlens navn tænker De Radikale på? På et tidspunkt, hvor partiet ligger helt ned, er det påfaldende, at De Radikale gør så få anstrengelser for at forsøge at være en del af det offentlige rum i en næsten to måneder lang periode. Hvis man ikke plaffer, så rammer man jo heller ingenting, siger han til Ugebrevet A4.
