Aktivist går i struben på syrisk opposition
Syriens Nationalråd lever ikke op til sin rolle som oppositionens paraplyorganisation, siger ledende aktivist.


 Syriens Nationalråd, som forsøger at samle oppositionen mod præsident Bashar al-Assad, er præget af indre splittelse og bør skiftes ud med et andet politisk organ.
Det siger Basma Kodmani, som indtil tirsdag var et fremtrædende medlem af rådet (SNC).
Men hun trak sig fra sin post som leder af Nationalrådets udlandsafdeling og kritiserer nu, at paraplyorganisationen er for fokuseret på forskellige personlige dagsordener og ikke i tilstrækkelig grad støtter oprøret på landjorden.
- Grupperne i rådet opfører sig ikke alle som én enhed, der fremmer ét nationalt projekt, siger Kodmani, der var en af de få kvinder i SNC.
- Nogle har for meget opmærksomhed på deres egne partiske dagsordener, nogle ind imellem på deres personlige dagsordener, siger hun i et telefoninterview med nyhedsbureauet Reuters.
Hun tilføjer, at det betyder, at SNC ikke i tilstrækkelig grad har kontakt med aktivistgrupper inde i Syrien, som ikke får tilstrækkeligt med støtte fra rådet.
Syriens Nationalråd, som blev dannet i Istanbul sidste år med det formål at stå i spidsen for en demokratisk overgang, hvis det skulle lykkes at vælte præsident Assad, har også tidligere været præget af splittelse.
De interne uenigheder fik i maj SNC's første leder, akademikeren Burhan Ghalioun, til at træde tilbage.
Et andet tidligere SNC-medlem, Randa Kassis, sagde i sidste uge, at hun var blevet presset ud af gruppen efter at have udtrykt bekymring for, at islamisterne vil dominere paraplyorganisationen.
