Korruptionssag truer Pakistans regeringschef
Pakistans premierminister, Yusuf Raza Gilani, er på vej ud i juridisk og politisk uføre efter korruptionssag.


 Pakistans højesteret er parat til at anklage premierminister Yousuf Raza Gilani for foragt for retten, fordi han nægter at genåbne en korruptionssag mod den pakistanske præsident, Asif Ali Zardari.
Gilani skal møde op i retten den 13. februar, hvor det afgøres, om han formelt bliver tiltalt. Kendes han skyldig, risikerer premierministeren seks måneders fængsel og et forbud mod at indtage offentlige stillinger.
Det bliver i givet fald kun anden gang i Pakistans historie, at landets højeste juridiske myndighed anklager en siddende premierminister, og beslutningen skaber yderligere problemer for den kriseramte og svage regering.
Højesteretsdommer Nasir-ul-Mulk siger, at der er grundlag for at retsforfølge Gilani, fordi han nægter at følge en retskendelse fra højesteret om at bede schweiziske myndigheder om at genåbne korruptionssagen mod præsident Zardari.
Regeringen og Gilani siger, at Zardari som landets overhoved har immunitet, og Gilani anklager højesteretten for at gå samme med landets militære topledere i en heksejagt mod ham, for at få ham fjernet fra magten.
Gilani har allerede været i højesteretten en gang den 19. januar, hvor han på ny afviste at åbne sagen mod Zardari.
Bliver Gilani formelt anklaget af højesteretten, kan det svække regeringen i Islamabad i en sådan grad, at der bliver udskrevet nyvalg. Regeringen er raget uklar med militære ledere, som indirekte er blevet anklaget for at overveje et kup mod regeringen.
