Opdrættede hudceller sættes ind i kampen mod demens
Nyt stamcellecenter omprogrammerer hudceller til nerveceller i kampen mod den udbredte sygdom demens.


 Hudceller fra de stadigt flere danskere med Alzheimers og Parkinsons sygdom bliver med avanceret stamcelleteknologi omdannet til syge nerveceller, der på sigt skal hjælpe den syge.
Et nyt stamcellecenter med navnet BrainStem får mandag 25,5 millioner fra Innovationsfonden til de næste seks år.
Forskerne skal helt tæt på mekanismerne bag demens. Håbet er, at de syge celler kan medvirke til bedre diagnostik og test af nye lægemidler.
Omkring 90.000 danskere skønnes ramt af demens i 2015, og tallet ventes at stige til over 160.000 i 2040. Demens koster allerede nu Danmark op mod 15 milliarder kroner om året, og Alzheimers sygdom udgør langt den overvejende del af denne økonomiske byrde.
- Der er akut behov for forskning. Men både udvikling af diagnostik og forskning er hæmmet af, at det er umuligt at studere hjerners nerveceller på tætteste hold. Hjernen er simpelthen for utilgængelig, og det er forbundet med risici at udtage prøver fra den, siger professor Poul Hyttel fra Det Sundhedsvidenskabelige Fakultet på Københavns Universitet. Han skal lede det nye stamcellecenter.
Med avanceret stamcelleteknologi omdannes demenspatienters hudceller til syge nerveceller, der viser patienternes sygdom i laboratoriet.
- Vi laver populært sagt mikrohjerner i laboratoriet, som repræsenterer den enkelte patient og dennes sygdom, siger professor Poul Hyttel.
De syge nerveceller skal bruges til at studere, hvorfor nervecellerne ikke længere virker hos demente. De skal også bruges til at teste ny medicin for at finde en mere effektiv behandling af demens.
Endelig er det håbet, at de syge nerveceller bidrager til tidligere og mere præcise diagnoser, så behandlingen kan starte meget tidligere. Det vil både øge patienternes livskvalitet og bremse de voksende sundhedsudgifter på området.
