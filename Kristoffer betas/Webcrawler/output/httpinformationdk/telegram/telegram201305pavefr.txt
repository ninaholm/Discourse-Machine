Pave Frans: Døde fabriksfolk arbejdede som slaver
De mange hundrede arbejdere, der har mistet livet i bygningskollaps i Bangladesh, var slaver, mener paven.


 En kollapset fabriksbygning i Bangladesh har indtil videre kostet over 400 menneskeliv, og pave Frans er dybt chokeret over de kummerlige arbejdsforhold, tekstilarbejderne bydes i det fattige land.
 - En overskrift, der virkelig faldt mig for brystet den dag, var, at arbejderne lever for 38 euro om måneden, siger den katolske kirkes overhoved onsdag under en prædiken.
- Det er det beløb, de døde arbejdere blev betalt. Det er det, man kalder slavearbejde, siger den argentinske pave.
Samtidig med pavens fordømmelse protesterer rasende arbejdere i Bangladesh mod lave lønninger og dårlige arbejdsforhold.
Således præger forrige uges bygningskollaps årets 1. maj-demonstrationer i hovedstaden Dhaka.
- Hæng drabsmændene, hæng fabrikanterne, skriger demonstranter i Dhakas gader.
Flere tusind mennesker deltager i demonstrationerne i kølvandet på det, som omtales som landets værste industrikatastrofe.
Ud over de flere end 400 døde meldes 149 personer fortsat savnet, siger en militærtalsmand til nyhedsbureauet AFP, mens avisen Bangkok Post citerer lokale myndigheder for at sige, at det drejer sig om flere hundrede savnede.
Kamrul Andaman, en leder i "Bangladesh Textile and Garments Workers League", siger, at arbejderne er rasende på vegne af deres døde kolleger.
- Vi ønsker den strengest mulige straf til dem, der er ansvarlige for denne tragedie, siger Andaman til AFP.
Selvom landets politiske ledere har bedt folk besinde sig, ser raseriet og protesterne på ingen måde ud til at være aftagende.
 Politiet anslår, at omkring 10.000 mennesker deltager i demonstrationerne i Dhaka, men det er ventet, at antallet vil øges i løbet af dagen.
