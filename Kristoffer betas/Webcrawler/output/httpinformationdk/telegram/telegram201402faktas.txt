FAKTA: Disse SF'ere støtter Pia Olsen Dyhr
Jonas Dahl afviser, at han stiller op som SF-formand. Pia Olsen Dyhr er fortsat den eneste kandidat.


 Både før og efter Pia Olsen Dyhr meldte sit kandidatur til posten som formand for SF, har en række SF-profiler peget på hende som den næste leder af partiet.
* Jonas Dahl, folketingsmedlem og tidligere skatteminister:
- Pia Olsen er min formandskandidat. Pia har min fulde støtte, hun er den, der kan samle SF, så vi igen kan sikre SF's røde og grønne løsninger til gavn for danskerne, skriver han på Facebook.
* Holger K. Nielsen, folketingsmedlem og tidligere partiformand:
- Hun er det bedste bud i den situation, vi står i. Hun kan samle partiet, og hun har signaleret, at det er det, der er hendes interesse.
* Pernille Vigsø Bagge, gruppeformand og politisk ordfører:
- Tak for at du stiller op, Pia. Det har vi brug for og det giver håb for en rød-grøn genrejsning af SF. Vi har bidt i græsset, men nu kommer vi stærkt tilbage. God vind i kampen om formandsposten. Vi er mange, der støtter op.
* Karina Lorentzen, folketingsmedlem:
- Fuld opbakning til Pia. Du er politisk dygtig, har resultater bag dig og kan kommunikere klart.
* Steen Gade, folketingsmedlem:
- Hun har fødderne solidt plantet på gulvet. Ikke over gulvet. Og hun har et rødt ben og et grønt ben.
* Özlem Cekic, folketingsmedlem:
- Pia er en superdygtig politiker, og jeg tror, hun vil være en stærk formand. Hun har signaleret, at hun gerne vil samle partiet, og jeg tror på, at hun er den, der kan vende udviklingen for SF.
* Trine Pertou Mach, folketingsmedlem:
- Jeg hilser Pias kandidatur velkomment. Vi har brug for ro om SF nu, og jeg mener, som jeg hele tiden har sagt, at det er bedst at undgå et opslidende kampvalg.
* Lisbeth Bech Poulsen, folketingsmedlem og tidligere politisk ordfører:
- Nu handler det om at samle partiet og komme godt videre. Det er en bunden opgave for en ny formand, og det tror jeg, Pia både kan og vil.
* Karsten Hønge, folketingsmedlem:
- Jeg kan ikke se nogen anden kandidat. Og så har jeg kendt Pia i mange år. Hun er ualmindelig arbejdsom, og hun har blik for de store linjer, så jeg er sikker på, at Pia går hen og bliver en god formand.
* Eigil Andersen, folketingsmedlem:
- Jeg betragter hende som en meget dygtig politiker, som er god til at forhandle, og så har hun den egenskab, at hun kan tale om politik, så hun kan rive folk med sig.
* Kristen Touborg, tidligere folketingsmedlem:
- Pia har både bredden og styrken. Hun tør stille nogle krav og stikke nogle pejlemærker ud, og det har vi nok brug for i SF, siger han til Jyllands-Posten.
* Ninna Thomsen, sundheds- og omsorgsborgmester og politisk leder af SF i København:
- For mig at se er hun den eneste, der kan tegne en klar linje. Hun er skarp retorisk, hun kan lægge en strategi, har den nødvendige konsistens, og så tør hun være leder.
* Mette Touborg, borgmester i Lejre:
Der er ikke nogen tvivl om, at jeg synes, Pia Olsen Dyhr vil være et godt bud som ny formand.
* Tidligere formand og folketingsmedlem Annette Vilhelmsen har ikke villet gå ind i diskussionen om, hvem der skal være formand efter hende.
