Italiens Renzi lægger op til radikale reformer
Italiens nye regeringsleder ønsker at gennemføre reformer i lyntempo for at overvinde tungt bureaukrati.


 Den nye italienske premierminister, Matteo Renzi, opfordrer til "radikale og øjeblikkelige" reformer i sit nye regeringsprogram, som mandag blev præsenteret for parlamentet.
Den nye regeringsleder siger, at der ikke er nogen undskyldninger for ikke at gribe ind over for alle dårligdomme i den kriseramte italienske økonomi.
- Hvis vi ikke tager udfordringerne op, vil det være min fejl som premierminister, siger Renzi, der med sine 39 år er landets yngste regeringschef nogensinde.
- Der findes ikke flere alibier for ikke at handle, siger han og tilføjer, at "der findes et mulighedernes Italien - et Italien med fundamentale forandringer."
Han taler samtidig for større transparens og åbenhed, som både skal hjælpe de italienske borgere og tiltrække udenlandske investorer, hvorved Italiens ry som "blot et stort ferieland" bliver ændret.
Renzis insisteren på, at der skal handles øjeblikkeligt, har imponeret nogle investorer, som mener, at han kan vinde over det altid tunge italienske bureaukrati.
- Ved at holde et højt tempo øger Renzi chancerne for, at disse vigtige reformer går igennem trods modstand fra forskellige grupper, siger den økonomiske kommentator Christian Schulz fra den tyske Berenburg bank.
Parlamentet ventes sent mandag at holde en tillidsafstemning om Renzi, der har lovet hurtige reformer af skattesystemet, jobmarkedet og den offentlige administration.
Renzi har sikret sig magten, efter han i sidste uge udmanøvrerede premierminister Enrico Letta.
De repræsenterer begge det moderat venstreorienterede Demokratiske Parti, og Letta tabte en afstemning i sit eget parti til Renzi ved noget, der lignede en paladsrevolution.
Renzi, der sidste år blev leder af Det Demokratiske Parti, beskyldte Letta for ikke at have levet op til sine reformløfter under sit 10 måneder lange virke som premierminister.
Investorer har hilst Renzis opstigen velkommen, men politiske kommentatorer sætter spørgsmålstegn ved, om han som 39-årig er moden til posten som regeringschef.
