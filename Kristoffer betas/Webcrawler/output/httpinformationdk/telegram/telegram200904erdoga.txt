Erdogan: Fogh lukker Roj TV



 Anders Fogh Rasmussen har accepteret en lang række tyrkiske krav for at få posten som Nato-generalsekretær. Tyrkiets premierminister, Recep Tayyip Erdogan, fortæller således til flere tyrkiske medier, at den tidligere danske statsminister er gået langt for at få posten. 
 - Vi bekræftede vores forbehold på topmødet. Ved ærede (Barack) Obamas garanti fik vi at vide, at de var løst. Derefter gav vores præsident (Abdullah Gül, red.) sit samtykke. Deres forpligtelser over for os er: at Roj TV stopper, en dialog med de islamiske lande samt at en tyrker bistår generalsekretæren, siger Recep Tayyip Erdogan ifølge avisen Cumhuriyet.
 Til det nationale tyrkiske nyhedsbureau Anadolu Ajansi fortæller Erdogan, at det er det den amerikanske præsident, Barack Obama, som har stillet sig som garant for, at Tyrkiet får dets mål gennemført.
 - Vores reservationer er især fra Obamas side - faktisk ved ærede Obamas garanti - blevet løst, og på baggrund af de informationer har vores præsident givet vores opbakning. På den måde er dette skridt nu taget. Vores håb er, at de opfylder de garanterede løfter i forhold til at fjerne årsagerne til vores reservationer, siger Erdogan.
 Der lyder flere divergerende meldinger fra Tyrkiet om, hvor mange krav, Tyrkerne har fået trumfet igennem. Den regeringsvenlige avis Yeni Safak fortæller om fem specifikke krav, mens en af landets største aviser, Sabah, mener, at det drejer sig om otte. Tidligere søndag sagde en Tyrkiet-kender, at der havde været tale om helt op mod 11 krav, hvoraf flere holdes hemmeligt af Nato, EU og Tyrkiet.
 Overfor nyhedsbureauet Anadolu Ajansi understreger Tyrkiets præsident, Abdullah Gül, at Tyrkiet ikke havde bakket op om Anders Fogh Rasmussen, hvis ikke de var sikre på, at løfterne ville blive efterlevet. 
 - Hvis ikke vi havde været sikre, hvis ikke vi var blevet overbevist, ville vi ikke have tøvet med at gøre brug af vores selvfølgelige (veto) ret, siger Gül. 
 Blandt de krav, der er kommet frem hidtil, lyder det, at Tyrkiet får en nyoprettet vicegeneralsekretærpost i Nato med særligt ansvar for muslimske lande samt en plads i Natos generalstab. De tyrkiske medier spekulerer også i, om Anders Fogh Rasmussen over for den muslimske verden vil anerkende, at Muhammed-tegningerne er stødende.
 Den Tyrkiske avis Zaman skriver dog, at der højst vil blive tale om en "fremadrettet tale til den muslimske verden".

