V: Danskerne tror på, at de borgerlige finder sammen
Venstre går frem, når politik er i centrum modsat personer, mener partiets politiske ordfører, Inger Støjberg.


 Venstre fremlægger mere politik som finanslovforslaget, en lavere kriminel lavalder på 12 år og indgreb mod hellige krigere.
Det siger Venstres politiske ordfører, Inger Støjberg om Voxmeters måling for Ritzaus Bureau. Den viser sikkert blåt flertal bag Venstres formand, Lars Løkke Rasmussen, som ny statsminister. Han får 94 mandater i målingen mod 81, som ønsker genvalg af Helle Thorning-Schmidt.
- Nu skal vi holde fokus på at være det konstruktive politiske parti, som vi er kendt for. Vi vil i den kommende tid fremlægge en stribe politiske oplæg. Danskerne stemmer ud fra politik, ikke alt muligt andet, siger Inger Støjberg.
Venstre får 25,9 procent og 46 mandater. Det er et mandat mindre end ved valget, men er knap tre procentpoint mere i forhold til Voxmeters måling for en måned siden.
- Vi er tæt på valgresultatet. Vi går frem, når det handler om politik. Til gengæld er vi ikke så gode, når det handler om personsager. Derfor tror jeg, at fremgangen kommer på baggrund af de politiske forslag, vi er kommet med, mener Inger Støjberg.
Før sommerferien var Løkke ved at gå som formand, inden han forligede sig med næstformand Kristian Jensen. Siden er partiet gået frem.
Inger Støjberg frygter ikke splittelse, når Venstre kræver udgiftsstop, mens Dansk Folkeparti vil lade de offentlige udgifter vokse 0,8 procent, og De Konservative og Liberal Alliance barberer budgettet.
- Danskerne har en grundlæggende tilid til, at de borgerlige partier finder sammen, siger Inger Støjberg.
Voxmeter spurgte 8.-14. september telefonisk 1028 repræsentativt udvalgte vælgere. Ca. 20 procent af dem var i tvivl om deres partivalg, og målingens maksimale usikkerhed er +/- 2,7 procentpoint.
