26-årig afløser Klaus Bondam i København
Den radikale Anna Allerslev overtager posten som beskæftigelses- og integrationsborgmester i København efter sin partifælle Klaus Bondam.


 Det bliver den blot 26-årige Anna Mee Allerslev (R), der fra den 1. januar overtager beskæftigelses- og integrationsborgmesterstolen efter den radikale Klaus Bondam.
Det besluttede den radikale gruppe på Københavns Rådhus enstemmig natten til tirsdag, oplyser Anna Mee Allerslev, der har en bachelor i både jura og statskundskab.
Anna Mee Allerslev kom i Borgerrepræsentationen ved sidste valg, men det skræmmer hende ikke at sætte sig på den magtfulde post med blot ét års erfaring.
- Nu står jeg overhovedet ikke alene. Vi er en meget stærk gruppe på rådhuset, og vi har valgt at stå meget stærkt sammen i den her proces, og det kommer vi også til fortsat, siger hun.
Anna Allerslev afviser dog, at hun dermed blot kommer til at agere kransekagefigur.
- Nej, det regner jeg bestemt ikke med. Det er ikke min ambition, og så ville de heller ikke have valgt mig. Jeg kommer til at stå politisk i spidsen, siger Anna Allerslev, der ikke regner med at lægge en anden kurs end den, Klaus Bondam har stået for.
- Jeg synes, Klaus Bondam har gjort det enormt godt, siger hun.
Anna Mee Allerslev gjorde sig blandt andet bemærket i sidste valgkamp, da hun i sin kampagnevideo med overskriften "Ditte smider tøjet for Anna Mee Allerslev" lod en veninde smide det meste af tøjet.
