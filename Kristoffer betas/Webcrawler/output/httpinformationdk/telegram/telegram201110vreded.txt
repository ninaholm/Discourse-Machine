Vrede demonstranter på gaden verden over
I knap tusind byer spredt over hele kloden gik folk lørdag på gaden i protest mod grådighed og sparekrav.


 I Rom satte demonstranter ild til biler og til et anneks ved forsvarsministeriet, og i London kom demonstranter i håndgemæng med politiet.
Men ellers foregik det altovervejende fredeligt, da tusindvis af mennesker lørdag samledes til verdensomspændende protester, der var inspireret af "Besæt Wall Street"- bevægelsen i USA og "De indignerede" i Spanien.
I København var over 1000 personer forsamlet på Rådhuspladsen, og de benyttede lejligheden til at agitere for en række forskellige dagsordener.
- Men det hele forløb stille og roligt, siger den centrale vagtleder hos Københavns Politi, John Hansen.
I alt var der indkaldt til demonstration i 951 byer fordelt på 82 lande. Det var den hidtil største styrkeopvisning fra den bevægelse, der blev født 15. maj, hvor demonstranter indtog Puerta del Sol-pladsen i den spanske hovedstad Madrid.
Den største demonstration fandt sted i den italienske hovedstad, Rom, hvor titusinder gik gennem Roms gader.
Her havde politiet set sig nødsaget til at lukke dele af byen af, efter en mindre gruppe demonstranter havde lavet voldelige optøjer, til trods for at arrangørerne havde erklæret, at demonstrationen skulle foregå fredeligt.
Vreden over en høj arbejdsløshed og modstand mod den finansielle elite, som ifølge demonstranterne er blevet rige på bekostning af flertallet, hang over demonstrationerne.
- Unge mennesker gør ret i at være indignerede, siger den italienske centralbankchef, Mario Draghi, som samtidig var til G20-møde i Paris for at drøfte krisen i eurozonen.
- De er vrede på finansverdenen. Jeg kan godt forstå dem, sagde Draghi, som den 1. november bliver chef for den europæiske centralbank, ECB.
Rundt om i verden var der stor forskel på demonstrationerne og parolerne.
I London sluttede Wikileaks-stifter Julian Assange sig til de omkring 800 demonstranter, der var bevogtet af et stort politiopbud.
I en tale til mængden lovede Assange, at Wikileaks inden for de kommende måneder indleder en kampagne mod de finansielle institutioner.
