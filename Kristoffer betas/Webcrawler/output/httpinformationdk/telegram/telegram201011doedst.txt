Dødstal efter Cambojda-tragedie skåret ned
347 er ifølge myndighederne døde efter mandagens festivalulykke. Tidligere på dagen lød tallet på 456.


 Cambodjas myndigheder reviderer nu antallet af døde efter tragedien mandag i hovedstaden Phnom Penh. Flere hundrede festivalgæster blev trampet ihjel, da der udbrød panik på en bro under den årlige vandfestival.
Tidligere torsdag sagde landets socialminister Ith Samheng, at dødstallet var oppe på 456 mennesker. Det tal er nu blevet skåret ned til væsentlig færre.
- Det samlede antal af døde er på 347, lyder det i et brev, der er underskrevet af socialministeren.
Ministeren sidder i en gruppe, som skal undersøge katastrofen. Tallet blev justeret ned, efter at et møde mellem gruppens medlemmer, premierminister Hun Sen og lokale myndigheder fra hovedstadsområdet.
Vandfestivalen trækker hvert år millioner af mennesker til Phnom Penh. Glade gæster i hobetal var ved at krydse broen for at komme over til den lille ø Diamond Island, da der ifølge øjenvidner udbrød panik, og folk begyndte at løbe og falde over hinanden. 
