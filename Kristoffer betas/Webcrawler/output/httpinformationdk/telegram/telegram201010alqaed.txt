Al-Qaeda opfordrer til nye terrorangreb
Al-Qaeda-talsmand opfordrer muslimer i Vesten til nye terrorangreb i stil med bombeattentatet mod Danmarks ambassade i Pakistan.


 Terrornetværket al-Qaedas amerikanske talsmand, Adam Gadahn, opfordrer muslimer i Vesten til at gennemføre angreb på lande, der tilhører "koalitionen af zionister og korsfarere. Det oplyser Site Intelligence Group, der har specialiseret sig i at overvåge radikale, muslimske hjemmesider.
I en ny video opfordrer Gadahn muslimer til "heroiske operationer i lighed med invasionen af det amerikanske konsulat i Peshawar og bombeanslaget mod den danske ambassade i Islamabad".
Otte blev dræbt, da en bilbombe i juni 2008 eksploderede ved Danmarks ambassade i Islamabad.
Opfordringen er rettet mod hans "muslimske brødre, der bor i landene, der tilhører den zio-korsfarer-koalitionen", fremgår det af videoen, som Site Intelligence Group offentliggjorde brudstykker af lørdag.
Gadahn ønsker at appellere til, som han siger, muslimer i "indvandrermiljøer som dem, der findes på udkanten af samfundet i miserable forstæder til Paris, London og Detroit", oplyser Site.
Adam Gadahn, der også er kendt som Amerikaneren Azzam, er oprindeligt fra Californien. Han er eftersøgt af de amerikanske myndigheder og hans opholdssted er ukendt. Siden 2004 har han figureret i adskillige videoer udsendt af al-Qaeda.
