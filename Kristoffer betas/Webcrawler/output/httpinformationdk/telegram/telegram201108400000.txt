400.000 somaliske børn risikerer sultedød
Den britiske bistandsminister advarer om, at fortsat nølen kan koste 400.000 somaliske børn livet.


 Storbritannien advarede onsdag om, at flere hundredetusinde børn risikerer at sulte ihjel i Somalia, hvis ikke verdenssamfundet får sat mere skub i bestræbelserne på at afhjælpe sultkatastrofen på Afrikas Horn.
- Vi opfordrer i dag andre lande til at sætte skulderen til hjulet og sikre, at denne forfærdelige hungersnød ikke kræver livet på op til 400.000 børn, sagde den britiske bistandsminister, Andrew Mitchell, under et besøg i Somalias hovedstad, Mogadishu.
Storbritannien har allerede lovet over 80 millioner pund - over 680 millioner kroner - i hjælp til at tackle, hvad nødhjælpsorganisationer kalder den værste tørke i Somalia, Kenya og Etiopien i årtier.
Den britiske regering ventes senere onsdag at ville meddele yderligere hjælp til de nødlidende på Afrikas Horn.
Japan har lovet et beløb svarende til godt tre milliarder kroner til FN's flygtningehøjkommissariat (UNHCR). Disse penge skal gå til Dadaab-lejren i det nordlige Kenya, der huser 440.000 somaliske flygtninge.
