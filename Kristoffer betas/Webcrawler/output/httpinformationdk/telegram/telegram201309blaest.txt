Blæst og bølger truer hævning af Costa Concordia
Vejrmelding tyder ikke godt for arbejdet med at bringe det forliste italienske krydstogtskib på ret køl.


 Arbejdet med at bringe det kæntrede italienske krydstogtsskib Costa Concordia på ret køl er forsinket.
Franco Gabrielli, der er leder for det civile beredskab, som har det overordnede ansvar med projektet, forventer, at operationen først kan afsluttes tirsdag morgen.
Han siger, at vejrmeldingen giver anledning til "stor bekymring".
Der varsles kraftig blæst og høje bølger tirsdag.
Det 290 meter lang skib - endnu længere og dobbelt så tungt som det berømte Titanic - har i løbet af dagen gradvist løftet sig ud for den toscanske ø Giglio.
Costa Concordia kæntrede i januar 2012, da det sejlede for tæt på Giglio og ramte en undersøisk klippe.
Under arbejdet mandag, der foregik med enorme hejseværk og spil, blev der ikke fundet lig under vraget, sagde ingeniører, som arbejder på den store opgave.
To kroppe er savnet efter ulykken - en indisk tjener og en italienske passager - og man havde regnet med, at de lå under vraget.
32 ud af de mere end 4000 om bord druknede, da skibet kæntrede.
Bjærgningsforsøget, der angiveligt er det største i søfartens historie, skulle være indledt klokken seks mandag morgen, men det blev udsat nogle timer på grund af dårligt vejr.
Indtil videre har redningsarbejdet kostet 600 millioner euro (4,5 milliarder kroner), og et af de involverede forsikringsselskaber vurderer, at det samlede beløb kan ende på 830 millioner euro (6,2 milliarder kroner).
Det er meningen, at Costa Concordia skal løftes op, og derefter skal skibet slæbes væk til senere ophugning.
