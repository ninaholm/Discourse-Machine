Norske ministre kalder folket sammen
Mindesmærker og sammenhold er essentielt for Norges bearbejdelse af sorg, lyder det fra regeringspartiets top.


 Ord om kollektiv sorgbearbejdelse af de blodige begivenheder i Oslo og på Utøya for et år siden går igen blandt de førende profiler i den norske regering.
Efter mindehøjtideligheden på Johan Nygaardsvolds plads i regeringskvarteret i Oslo understreger statsminister Jens Stoltenberg over for et korps af udenlandske journalister, at tragedien ikke kun er vedrører enkelte partier, men hele nationen.
- Det, vi markerer i dag, er den kollektive sorg, som nationen føler, siger han og bakkes op af fornyelses- og kirkeminister Rigmor Aasrud:
- Denne plads og denne dag er vigtig for at mindes sammen, siger hun.
Anders Behring Breivik bragte sin bombe til sprængning midt i norsk politiks magtcentrum. Når et nyt regeringskvarter står færdigbygget, vil der blive rejst et mindesmærke for ofrene for massakren den 22. juli sidste år.
 Indtil da vil sørgende nordmænd kunne samles om et midlertidigt mindesmærke i nærheden.
Udenrigsminister Jonas Gahr Støre, der ligesom Jens Stoltenberg og Rigmor Aasrud kommer fra Arbeiderpartiet, mener, at omsorg og tilstedeværelse er vigtigt på en dag som denne:
- Det er dem, der har oplevet mareridtet, som må leve med smerten. Dette er en symbolsk dag. Årsdage er vigtige i vores kultur, siger han til tv-stationen NRK.
Ifølge statsminister Jens Stoltenberg vil dommen over Anders Behring Breivik, markeringen af årsdagen samt en endelig kommissionsrapport være vigtig i bestræbelserne på at bevæge sig videre som folk:
- Vi er blevet mere åbne og tillidsfulde, og normaliteten er vendt tilbage. Men for nogle mennesker vil hverdagen aldrig blive den samme, siger han.
