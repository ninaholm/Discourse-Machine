Færøsk lagmand vil bevare rigsfællesskabet
Færøsk forfatningsforslag sender øerne på kollisionskurs med Danmark. Færøsk lagmand garanterer rigsfællesskab.


 Færøerne garanterer nu, at en kommende forfatning for øerne ikke vil medføre en de facto-løsrivelse fra Danmark.
Garantien kommer, efter at statsminister Lars Løkke Rasmussen (V) har advaret om, at et nyt, revideret færøsk forfatningsforslag stadig "vil kunne skabe tvivl om grundlæggende elementer i rigets forfatningsretslige ordning".
 Statsministeren opfordrer derfor i et brev sin færøske kollega, lagmand Kaj Leo Holm Johannesen, til, at de to mødes, inden forfatningen bliver vedtaget.
Kaj Leo Holm Johannesen slår imidlertid fast, at "den forfatningsmæssige stilling skal være afklaret", før Lagtinget kan fortsætte arbejdet med forfatningsforslaget.
Lagmanden, som står i spidsen for en bred koalitionsregering bestående af sit eget parti, Sambandspartiet, samt Socialdemokratiet og Folkeflokken, vil derfor indkalde partierne til nye drøftelser efter sommerferien.
- Landsstyret kommer ikke til at fremsætte et forslag til forfatning, der ikke anerkender rigsfællesskabet, men vil arbejde for at styrke samarbejdet indenfor rigsfællesskabet. I denne forbindelse vil lagmanden forsætte den konstruktive dialog med den danske statsminister.
Det skriver Kaj Leo Holm Johannesen i en kommentar til Ritzau.
Det færøske Lagting har ellers forsøgt at imødekomme tidligere dansk kritik af forfatningen, der nu har været undervejs i ni år.
I maj andenbehandlede Lagtinget det reviderede forfatningsforslag, der netop skulle sikre, at Færøerne reelt ikke bliver løsrevet fra Danmark.
 Forfatningsforslaget befinder sig nu lovteknisk atter i et særligt forfatningsudvalg. Det nuværende forfatningsforslag bortfalder imidlertid officielt den 29. juli, og skal derfor genfremsættes, når Lagtinget åbner igen.
