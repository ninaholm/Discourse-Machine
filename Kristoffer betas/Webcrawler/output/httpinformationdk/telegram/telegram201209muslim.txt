Muslimer vil lovgive mod religiøst had
Det skal være forbudt at tilskynde til had, diskrimination og vold baseret på religion, mener ministre.


 I lyset af de voldsomme reaktioner mod den islamkritiske amatørfilm "Innocence of Muslims" ønsker en gruppe muslimske udenrigsministre at lovgive mod tilskyndelse til "religiøst had".
Ministrene fra den 57-lande store Islamiske Konferenceorganisation (OIC) mener, at ytringsfriheden skal bruges med "ansvar".
De opfordrer samtidig regeringer rundt omkring i verden "til at træffe alle passende foranstaltninger, herunder nødvendig lovgivning mod handlinger, der fører til tilskyndelse til had, diskrimination og vold" baseret på religion.
OIC-ministrene mødtes sideløbende med FN's Generalforsamling, hvor filmen generelt er blevet mødt med fordømmelse.
I en fælles udtalelse tordner udenrigsministrene mod "intolerance, diskrimination, profilering, negative stereotyper, stigmatisering, religiøst had og vold mod muslimer, såvel som nedrakning af deres religion", som de mener, filmen har ført til.
Det samme, mener de, er tilfældet med tegningerne af profeten Muhammed, der første gang blev trykt i Jyllands-Posten i 2005.
- Disse islamofobiske handlinger står i strid med den religions- og trosfrihed, der er garanteret af internationale menneskerettighedsinstrumenter, og der har fornærmet muslimer over hele verden dybt, lyder det fra ministrene.
- Vi anerkender betydningen af ytringsfrihed, men vi understreger samtidig behovet for at sikre, at denne frihed bliver udøvet med ansvar og i overensstemmelse med de relevante internationale menneskerettighedslove.
Ministrene opfordrede også til en "global bevidsthed om de farlige konsekvenser af tilskyndelse til religiøst had, diskrimination og vold".
Den amerikanske præsident, Barack Obama, har fordømt filmen, men har også holdt en indtrængende tale til fordel for ytringsfriheden på FN's Generalforsamling.
Flere muslimske ministre har til gengæld opfordret til international lovgivning for at forebygge religiøse angreb.
