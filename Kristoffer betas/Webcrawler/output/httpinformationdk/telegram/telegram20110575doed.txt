75 døde er hentet op fra fransk flyvrag
75 lig er hentet op fra havbunden, efter at et fransk passagerfly styrtede ned ud for Brasiliens kyst i 2009.


  Det er lykkedes at hente 75 døde op fra vraget af det Air France-fly, som styrtede ud for Brasiliens kyst for to år siden, oplyser næstformanden for de pårørendes organisation.
Ligene, der blev hentet op, efter at vraget blev lokaliseret på havets bund for nylig, er endnu ikke identificeret, oplyser næstformanden Robert Soulas til tv-stationen CNN.
Air France-flyet var på vej fra Rio de Janeiro i Brasilien til Frankrigs hovedstad, Paris, da det pludselig styrtede i Atlanterhavet 1. juni 2009.
Alle de 228 passagerer og besætningsmedlemmer om bord mistede livet.
Omkring 50 døde blev fundet i dagene efter ulykken, og først tidligere i år blev selve flyvraget lokaliseret.
Talsmanden for de pårørendes organisation siger, at han ikke anser det for vigtigt at få bragt de døde op.
- Personligt ville jeg have foretrukket, at ligene af vore kære var blevet liggende på havbunden, siger Robert Soulas til CNN.
Undersøgelser af flyets to sorte bokse har vist, at flyet kan være styrtet på grund problemer med hastighedsmålerne.
To en halv time efter start fra Rio begyndte det dramatiske fald fra over 11 kilometers højde. Det varede tre et halvt minut, hvor flyet rullede fra venstre mod højre og faldt med over tre kilometer for hvert minut.
Flyets kaptajn, der havde forladt cockpittet for at holde pause, nåede tilbage til førersædet et minut før, maskinen knustes på havoverfladen.
Men kaptajnen var ude af stand til at afværge ulykken, fordi piloterne formentlig ikke kunne fastslå flyets hastighed.
