DE modsiger Möger: Afgift koster 778 job
Ifølge Dansk Erhverv kommer slikafgiften til at koste dobbelt så mange job, som Skatteministeriet vurderer.


 778 arbejdspladser ser ud til at forsvinde fra blandt andet supermarkederne, fordi afgifterne på usunde fødevarer som slik og sodavand ryger op. Det viser beregninger fra Dansk Erhverv.
Det står i skærende kontrast til Skatteministeriets beregninger, der viser, at kun omkring halvt så mange står til at miste deres job, fordi danskerne valfarter til Tyskland og Sverige for at købe billige varer.
I vores nabolande vil der ifølge Skatteministeriet tikke 980 millioner kroner ekstra ind i kasseapparaterne som følge af de stigende afgifter.
Og da der i 2010 blev omsat for 1,29 millioner kroner pr. ansat i detailbranchen, svarer det netop til 778 ansatte, lyder det fra Dansk Erhverv på baggrund af tal fra Danmarks Statistik.
Den lille milliard, der ender i tyske og svenske grænsebutikker, svarer samtidig til en stigning på otte procent i den samlede grænsehandel sammenlignet med tidligere.
Det afslører, at grænsehandlen er væsentligt større end tidligere beregnet, mener Dansk Erhverv.
- Hvis en stigning i grænsehandlen på en milliard kroner svarer til en stigning på otte procent, indebærer det faktisk, at hele den underliggende grænsehandel er langt større, end man tidligere har troet.
- Det er en helt anden verdensopfattelse, end hvad Skatteministeriet tidligere har givet udtryk for, siger cheføkonom i Dansk Erhverv, Bo Sandberg.
Han har regnet sig frem til, at den samlede grænsehandel årligt er på 12,5 milliarder kroner.
Skatteministeriets seneste skøn for grænsehandlen lå derimod på omkring tre milliarder kroner - eller mere end ni milliarder under Dansk Erhvervs beregninger.
Tallene fra Skatteministeriet dækker dog kun over handlen med såkaldte nydelsesmidler som slik, sodavand og cigaretter.
