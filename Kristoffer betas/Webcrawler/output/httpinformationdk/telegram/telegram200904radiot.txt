Radio- og tv-nævnsformand uden for døren



 Sagen om TV2 Østjylland, der tilbyder udvidet kommunalvalgdækning mod betaling fra kommunerne, tager nu endnu et dramatisk skridt. TV2 Østjyllands direktør, Peter Kramer, og Radio- og tv-nævnets formand, Christian Scherfig, har således ligget i skyttegravskrig med hinanden siden februar, da Scherfig til Ritzau blandt andet kaldte projektet "et åbenlyst brud på radio- og tv-loven".
 De udtalelser fik Peter Kramer til at klage til Radio- og tv-nævnet over nævnets egen formand. Konsekvensen bliver nu, at Scherfig af frygt for inhabilitet ikke kan være med til at behandle eventuelle klager over den nævnte valgdækning, hvis den bliver gennemført som beskrevet. Det sker på Christian Scherfigs eget initiativ.
 Peter Kramer har blandt andet klaget over, at Christian Scherfig udtalte sig så bombastisk, før sagen overhovedet havde været behandlet af nævnet. Og nævnet medgiver afgørelsen til Peter Kramer, at Radio- og tv-nævnet efter fast praksis ikke giver forhåndsbeskeder om radio- og tv-udsendelser.
 Peter Kramer opfatter afgørelsen som en næse til Christian Scherfig fra det nævn, han selv er formand for.
 - Afgørelsen er pakket ind i højtravende juristeri og uforståeligt kancellisprog. Men når alt det skæres væk, så er det nu Radio- og tv-nævnet selv, der siger fra overfor nævnets egen formand, siger han.
