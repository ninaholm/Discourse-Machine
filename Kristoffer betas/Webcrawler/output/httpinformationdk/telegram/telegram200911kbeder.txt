K beder Venstre feje for egen dør



 Venstres næstformand, skatteminister Kristian Jensen, skal styre sine egne partifæller, før han beder borgerlige vælgere sætte krydset ved Venstre i stedet for hos De Konservative eller Dansk Folkeparti ved kommunalvalget.
 Det siger Kurt Scheelsbeck, som er De Konservatives vælgerforeningsformand i Høje-Tåstrup, hvor partifællen Michael Ziegler er borgmester.
 Her har Venstres spidskandidat, Frederik A. Hansen, tilbudt samarbejde med Socialdemokraterne og SF, hvis de peger på ham som Høje-Tåstrups borgmester, påpeger Kurt Scheelsbeck.
 - Kristian Jensen bør feje for egen dør, når han kritiserer De Konservative og Dansk Folkeparti for at indgå valgforbund med Socialdemokraterne i Greve, Køge og Fredensborg kommuner. I Høje-Tåstrup har vi altid haft et fasttømret samarbejde mellem De Konservative og Venstre modsat Greve, hvor man har konstitueret sig på kryds og tværs, siger han.
 Før kommunalvalget har LO tvunget Socialdemokraterne sammen i valgforbund og aftaler med SF og Enhedslisten i København, Odense og andre byer for at finansiere valgkampen. Derfor bør de borgerlige partier stå sammen, når borgmesterposten skal besættes, mener Kurt Scheelsbeck.
 - De borgerlige partier bør stå sammen, når de konstituerer sig i kommunerne, lyder hans opfordring.

