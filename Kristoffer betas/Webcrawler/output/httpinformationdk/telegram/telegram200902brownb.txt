Brown besøger Obama



 Den britiske premierminister, Gordon Brown, skal på besøg hos præsident Barack Obama i Washington, den amerikanske forbundshovedstad.
 Det Hvide Hus meddeler, at Brown besøger Obama den 3. marts, og her skal de to ledere blandt andet drøfte den internationale økonomiske krise og strategien for en løsning på konflikten i Afghanistan.
 - USA og Storbritannien har et særligt partnerskab, og præsidenten ser frem til at arbejde tæt sammen med premierministeren for at løse globale udfordringer, siger Robert Gibbs, talsmand for Det Hvide Hus, i en erklæring.
