Rutinesvigt førte til ebolasmitte i Texas
Sygeplejerske i USA blev måske smittet, da patient var i dialyse eller fik lufttilførsel gennem slange.


 Det var et svigt i rutinerne, der førte til, at en sygeplejerske blev smittet under behandlingen af en ebolapatient i Texas, oplyser det amerikanske Center for Sygdomskontrol og Forebyggelse (CDC).
 - Alle, der plejede patienten, som døde onsdag af ebola på et hospital i Dallas, bliver nu observeret for mulige symptomer på det dødelige virus, oplyser CDC's leder, Thomas Frieden.
- Vi ved ikke, hvad der skete under behandlingen af ebola-patienten, men på et tidspunkt har der været et brud på forskrifterne og rutinerne, og dette brud resulterede i den nye infektion.
 Sygeplejersken plejede den nu afdøde patient, Thomas Eric Duncan, en liberianer, der fik stillet diagnosen ebola i USA i sidste måned, og sygeplejersken har haft "omfattende" kontakt med patienten i mange situationer.
- CDC mener, at sygeplejersken kan være blevet smittet, enten mens patienten var i dialyse eller blev intuberet (lufttilførsel gennem slange).
Hospitalet oplyser, at kvinden bar maske, handsker og ansigtsskærm, hver gang hun var nær Thomas Eric Duncan.
- Vi er dybt bekymret over denne udvikling, siger Tom Frieden, der fremhæver, at virusset bliver betragteligt mere aggressivt, desto sygere patienten er.
Alting tyder på, at sygeplejersken kun har haft kontakt med én anden person, siden hun fik symptomer, men myndighederne har identificeret i alt 48 personer, som kan have været i kontakt med den nu afdøde patient, før han bliver isoleret den 28. september.
Sygeplejersken er smittet på Texas Health Presbyterian Hospital, hvor Thomas Eric Duncan fra Liberia blev behandlet. Han var blevet smittet i hjemlandet, men rejste til USA, inden sygdommen brød ud.
Europa har et parallelt tilfælde i den smittede spanske sygeplejerske Teresa Romero, som menes at være blevet smittet, da hun behandlede en hjemvendt spansk missionær.
