Guldbrandsens ven bag omstridt optagelse



 Det var Danmarks Radios medarbejder Nils Giversen, som optog og videregav en omdiskuteret lydoptagelse i lækagesagen, erfarer Ritzau.
Optagelsen er ifølge DR identisk med den lydoptagelse, som Nils Giversens ven, journalisten og filminstruktøren Christoffer Guldbrandsen hævder beviser, at forsvarsminister Søren Gades (V) spindoktor, Jacob Winther, i 2007 lækkede til TV2, at jægerkorpset skulle sendes til Irak på hemmelig mission.
Christoffer Guldbrandsen har forklaret, at Jakob Winther ringede til TV2's journalist Rasmus Tantholdt med "nogle stærkt fortrolige oplysninger, som han gerne vil dele med TV2".
Danmarks Radio har hidtil kun oplyst, at en medarbejder - i strid med reglerne - har optaget en telefonsamtale, som han har afleveret til Christoffer Guldbrandsen.
Stationen ønsker imidlertid ikke at oplyse navnet på medarbejderen, og Nils Giversen ønsker heller ikke over for Ritzau at kommentere oplysningen om, at han er vedkommende. 
Nils Giversen var tilrettelægger på Den Hemmelige Krig sammen med Christoffer Guldbrandsen og senest Cavlingnomineret for filmen "SOS - fanget af pirater".
Rasmus Tantholdt har tidligere oplyst, at han aldrig har talt med Christoffer Guldbrandsen om sagen. TV2's journalist ønsker over for Ritzau ikke at bekræfte eller afkræfte, om det er ham, som optræder på lydoptagelsen.
- Jeg ønsker ikke at bidrage til yderligere spekulationer om den lydfil, siger Rasmus Tantholdt.
Jacob Winther afviser at være kilde til TV2's historie.
