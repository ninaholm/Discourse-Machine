Toppolitikere i kamp om asylpolitikken
Selvom velfærd og økonomi står øverst på dagsordenen, kan asylpolitik også bringe sindene i kog.


 Mens statsminister Helle Thorning-Schmidt (S) har lagt op til, at valgkampen skal handle om velfærd og økonomi, ser det ud til, at udlændingespørgsmålet også kan blive et vigtigt emne i valgkampen.
I begge partilederdebatter onsdag aften sendt på DR og TV2 står det i hvert fald klart, at partierne langt fra ser ens på, hvordan Danmark bør forholde sig til de flygtninge og migranter, der kommer til Europa, blandt andet over Middelhavet.
- Vi er blevet Europas femtestørste flygtningeland, og det mener jeg ikke, Danmark skal være, siger Venstres formand, Lars Løkke Rasmussen, under debatten på TV2.
- Inden for en reduceret udviklingsbistand kan man godt lave en omlægning, der øger støtten til Afrika, siger han med henvisning til Venstres forslag om at skære 2,5 milliarder i bistanden.
- Jeg plæderer for en helt omlagt asylpolitik, lyder det fra Dansk Folkepartis Kristian Thulesen Dahl.
- Vi skal sætte ulandsbistanden op til én procent af bruttonationalproduktet, siger Kristendemokraternes Stig Grenov, der ellers bakker op om Lars Løkke som statsminister.
Helle Thorning-Schmidt siger, at Danmark fortsat skal være et land som tager flygtninge.
- Hvis man kommer til Danmark, skal man arbejde, siger statsministeren med en gentagelse af et af de slogans, hendes parti har ført kampagne på i løbet af foråret.
Enhedslistens Johanne Schmidt-Nielsen angriber både de borgerlige og den nuværende regerings politik på området.
- Jeg synes ikke, det er det rigtige svar, at vi fratager børn af flygtninge retten til at komme i sikkerhed hos deres forældre.
- Vi er nødt til at se på den flygtningestrøm, der kommer, og så kan det være, at man må være adskilt som familie i en periode. Men det er sådan vilkårene er, lyder svaret fra De Konservatives Søren Pape Poulsen.
- For mig er en flygtning på vej ud af et land, hvor man er forfulgt. Når man har passeret en landegrænse, er man ikke flygtning længere, så er man udvandrer, siger Anders Samuelsen fra Liberal Alliance.
