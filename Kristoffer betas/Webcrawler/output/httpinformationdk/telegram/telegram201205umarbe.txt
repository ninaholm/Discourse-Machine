UM arbejder for humanitær Khawaja-løsning
Den danske ambassadør overværede retsmøde i den civile retssag. Al-khawaja så mærket ud.


 Selvom den fængslede Abdulhadi al-Khawaja har fået sin lov til at få sin sag prøvet ved en civil domstol, forsætter det danske udenrigsministerium bestræbelserne på at finde en humanitær løsning på dansk-bahrainerens situation.
Det siger Ole Neustrup, souschef i Udenrigsministeriets Borgerservice, efter tirsdagens retsmøde i Manama.
Tidligere er al-Khawaja blevet idømt livstid ved en militærdomstol for at opfordre til et systemskifte i landet.
- Vi arbejder ufortrødent videre på at finde en humanitær løsning, mens den civile retssag selvfølgelig fortsætter, siger han.
- Vi kan selvfølgelig ikke spå om rettens beslutning, men vi arbejder altså alligevel på at finde det, som vi kalder en humanitær løsning.
Danmarks ambassadør i Saudi-Arabien, Christian Kønigsfeldt, overværede retsmødet, hvor en mærket al-Khawaja havde mulighed for at læse et indlæg op.
- Retten hørte indlæg, men den forholdt sig ikke til dem. Vi venter nu på at vide, hvornår det næste retsmøde er, siger Ole Neustrup.
Christian Kønigsfeldt har ligeledes besøgt al-Khawaja i søndags. Dansk-bahraineren er fortsat svækket, efter han angiveligt har nægtet at spise i mere end 100 dage.
Al-Khawaja kørte tirsdag selv ind i retssalen i Bahrain i en kørestol, mens han var fulgt af både en læge og tre sygeplejersker.
Han tog et par små skridt frem mod dommeren, før han igen satte sig ned og slog fast, at han ikke mener, at der findes juridiske grunde til at holde ham fængslet i Bahrain.
Tirsdag behandlede retten udelukkende de anklager om tortur, der har været i sagen mod al-Khawaja og en gruppe andre fængslede aktivister. Næste retsmøde er sat til 29. maj.
Den danske udenrigsminister, Villy Søvndal (SF), har hidtil forgæves presset på for at få udleveret dansk-bahraineren, og det samme har også EU, FN og USA.
