Direktør: Kunstnergruppe er utroværdig
Kunstnergruppe stævner Den Gamle By for at få erstatning. Museumsinspektør siger gruppen er totalt utroværdig, at den ikke vil kunsten, men kun medieomtale.


 Museumsdirektør Thomas Bloch Ravn fra Den Gamle By i Århus har endnu ikke modtaget nogen stævning fra kunstnergruppen Surrend, der vil anlægge erstatningssag som følge af en aflyst plakatudstilling på Dansk Plakatmuseum. 
- Gruppen har jo længe sagt, at den rejser en sag. Det er der ikke noget nyt i. Det er ikke kunsten, de går efter, men efter at få opmærksomhed i pressen, siger Thomas Bloch Ravn.
Han aflyste samarbejdet med gruppen for et par måneder siden, fordi den efter hans opfattelse ikke er til at stole på.
- Vi kan ikke samarbejde med dem. De er ikke til at stole på. Vi kunne ikke vide, hvad de kunne finde på dagen efter, udstillingen var blevet åbnet, siger Thomas Bloch Ravn.
Udstillingen blev aflyst i perioden fra oktober til januar.
Surrend påstår, at det var censur, da Den Gamle By aflyste udstillingen i forbindelse med, at kunstnergruppen offentliggjorde en plakat med kongehusets medlemmer i seksuelle udskejelser. 
Plakatudstillingen skulle være retrospektiv, og den nye plakat indgik ikke i aftalen med Den Gamle By.
- Jeg har fået i hundredvis af positive tilkendelsegivelser om, at det var godt vi stod fast og aflyste. Der har kun været et par tilfælde af modsatrettet kritik, siger Thomas Bloch Ravn.

