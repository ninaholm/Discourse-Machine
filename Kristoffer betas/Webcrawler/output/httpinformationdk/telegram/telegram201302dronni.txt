Dronningens slidgift er faktisk en folkesygdom
Slidgift rammer høj som lav. Faktisk har alle over 60 år slidgigt i mindre eller større grad.


 Slidgigt er ikke kun forbeholdt de royale. Det er en folkesygdom i Danmark, og ifølge Gigtforeningen har halvdelen af alle danskere over 40 år og stort set alle over 60 slidgigt i et eller flere led i større eller mindre grad.
Selvom slidgigt kan forebygges, forventes tallet at stige. En undersøgelse fra Statens Institut for Folkesundhed viser, at 210.000 personer har fået konstateret slidgigt.
Men forskere vurderer, at 17 procent flere danskere vil have slidgigt i år 2020 sammenlignet med i dag.
* Slidgigt er en kronisk ledsygdom, der udvikler sig over lang tid. Brusken i leddet nedbrydes gradvist.
* På lægelatin kaldes slidgigt for "osteoartrose" eller blot "artrose".
* Symptomerne på slidgigt er ledsmerter, ømme og stive led samt knasen i leddene.
* Slidgigt sætter sig hyppigst i tommelfinger, stortå, nakke, lænd, hofte og knæ.
Ser man på gigt, også kaldet muskel- og skeletsygdomme, under ét, er det den mest udbredte kroniske sygdom i Danmark. Næsten 700.000 mennesker i Danmark er berørt - det svarer til hver ottende dansker.

Gigt dækker over 200 diagnoser. Men smerter i led, ryg og muskler er fælles for næsten alle gigtsygdomme.
Og det koster samfundet dyrt. Gigtsygdomme koster hvert år omkring 25 milliarder kroner - og er den næsthyppigste årsag til, at nogle trækker sig ud af arbejdsmarkedet på et tidligt tidspunkt.
Samtidig er gigtsygdomme den hyppigste form for langvarig sygdom i Danmark. En fjerdedel af alle langtidssygemeldinger skyldes gigt.
Det er ikke kun er ældre mennesker, der får gigt. Også yngre mennesker og børn kan få gigt.
Gigt kan ikke kureres, men den rette behandling kan mindske symptomerne og i mange tilfælde hæmme sygdommens udvikling.
Kilde: Gigtforeningen.
