Søsser Krag er død - 51 år
Journalist Søsser Krag sov stille ind efter flere år med sygdommen sklerose.


 Søsser Krag er død i en alder af 51 år, skriver BT.
Hun sov stille ind lørdag, efter at have levet med sygdommen sklerose i mere end 20 år.
Søsser Krag, som er datter af tidligere socialdemokratiske statsminister Jens-Otto Krag og skuespiller Helle Virkner, arbejdede i flere år som journalist, blandt andet hos Se og Hør, hvor hun mødte sin nu afdøde eksmand Peter Salskov.
 Søsser Krag fik konstateret sklerose, da hun var midt i 20'erne. I en årrække boede hun sammen med sin mor, og efter hendes død i 2009 flyttede hun ind på botilbuddet Rødbo i Ballerup ved København.
Efter Helle Virkners død blev det familiens nære venner Bente og Peter Poulsen, som tog sig af Søsser Krag.
Men sklerose var ikke den eneste sten, som landede på Søsser Krags vej. I januar 2010 blev hun opereret for brystkræft, som blev opdaget året forinden.
Tilbage i 2006 vakte det opsigt, da Søsser Krag, som er døbt Astrid Helene, sammen med Peter Salskov, skrev bogen "Min fars datter". Her satte hun blandt andet navn på de elskerinder, som hendes far havde haft i sit liv, også mens han var gift med Helle Virkner.
Ud over at arbejde på Se og Hør arbejdede Søsser Krag også på Ekstra Bladet, Aktuelt og Billed-Bladet.
