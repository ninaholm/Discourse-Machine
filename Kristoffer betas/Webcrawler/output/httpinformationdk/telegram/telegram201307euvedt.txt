EU vedtager ungegaranti for arbejdsløse
Ledige skal hjælpes hurtigt, har EU-lande vedtaget i Berlin, oplyser beskæftigelsesminister Mette Frederiksen.


 Unge ledige skal sikres hjælp senest fire måneder efter, at de har mistet deres job.
Det fremgår af ungegarantien, som EU-landenes beskæftigelsesministre onsdag har drøftet med EU-Kommissionen, arbejdsgivere og lønmodtagere i Berlin.
Jobmødet er indkaldt af den tyske kansler Angela Merkel og samler EU's beskæftigelses- og statsministre.
 - Der er en ret fin politisk erkendelse af, at det ikke kun er de unges ansvar, at vi får brudt med ungdomsarbejdsløsheden. Det er i allerhøjeste grad også et politisk ansvar, siger beskæftigelsesminister Mette Frederiksen (S).
Danmark opfylder ungegarantien med kontanthjælpsreformen, hvor unge 25-29-årige skal uddannes i stedet for forsørges. Desuden indkaldes unge på kontanthjælp til møde senest en uge efter, at de har fået kontanthjælp, siger Mette Frederiksen.
Regeringen vil til efteråret også reformere erhvervsuddannelserne, forklarer hun.
 - Vi mødes snart med regeringscheferne, hvor spørgsmålet om finansiering fylder. Nogle af beskæftigelsesministrene lægger vægt på, at det ikke kun drejer sig om kroner og ører. Men også politisk at prioritere at bekæmpe ungdomsarbejdsløsheden, siger hun.
- Når alt kommer til alt, løser projekter ikke ungdomsarbejdsløsheden. Det gør det at få gang i væksten og at få skabt flere arbejdspladser, siger Mette Frederiksen.
EU-landene har meget forskellig ungdomsarbejdsløshed. Den ligger lavest i nord- og mellemeuropæiske lande som Tyskland, Østrig, Holland og Danmark, men topper i sydeuropæiske lande som Grækenland, Spanien og Portugal.
 - Den røde tråd i diskussionen er, ligegyldigt om man kigger mod nord, syd, øst eller vest, en meget stor optagethed af ungdomsarbejdsløsheden, siger Mette Frederiksen.
