Nordiske lande har hævet pensionsalderen
Sverige og Finland kæmper også med, at stadig flere ældre skal forsørge stadig flere unge.


 Det er ikke kun i Danmark, at spørgsmålet om pension og efterløn er kontroversielt.
Regeringsledere i de andre nordiske lande tumler - eller har tumlet - med planer om at udskyde pensionsalderen for at løse problemerne med stadigt ældre befolkningsgrupper og stadigt færre yngre til at forsørge dem. 
- Pensionsalderen er et problem i alle de nordiske lande, men det har været størst i Finland, som helt har afskaffet landets efterlønsordning. Sverige har ganske vist ikke nogen efterlønsordning, men også her har man måtte ændre pensionssystemet. Norge er det eneste land, hvor man - på grund af velstanden - endnu ikke har rørt ved systemet, siger Jon Kvist, professor i statskundskab ved Syddansk Universitets Center for Velfærdsstatsforskning.
Udover Danmark er Finland således det eneste nordiske land, som har haft en decideret efterlønsording. Men den finske krise i 1990'erne medførte, at ordningen blev nedlagt i 2005 og erstattet af en såkaldt fleksibel alderspension. Den nye pensionsordning betyder, at finnerne ganske vist kan vælge at gå på pension, fra de er 63 og til de er 68 år, men ordningen belønner dem, som vælger at blive længst muligt på arbejdsmarkedet.
- Det viser, at det faktisk er muligt at afskaffe en sådan ordning. Politologer advarer ellers altid om, at det svært - for ikke at sige umuligt - at afskaffe sådanne goder, som vælgerne har vænnet sig til, siger Jon Kvist.
 Mens blot hver tredje dansker mellem 60 og 64 år, eller 36,6 procent, arbejder, så går 60 procent af svenskerne og nordmænd i den aldersgruppe går på job.
- Den lave arbejdsfrekvens skyldes, at vi netop har en ordning for tidlig tilbagetrækning. Vi har en fin erhvervsfrekvens for aldersgruppen under 60, og der er vi et af de lande, der gør det allerbedst. Men det ændrer sig, når man betaler folk for at blive væk fra arbejdsmarkedet, for mange tager mod tilbuddet, siger CBS-professor og tidligere vismand Jan Rose Skaksen.
