DSB tilfreds med ny strategi
DSB-direktør Søren Eriksen glæder sig over aftale om strategi.


 Transportminister Hans Christian Schmidts (V) ny strategi for DSB bliver modtaget godt hos DSB selv.
- Vi er meget glade for den udmelding. Det er meget positivt, for det er jo en klar opbakning til vores aktiviteter og den klare målsætning, som vi arbejder for at bakke op, siger Søren Eriksen.
Kunderne vil først og fremmest komme til at mærke til strategiens punkt om, at antallet af forsinkelser skal være halveret i 2020. Det strategi havde DSB i forvejen, og nu er det en fælles målsætning.
- Planen om færre forsinkelser kommer vi alle til at mærke som kunder. Det er det allermest afgørende, at toget kommer frem til tiden, siger Søren Eriksen.
Ministerens strategi betyder også, at landsdeltrafikken mellem København, Odense, Århus og Aalborg skal drives kommercielt uden statsstøtte. Og det er Søren Eriksen med på.
- At drive landsdelstrafikken kommercielt er en klar støtte til fortsat kundeorienteret udvikling af det produkt, vi har lavet på fjerntrafikken. Den linje, vi har lagt i DSB, er at gøre produktet så attraktivt som muligt, siger Søren Eriksen.
