Paven vil møde Fidel Castro i Cuba
Paven vil møde Fidel Castro på sin rejse til Cuba i næste måned. Spørgsmålet er, om Castro er rask nok.


 Pave Benedikt XVI ønsker at møde Fidel Castro, når han i næste måned sætter kursen mod Cuba. Om mødet kan lade sig gøre, afhænger af om den cubanske revolutionsleder er frisk nok til at klare besøget.
- Det kommer an på hans helbred, siger en talsmand for Vatikanet.
I planen for besøget er det indtil videre kun meningen, at paven skal møde Cubas præsident, Raul Castro, Fidel Castros yngre bror. Den ældre Castro er ikke nævnt i programmet.
Det katolske overhoved ankommer til Cuba 26. marts, hvor han vil blive mødt af Raul Castro i Santiago de Cuba. Dagen efter er der en privat samtale mellem de to i Havana på programmet. Paven vender hjem til Vatikanet 28. marts.
85-årige Fidel Castro ledede Cuba i 49 år, indtil hans 80-årige bror tog over i 2008.
Fidel Castro viser sig sjældent i offentligheden, men ved særlige lejligheder møder han udenlandske ledere, når de besøger Cuba. Han skriver også klummer om internationale forhold.
Paven er blandt andet i Cuba for at fejere, at man for 400 år siden fandt Cubas mest kendte, religiøse ikon, statuen af jomfruen for velgørenhed.
Forholdet mellem Cuba og Vatikanet er blevet lunere gennem de senere år. Den tidligere pave Johannes Paul mødte Fidel Castro to gange. Senest i 1998 under en rejse til landet, der med sin kommunistiske revolution skabte et anstrengt forhold til den katolske kirke.
