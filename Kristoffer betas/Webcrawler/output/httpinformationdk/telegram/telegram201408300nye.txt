300 nye skattefolk skal afværge kaos
Klager fra boligejere, der mener, de er blevet snydt for fradrag, skaber lange køer ved Skats sagsbehandling.


 425 millioner kroner skal der afsættes på næste års finanslov for at sætte gang i Skats behandling af klager fra boligejere.
Det foreslår skatteminister Morten Østergaard (R). Millionerne skal gå til at ansætte 300 ekstra medarbejdere, som kan behandle klager fra boligejere, der mener, de har krav på fradrag for de forbedringer, der er gennemført på deres grunde. Det skriver Politiken lørdag.
 - Vi kan ikke længere stå model til så ringe en behandling af borgerne. Derfor tager vi det her helt ekstraordinære skridt at tilføre systemet en betragtelig millionbevilling på et tidspunkt, hvor alle ved, at pengene ikke hænger på træerne - det er simpelthen nødvendigt, siger ministeren til Politiken.
De 300 medarbejdere skal sætte gang i sagsbehandlingen hos Skat og Skatteankestyrelsen. Som det ser ud nu, vil klagerne først være afgjort af Skat i 2025.
Mange af Skats afgørelser ender hos Skatteankestyrelsen, og her vil sagsbehandlingstiderne i 2017 nå op på mere end tre år, viser Skatteministeriets nye status, hvis der ikke bliver givet økonomisk hjælp.
Det er boligejere, som påstår, de er blevet snydt for det skattefradrag, som tidligere blev givet til boligejere, der har gjort deres grunde klar til bebyggelse ved at sørge for for eksempel kloakker og lys.
I begyndelsen af 00'erne forsvandt fradraget i Skats sagsbehandling på grund af fejl og forglemmelser. Det udløste skarp kritik fra Rigsrevisionen og en bølge af klager fra boligejere.
