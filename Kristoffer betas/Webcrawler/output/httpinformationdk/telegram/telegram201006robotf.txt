Robot får BP's sav til at snurre igen
En robot har fået en diamantsav fri fra et olierør på bunden af Den Mexicanske Golf, og BP's arbejde med at stoppe et olieudslip er i gang igen.


 Olieselskabet BP's arbejde med at stoppe et olieudslip på 1500 meters dybe er i gang igen. 
En diamantsav, der satte sig fast, mens den var i gang med at save et olierør over på bunden af Den Mexicanske Golf, er nu blevet frigjort af en robot, oplyser kilder tæt på redningsarbejdet til nyhedsbureauet Reuters.
Diamantsaven er helt afgørende for BP's seneste forsøg på at stoppe olieudslippet i Den Mexicanske Golf, som har forurenet havet ud for Louisiana og mange af statens kyster.
Diamantsaven skal udføre en nøjagtig overskæring af et rør, der er anbragt oven på den oliebrønd, som i snart seks uger har sendt enorme mængder råolie ud i havet. 
Det er undervandsrobotter, der udfører arbejdet på havbunden. 
Rørene skal skæres til, så den kan opfange en del af den olie, der pumper op fra havbunden kun 90 kilometer fra Louisianas kyst. 
Olieudslippet i Den Mexicanske Golf er den største miljøkatastrofe i USA's historie.
