Ny klimatekst kastet for ministre i Durban
Ministre forhandler nu natten igennem om nyt udkast til en aftale på FN's klimakonference i Durban.


 De over 100 miljø- og klimaministre ved COP17-konferencen i Sydafrika fik fredag ved 23-tiden udleveret et nyt forslag til en aftaletekst.
Det sydafrikanske formandskabs første forslag blev afvist tidligere på aftenen, fordi det var alt for "uambitiøst." Det var EU, de fattigste ulande og gruppen af østater, eller knap 120 lande, enige om, oplyser klima- og energiminister Martin Lidegaard (R) fra Durban.
- Jeg har lige fået det ny udkast stukket i hånden. Min umiddelbare vurdering er, at det er noget bedre - men ikke godt nok. Så nu skal vi ind og kæmpe videre, siger Lidegaard.
De omkring 120 lande står bag EU-kravet om, at en ny aftale udtrykkeligt skal være "juridisk bindende". Den skal omfatte alle lande, også de største CO2-forurenere, som i dag ikke har forpligtelser i Kyoto-aftalen. Det er Kina, USA og Indien.
Hvis de tre lande forpligter sig, er EU villig til at forlænge Kyoto-aftalen fra 2013. Målet er holde den globale opvarmning under maksimalt to grader.
- Vi bakker også op om, at en aftale meget gerne skal træde i kraft i 2015 og ikke på den anden side af 2020. Og så er vi stærkt optagede af, at vi også får CO2-reduktioner på den korte bane, siger den danske minister.
Selv om både USA, Kina og Indien indtil nu har modsat sig bindende krav for eget vedkommende, er det Martin Lidegaards fornemmelse, at der faktisk er bevægelse hos de tre CO2-giganter.
- Men uanset, om vi får den aftale, jeg skitserede, kan det ikke i sig selv løse vores klimaproblemer. Der er stadig brug for, at lande og regioner på den korte bane selv tager initiativer og reducerer deres CO2, hvis vi skal nå de to grader, siger han.
- Denne aftale kan i bedste fald skabe en langsigtet ramme for, hvad der skal ske efter 2015 og efter 2020, konkluderer Martin Lidegaard.
COP17 skulle være slut allerede fredag eftermiddag. Det er nu forventningen, at det sagtens kan blive lørdag formiddag, før konferencen lukker - enten med en beskeden aftale eller med totalt sammenbrud.
