35 timers skole til de ældste elever
Elever til og med 3. klasse får 30 timer, 4.-6. klasse får 33 timer, og 7.-9. klasse får 35 timer om ugen.


 Folkeskolens yngste elever får 30 timers ugentlig skolegang, mens der bliver tale om 33 timer til de mellemste elever og 35 timer for de ældste.
Det siger undervisningsminister Christine Antorini (S) om den nye folkeskoleaftale, der netop er faldet på plads.
- Det bliver den skoleuge, som børnene møder. Men skoledagen vil se anderledes ud end i dag. De får flere dansk- og matematiktimer, siger Antorini.
- Der bliver engelskundervisning fra 1. klasse, og andet fremmedsprog rykkes frem til femte klasse. Eleverne får også en times idræt hver dag. Det bliver et markant fagligt løft, som også er spændende for børnene, siger en tilfreds undervisningsminister.
