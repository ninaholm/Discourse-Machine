S-SF plan finder 74,5 milliarder i 2020
S og SF vil finde 74,5 milliarder for at lukke hullet i statskassen og betale for mere velfærd frem til 2020.


 Banker, rige danskere og multinationale selskaber skal betale mere i skat, flere indvandrere skal i arbejde og så skal danskerne som bekendt arbejde 12 minutter mere.
Det er en del af Socialdemokraterne og SF's plan "Fair løsning 2020 - sammen om Danmark". Det kan Ritzau oplyse, inden Helle Thorning-Schmidt og Villy Søvndal officielt præsenterer planen på et pressemøde klokken 13.
Til gengæld afviser S og SF at øge boligskatterne eller forringe rentefradraget for at undgå yderligere prisfald på boligmarkedet.
Helle Thorning-Schmidt og Villy Søvndal er enige med regeringen i, at dansk økonomi skal styrkes med 47 milliarder kroner inden 2020. Derudover vil Socialdemokraterne og SF blandt andet bruge 21 milliarder kroner mere end regeringen på mere offentlig velfærd.
Ifølge planen, som Ritzau er i besiddelse af, giver planen samlet 74,5 milliarder kroner i ekstra indtægter til statskassen.
Pengene skal i stort omfang findes via allerede kendte elementer - eksempelvis skal danskerne arbejde mere, det giver 15 milliarder kroner, ligesom S og SF vil øge skatter for 17,7.
Af nye elementer er blandt andet forbedret integration, som skal bidrage med 2,5 milliarder kroner. Et af tiltagene her er, at virksomheder skal kunne få kompensation, hvis de sender indvandrere på danskkurser i op til 20 procent af arbejdstiden.
S og SF vil også finde 1,5 milliarder kroner ved bedre forebyggelse, og så skal det give 3 milliarder kroner at sænke den såkaldte strukturelle ledighed.
