Regeringsforhandling kollapset i Holland
Geert Wilders og hans Frihedsparti har forladt regeringsforhandlingerne i Holland. Dermed er bestræbelserne på at danne en højreregering kollapset.


 Forhandlingerne om at få en højreregering op at stå i Holland er fredag aften brudt sammen.
Det indvandrerkritiske Frihedsparti med Geert Wilders i spidsen valgte at forlade forhandlingerne, der ledes af De Liberale, som fik flest stemmer ved valget den 9. juni. De Kristelige Demokrater (CDA) var også med i forhandlingerne.
CDA har i det meste af 40 år regeret Holland, men ved junivalget blev partiet reduceret til parlamentets fjerde største.
Wilders siger, at han forlod forhandlingerne på grund af CDA.
- Holland har brug for en stabil regering. Vores holdning er, at CDA ikke kan give tilstrækkeligt med garantier for at sikre sådan en stabilitet, siger Wilders, hvis parti i meningsmålingerne ligger til at blive parlamentets største, hvis der var valg nu.
Holland har været uden regering siden den 20. februar, da den daværende regering faldt i en strid om tilbagetrækning af hollandske soldater fra Afghanistan.
De Liberale havde håbet at kunne sammentømre en regering med CDA og Frihedspartiet. Sådan en regering ville lige have 76 af parlamentets 150 mandater.
Men internt i CDA har der været stor modvilje mod at samarbejde med Frihedspartiet, der blandt andet ønsker et fuld stop for al ikke-vestlig indvandring og et forbud mod koranen.
