Virksomheder får hjælp fra pensionspenge
Trængte små- og mellemstore virksomheder får hjælp fra pensionsselskaber, som vil rejse risikovillig kapital. Staten er også klar med en pose penge.


 Danske pensionsselskaber er med på idéen om at låne penge til de mindre virksomheder i Danmark, som tørster efter kapital. 
Økonomi- og erhvervsminister Brian Mikkelsen (K) har fået positive tilkendegivelser fra pensionsselskaberne i forhold til at skaffe risikovillig kapital til små og mellemstore virksomheder.
- Arbejdet med at finde en model for ordningen begynder med det samme, siger Brian Mikkelsen efter et møde med pensionsbranchen mandag.
Men pensionsselskaberne skal ikke bære byrden alene. Staten stiller også en pose penge til rådighed, som skal indgå i den risikovillige kapital.
På forhånd har der været tale om et beløb i størrelsesordenen fem milliarder kroner i alt, men indtil videre vil Brian Mikkelsen ikke ud med, hvor stor en andel staten stiller op med.
- Det afhænger helt af de drøftelser, der vil være i den kommende tid, men samfundet har så stor interesse i, at der kommer vækst i det private erhvervsliv, at vi vil forkæle dem, siger han.
