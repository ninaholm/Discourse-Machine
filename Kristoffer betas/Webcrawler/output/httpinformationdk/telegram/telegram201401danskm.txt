Dansk milliardaftale skal skabe grøn vækst i u-landene
Klimainvesteringsfonden skal bekæmpe global opvarmning og sælge dansk klimateknologi.


 En ny aftale skal være med til at reducere udledningen af drivhusgasser, samtidig med at den fremmer Danmarks position på det voksende marked i udviklingslandene.
Bag aftalen står en række pensionsselskaber og offentlige og private fonde, der mandag har aftalt at indskyde i alt 1,2 milliarder kroner i den såkaldte Klimainvesteringsfond.
- Der er med denne aftale mellem regeringen, pensionskasserne, Dansk Vækstkapital og Investeringsfonden for Udviklingslande tale om en win-win-win indsats, siger udviklingsminister Rasmus Helveg Petersen (R) i en pressemeddelelse.
- Vi bidrager til vækst og beskæftigelse i udviklingslandene, bekæmper klimaforandringerne og giver samtidig dansk erhvervsliv bedre muligheder på nye og svære markeder, fortsætter han.
PensionDanmark, PKA og Pædagogernes Pensionskasse skyder penge ind i fonden sammen med Dansk Vækstkapital, der er en privatinvesteringsfond, og den selvejende statslige fond Investeringsfonden for Udviklingslande.
Klimainvesteringsfonden kan investere i projekter, der direkte eller indirekte medvirker til at reducere udledning af drivhusgasser. Det kan være vedvarende energi, energieffektivisering og kollektiv transport.
Desuden skal projekterne være med til at sælge dansk klimateknologi.
Klimainvesteringsfonden forventes at kunne give danske virksomheder adgang til nye markeder. Fonden investerer i projekter i Latinamerika, Afrika, Asien og nogle få lande i Europa.
Investorerne skal have en gevinst ud af deres investering. Forventningen er, at de får et udbytte på 12 procent af den kapital, de har skudt ind i fonden.
