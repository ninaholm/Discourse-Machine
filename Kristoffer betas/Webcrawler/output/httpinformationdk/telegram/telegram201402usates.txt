USA vil teste våben til årlig militærøvelse med Sydkorea
Nordkorea har fordømt den årlige begivenhed, men det ryster ikke USA og dets allierede på Korea-halvøen.


 Amerikanske og sydkoreanske styrker vil om to uger afholde deres årlige fælles militærøvelser, og Nordkorea er blevet informeret om planerne.
I en fælles erklæring fra USA og Sydkorea lyder det, at militærøvelserne "ikke er af provokerende natur". Øvelserne vil finde sted fra 24. februar til 18. april.
Nordkorea har som sædvanligt opfordret landene til at aflyse våbenøvelserne. Pyongyang fordømmer begivenheden, som de ser som en provokerende øvelse på en invasion.
I midten af januar sendte Nordkoreas Nationale Forsvarskommission en serie af forslag, hvor de opfordrede Sydkorea til at aflyse militærøvelserne med USA og foreslog et foreløbigt stop for mudderkastning mellem rivalerne.
Seoul har afvist forslagene, som de opfatter som en "vildledende" propaganda-øvelse.
Spændingerne på den koreanske halvø stiger som regel forud for de årlige militærøvelser mellem Sydkorea og USA.
Sidste år var naboforholdet usædvanligt anspændt, og Nordkorea truede med et forebyggende atomangreb.
