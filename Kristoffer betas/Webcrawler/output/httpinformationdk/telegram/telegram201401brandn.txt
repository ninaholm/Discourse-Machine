Brand i norsk by truer historisk træhusmiljø
Det er blandt de mest bevaringsværdige i Norge, siger kunsthistoriker om boligkvarter, som trues af flammer.


 Den voldsomme brand i den lille norske by Lærdalsøyri i kommunen Lærdal truer et historisk og enestående område, der består af meget gamle træhuse.
En norsk ekspert betegner det som en national katastrofe, hvis området bliver ødelagt af flammerne.
- Træhusene i Lærdal er et af de største fredede områder i Norge. Her står 170 træhuse fra 1800-tallet. Et unik træhusmiljø kan gå tabt, såfremt branden breder sig, siger arkitekt og kunsthistoriker Hallvard Trohaug til norsk TV 2.
Han bor selv i det historiske kvarter, hvor han driver Sanden Pensionat.
- Bygningen er et gammelt træhus fra 1840. Her har der været pensionat siden 1869, fortæller Trohaug.
Han er ikke selv i Lærdal, da han taler med TV 2, og han ved ikke, om branden har bredt sig til pensionatet.
Bedømt ud fra de adskillige billeder, som ligger på tv-stationen hjemmeside, er der tale om en usædvanlig voldsom og omfattende brand med enorme søjler af flammer.
I forbindelse med skiftet til det nye årtusinde for 14 år siden, blev det bestemt, at samtlige norske amter og kommuner skulle markere begivenheden ved at udvælge et sted af national interesse og med kulturel eller historisk betydning.
Gamle Lærdalsøyri, som området med de mange træhuse hedder, er "tusenårsstedet" i Sogn og Fjordane fylke.
