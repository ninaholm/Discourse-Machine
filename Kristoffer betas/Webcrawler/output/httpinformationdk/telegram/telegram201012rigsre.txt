Rigsrevisor fik ukomplet hospitalsrapport
Regeringen gav rigsrevisor en ufuldstændig udgave af en rapport om hospitaler.


 Det er i strid med god forvaltningsskik, siger eksperten, mens oppositionen i Folketinget kalder det bevidst manipulation. 
Politiken skriver, at regeringen nok en gang får bank for den omstridte rapport, der beskriver, hvordan privathospitalerne har fået "overkompensation" for at behandle patienter fra de offentlige ventelister.
Helt nye dokumenter fra Sundhedsministeriet viser ifølge avisen, at regeringen i juli 2009 gav rigsrevisor en ufuldstændig udgave af rapporten, da han efter lang tids kamp endelig fik den udleveret.
Det skete, selv om ministeriet havde en udgave liggende med titlen "Afregning med private sygehuse", datoen "Februar 2009" og en layoutet forside i blåt og grønt. 
Den udgave af rapporten blev sendt til Finansministeriet og Sundhedsstyrelsen, men altså ikke til Rigsrevisionen, der på det tidspunkt undersøgte, om privathospitalerne blev overbetalt. 
Da det lykkedes for rigsrevisor Henrik Otbo at få rapporten, valgte ministeriet at give ham en udgave uden forside, uden dato og uden kolofon. Alligevel fik Rigsrevisionen at vide, at dette var rapporten "i sin foreliggende form". 
Det var netop på grund af den manglende forside, dato og information om, hvor rapporten blev lavet, at rigsrevisor Henrik Otbo ikke kunne inddrage oplysningerne fra rapporten i det afsluttende notat, han lavede om sagen i november 2009, skriver Politiken. 
- Når en kontrolmyndighed som Rigsrevisionen beder om en rapport, så skal ministeriet selvfølgelig udlevere så endelig og færdig en udgave af rapporten som muligt, siger ph.d. og lektor i offentlig ret Sten Bønsing fra Aalborg Universitet til Politiken. 
- Jeg vil vurdere, at det er i strid med god forvaltningsskik, hvis de ikke har gjort det, siger Sten Bønsing . 
Socialdemokraternes finansordfører Morten Bødskov mener, at regeringen bevidst har obstrueret Rigsrevisionens arbejde, og SF's sundhedsordfører, Jonas Dahl, kalder forløbet "groft og uhørt". 
