Kommunerne rumler med velfærdsindgreb
Handicappede skal selv op med pengepungen, hvis de afviser kommunale botilbud, varsler indenrigsministeren.


 Ordningen med frit valg for kommunalt betalte botilbud for handicappede bliver strammet, så borgerne ikke kan få fuld betaling for egne valgte boliger, hvis de er dyrere end kommunens tilbud.
Det varsler indenrigs- og sundhedsminister Bertel Haarder (V) fra et stormøde i Aarhus om kommunernes økonomi. 
Men ellers er det småt med indrømmelser fra ministeren til reformivrige borgmestre, som vil have en række velfærdsydelser beskåret for at få bedre styr på deres budgetter. 
Bertel Haarder afviser også at pille ved servicelovens krav om at tage hensyn til borgernes individuelle behov, når der skal tildeles sociale ydelser. 
- Borgerne har visse rettigheder. Og det skal vi leve med, uden at kommunernes mulighed for at styre økonomien forskertses, siger Bertel Haarder.
På mødet har den socialdemokratiske formand for KL, Kommunernes Landsforening, Jan Trøjborg, efterlyst reformer af en række velfærdsgoder med det argument, at færre skal kunne komme i betragtning, hvis der skal være råd til at hjælpe de svageste.
KL rumler også med forslag om indkomstreguleret brugerbetaling for hjemmehjælp til rengøring, betaling for forældre til handicappede for specialiserede daginstitutionspladser og et opgør med, at 65-årige automatisk får en forhøjelse af den individuelle boligstøtte. 
Forslag, som Bertel Haarder alle afviser som dårlige idéer.
I forvejen har både KL og finansminister Claus Hjort Frederiksen (V) lagt op til, at der skal spares på anbringelser af børn og unge og på specialundervisningen i folkeskolen.
