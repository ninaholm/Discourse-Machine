Villys vidunderbarn på vej i SF-ledelse
Den 25-årige Thor Möger Pedersen er nu valgt ind i SF's landsledelse og ventes på tirsdag at blive partiets næstformand. Men det sker ikke uden intern kritik.


 Med næstflest stemmer - 228 - er den blot 25-årige Thor Möger Pedersen søndag blevet valgt ind i SF's landsledelse på partiets landsmøde i Odense Congress Center.
Dermed rykker Thor Möger Pedersen endnu et skridt nærmere den næstformandspost i partiet, som ledelsen forlængst har udset til det strategiske stortalent. 
Om Thor Möger Pedersen rent faktisk får næstformandsposten bliver dog først afgjort, når den 17 personer store landsledelse på tirsdag konstituerer sig.
Den store opbakning til Thor Möger Pedersen er dog blandet med kritik fra flere af SF's folketingsmedlemmer.
- Det er ikke foreneligt med min demokratiopfattelse, at man nærmest har lagt ham frem som den eneste mulighed. Jeg synes, det er forkert, når Villy på den måde på forhånd prioriterer, at en given person skal være næstformand. Og jeg har faktisk aldrig oplevet noget lignende, siger dyrevelfærdsordfører Kristen Touborg.
Thor Möger Pedersen mener dog selv, at han har gjort, hvad han kunne for, at hverken partiledelsen eller han kunne kritiseres. Eksempelvis ved at han for en måned siden opsagde sit som job som strategisk rådgiver for SF på Christiansborg.
- Men jeg skal ikke beklage mig. Når man stikker snotten frem, er der også nogen, der slår ud efter den, siger han.
Bliver Thor Möger Pedersen som forventet næstformand i partiet, bliver han en del af den fire personer store partiledelse.
Spørger man ham, om han stiller op til folketingsvalget, lyder han næsten som en kopi af tidligere statsminister Anders Fogh Rasmussen (V), når denne blev spurgt, om han skulle være Nato-chef:
- Det har jeg ingen aktuelle planer om. Men man skal aldrig sige aldrig.
Er du socialist?
- Også i dén grad, lyder svaret prompte fra den - måske - kommende næstformand.
