26-årigs afslag på visum lægger nyt pres på tolkeaftale
Afghaner hjalp danske soldater i Helmand, men myndigheder anser ham som potentiel trussel mod Danmark.


 Flere af de partier, der i 2013 var med til at lave den såkaldte tolkeaftale, er bekymrede for, om aftalen, der skal hjælpe de afghanske tolke, der arbejdede for dansk militær i Afghanistan, virker efter hensigten.
Det skriver Jyllands-Posten.
Bekymringen hos blandt andet SF og Venstre skyldes, at Udlændinge- og Integrationsministeriet har truffet endelig afgørelse i sagen om en 26-årig afghansk tolk, der arbejdede for de danske soldater i Helmand fra 2010 frem til 2012.
I marts vurderede de danske myndigheder, at der muligvis var risiko for, at Taliban var en trussel for ham. Men Udlændingestyrelsen afviste at udstede et visum med den begrundelse, at det "ikke kan udelukkes", at han vil udgøre en risiko mod statens sikkerhed i Danmark.
Selv afviser tolken at udgøre nogen trussel, og han kan ikke få at vide, hvorfor de danske myndigheder mener det.
SF's forsvarsordfører, Holger K. Nielsen, mener ikke, at myndighedernes afgørelse er den rette.
- Desuden er det et ret svagt udsagn, at det "ikke kan udelukkes", at han kan være til fare for statens sikkerhed. Når det drejer sig om at hjælpe de folk, som vi har et ansvar for, så mener jeg, at der skal meget, meget sikre argumenter til fra myndighedernes side, når de afviser beskyttelse, siger han til Jyllands-Posten.
Forsvaret har tidligere oplyst, at flere end 40 tolke ud af omkring 100 har fået afslag på hjælp fra Danmark.
Både Konservative og Venstre deler bekymringen og vil lave et såkaldt serviceeftersyn af tolkeaftalen.
- Vi vil gå til opgaven med friske øjne og tage alle input med, også fra de danske soldater. Men hvis efterretningstjenesten vurderer, at de kan udgøre en trussel, så skal vi også have det med i vores vurdering, siger Venstres forsvarsordfører, Peter Juel Jensen, til Jyllands-Posten.
Aftalen fra 2013 gik ud på, at afghanske tolke, der blev vurderet som værende i fare i hjemlandet, ville kunne opnå asyl i Danmark. Tolke uden for fare ville blive hjulpet lokalt i Afghanistan.
Danske soldater har efterfølgende opfordret Folketinget til at gentænke aftalen, der gælder til udgangen af 2015 og skal vurderes inden en eventuel forlængelse.
