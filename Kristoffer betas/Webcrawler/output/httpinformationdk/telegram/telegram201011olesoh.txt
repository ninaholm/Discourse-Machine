Ole Sohn i modvind hos egne vælgere
Hver fjerde af SF's egne vælgere er imod partiets gruppeformand Ole Sohn som minister, viser en meningsmåling.


 SF's gruppeformand Ole Sohn står til at få en fremtrædende ministerpost, hvis rød blok vinder næste folketingsvalg. Men hver fjerde af SF's egne vælgere og lige så mange socialdemokratiske vælgere mener, at SF's gruppeformand og tidligere formand for Danmarks Kommunistiske Parti ikke er værdig til at blive minister.
Det viser en meningsmåling i Morgenavisen Jyllands-Posten torsdag fra Rambøll/Analyse Danmark. 
SF bør være bekymret over resultatet, mener valgforsker Kasper Møller Hansen fra Københavns Universitet:
- Det overrasker mig, at så mange af SF's egne vælgere ikke ønsker Ole Sohn som minister. Det er ikke en særlig stor tillidserklæring til gruppeformanden, og det tyder på, at mange SF'ere synes, at han ikke har taget tilstrækkelig klart afstand fra sin kommunistiske fortid, siger Kasper Møller Hansen til Jyllands-Posten.
Set under et er de 1.003 adspurgte i målingen delt i to lige store dele. Godt 40 procent mener, at Ole Sohn godt kan blive minister, mens godt 42 procent finder ham uværdig til at blive det. Modstanden er størst i blå blok.

