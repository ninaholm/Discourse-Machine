Panda føder tvillinger



 En panda har fået tvillinger i det nordlige Kina. Den seksårige kæmpepanda Lousheng fik en han og en hun i Shaanxi provinsen tirsdag efter at være blevet kunstigt befrugtet.
 Lousheng er også selv et resultat af kunstig insemination.
 Med den dobbelte tilføjelse er Shaanxi centret, der redder og opdrætter sjældne vilde dyr, nu hjemsted for 20 pandaer, rapporterer det officielle Xinhua nyhedsbureau.
 Lousheng blev insemineret med sæd fra to hanner, så farens identitet vil først blive kendt, efter at ungerne er blevet dna-testet, lyder meldingen fra Shaanxi centret.
 Nyheden kommer to dage efter, at WWF advarede om, at den hurtige økonomiske udvikling i Kina skader pandaens leveområder, og det øger risikoen for, at arten bliver udryddet i løbet af blot to til tre generationer.
 Pandaer har tilmed en ekstremt lav seksualdrift, der gør det til en frustrerende opgave at forsøge at øge deres antal.
Der lever omkring 1590 vilde pandaer i Kina, hovedsageligt i de sydvestlige provinser Sichuan og Shaanxi og den nordvestlige Gansu provins. Ifølge tidligere rapporter er mindst 180 af dem født i fangenskab
