Fire Hamas-folk dræbt i Gaza



 Israelske soldater skød og dræbte i dag fire bevæbnede Hamas-medlemmer under sammenstød efter en israelsk fremrykning i Gazastriben, meddeler den islamistiske bevægelse og palæstinensiske ambulancefolk.
 En talsmand for den israelske hær bekræfter, at soldaterne med pansrede mandskabsvogne rykkede ind i den Hamas-kontrollerede Gazastribe efter at have åbnet ild mod en række militante, som ifølge hæren var i færd med at placere sprængstoffer ved grænsen nær byen Khan Younis. 
 Ifølge Hamas tilhørte de dræbte bevægelsens militante gren.
 Nyhedsbureauet AP rapporterer, at de israelske soldater og palæstinenseren udkæmpede heftige ildkampe med missiler og mortergranater i grænseområdet. 
 Hamas-styret i Gaza og Israel har forsikret, at de er interesserede i at overholde en våbenhvile fra i sommer, men kampene viser, at spændingerne er taget til i grænseområdet.

