Stressramte danskere får vidt forskellige tilbud
Stressbehandlingen er præget af tilfældigheder og manglende dokumentation, mener blandt andre forskere.


 Omkring hver syvende dansker har ifølge en række undersøgelser tegn på stress, og det anslås, at der hver dag er omkring 35.000 danskere, der melder sig syge fra jobbet på grund af stress.
Samtidig bliver stress ifølge Verdenssundhedsorganisationen, WHO, en af de væsentligste kilder til sygdom i 2020.
Det vurderes, at stress koster Danmark et tocifret milliardbeløb om året. Alligevel er der ifølge Morgenavisen Jyllands-Posten enorm forskel på, hvilken behandling de stressramte bliver tilbudt.
Kun omkring hver anden kommune har tilbud til stressramte, og disse tilbud spænder fra kurser i løbetræning, krystalterapi og kostomlægning over mindfulness og gruppeterapi til psykologsamtaler.
Ifølge en række forskere, stressbehandlere og organisationer er stressbehandlingen præget af tilfældighed og manglende videnskabelig dokumentation for effekten, og patienterne har ingen sikkerhed for, at de tilbydes den bedste behandling.
- Jeg synes, det er problematisk, at der i modsætning til for eksempel depression, ikke er fælles retningslinjer for, hvordan vi diagnosticerer og behandler stress, siger psykolog Yun Ladegaard til Ritzau.
Hun har forsket i arbejdsrelateret stress på Institut for Psykologi, Københavns Universitet.
- Hvis man bor i København, får man andre tilbud, end hvis man bor i en anden kommune. Det er op til den enkelte kommune, hvilke metoder man vælger, tilføjer hun.
Sundhedsordfører for Socialdemokraterne Flemming Møller Mortensen efterlyser nationale kliniske retningslinjer for stress.
Sundhedsminister Sophie Løhde (V) siger dog til Jyllands-Posten, at det er vanskeligt, fordi der mangler faglig viden om, hvad der virker.
