Arvingerne gjorde rent bord ved Robert-prisuddeling
DR-dramaet Arvingerne blev den helt store vinder i kategorien for tv-serier ved årets uddeling af Robert.


 Tv-serien Arvingerne blev den helt store prisvinder ved Robert-prisuddelingen på Tivoli Hotel i København søndag aften, da den vandt flere statuetter for første sæson.
Arvingerne, der kan følges på DR om søndagen, vandt prisen for årets danske tv-serie og en række andre priser, der tildeles seriens skuespillere.
Robert-priserne bliver uddelt af Danmarks Film Akademi.
Arveringerne vandt prisen for årets mandlige hovedrolle, årets kvindelige hovedrolle, årets mandlige birolle og årets kvindelige birolle i kategorien for tv-serier.
Carsten Bjørnlund tog på scenen imod prisen som årets mandlige hovedrolle for en tv-serie.
- Jeg skal takke min lille, perfide matematiklærer, der sendte mig ud i livet med ordene "du bliver aldrig til noget".
- Den her, den er til dig, siger Carsten Bjørnlund.
 Foruden Carsten Bjørnlund var Trine Dyrholm på scenen, hvor hun modtog prisen for årets kvindelige hovedrolle.
- Jeg er virkelig glad for den her, for jeg er glad og stolt af Arvingerne. Tak til Maya Ilsøe (manuskriptforfatter red.) fordi du er så inspirerende, jeg er stor fan af dig.
- Tak til mine elskede søskende (seriens søskende red.), jeg elsker simpelthen at spille sammen med jer, siger Trine Dyrholm.
Desuden modtog Mikkel Boe Følsgaard prisen som årets mandlige birolle, mens Lene Maria Christensen vandt prisen som årets kvindelige birolle for en tv-serie.
