Excentrisk New York-millionøse er død
Huguette Clark, en stenrig amerikanerinde, der gemte sig fra offentligheden i årtier, er død 104 år gammel.


 Den excentriske, amerikanske millionøse Huguette Clark er død i en alder af 104 år, skriver amerikanske aviser torsdag.
Clark døde tirsdag på Beth Israel-hospitalet i New York. Hun havde efter eget ønske boet på hospitalet siden slutningen af 1980'erne.
- Hun døde, som hun ønskede, med værdighed og tilbagetrukkent, siger en talsmand for hendes advokat Wallace Bock til Los Angeles Times.
Huguette Clark var datter af William Andrews Clark, en kobber- og jernbanemagnat, som var en af USA's rigeste mænd.
Hendes egen formue er sat til omkring 500 millioner dollar - godt 2,6 milliarder kroner. Hun havde ingen børn.
Clark blev født i Paris i 1906 og voksede op i et hus med 121 værelser, skriver New York Times.
Hun var kortvarigt gift i slutningen af 1920'erne, men efter at have brudt med sin mand trak hun sig i stigende grad tilbage fra offentlighedens søgelys, og har sjældent været set siden hendes mors død i 1963.
Det seneste fotografi af Clark, viser hende klædt i pels stående om bord på et dampskib. Det er taget i 1930'erne.
Familiens ejendomme i Californien og Connecticut står tomme.
Hendes New York-sagfører var angiveligt en af de få personer, hun jævnligt var i kontakt med.
