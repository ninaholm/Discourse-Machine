EU belønner Zimbabwe med lettede sanktioner
EU åbner for igen at yde bistand til Zimabwe og gør klar til at fjerne andre 10 år gamle sanktioner.


 Det afrikanske land Zimbabwe kan se frem til igen at kunne få bistand fra EU og i øvrigt slippe for en række andre sanktioner, der i nogle tilfælde er 10 år gamle.
EU-landenes udenrigsministre har på deres møde mandag i Bruxelles vedtaget at lette på nogle sanktioner, foreløbig i en prøveperiode på et år.
Og der kan være mere opblødning på vej, siger udenrigsminister Villy Søvndal (SF).
- Vurderingen er, at det politiske samarbejde mellem Mugabes (præsident Robert Mugabe, red.) parti og oppositionen fungerer bedre, end det har gjort tidligere. Det er reelle fremskridt, siger Søvndal.
Udenrigsministeren siger, at det også har gjort indtryk, at blandt andre Zimbabwes naboland Sydafrika har sagt, at sanktionerne i dag kan virke mod hensigten og fastholde Zimbabwe i en fastlåst situation.
- Det er den fastlåste situation, vi gerne vil ud af. Derfor er vurderingen, at det er rigtigt at suspendere sanktionerne i en periode, siger Villy Søvndal.
Den umiddelbare suspension gælder den 10 år gamle blokering for direkte EU-udviklingsbistand.
Senere kan der blive tale om at fjerne sanktionerne mod hovedparten af de 112 navngivne personer, der er på EU's sanktionsliste. Det vil dog kun ske, når der har været holdt folkeafstemning om en ny forfatning. Den ventes inden nytår.
Storbritanniens udenrigsminister William Hague understreger dog ifølge nyhedsbureauet AFP, at præsidenten ikke personligt bliver fri for sanktioner.
En EU-embedsmand supplerer over for AFP, at "det ikke er på tale at fjerne sanktionerne mod Mugabe eller andre, der er involveret i fortsatte menneskerettighedskrænkelser, opfordringer til vold eller andet. Det er simpelthen ikke til diskussion, siger kilden.
Udenrigsminister Villy Søvndal siger, at lempelsen er nøje i overensstemmelse med EU's tanke om at "stramme og lempe sanktioner afhængig af udviklingen i landet".
