Putin vil have FN til at fordømme Ukraine
Ruslands præsident kræver fordømmelse af ukrainsk militæraktion, men USA mener, Kijev handler ansvarligt.


 Ruslands præsident, Vladimir Putin, er vred over, at den ukrainske hær tirsdag har grebet ind over for pro-russiske separatister, og han forventer, at FN's Sikkerhedsråd skarpt fordømmer Ukraine.
Det fortæller han i en telefonsamtale med FN's generalsekretær, Ban Ki-moon, oplyser Kreml.
Han "understregede, at man fra russisk side forventer en klar fordømmelse fra FN og det internationale samfund for disse forfatningsstridige handlinger", hedder det.
Ukraines regeringen iværksatte tirsdag sin længe bebudede aktion mod de pro-russiske aktivister, der holder politistationer og offentlige bygninger besat i byer i det østlige Ukraine.
I byen Kramatorsk blev soldater fløjet ind med helikoptere, og der var meldinger om, at en lignede aktion var i gang i byen Slavjansk.
Det er helt andre toner, der lyder fra USA, hvor regeringen advarer, at nye sanktioner mod Rusland kan være lige om hjørnet.
- Den ukrainske regering har ansvar for at sikre lov og orden, og disse provokationer i det østlige Ukraine skaber en situation, hvor regeringen er nødt til at svare, siger talsmanden for Det Hvide Hus, Jay Carney.
Han tilføjer, at USA og dets europæiske allierede overvejer flere sanktioner over for Rusland og dets forsøg på at destabilisere Ukraine.
Udenrigsminister John Kerry har tirsdag talt med sine kolleger i Tyskland, Frankrig og Storbritannien, men nye sanktioner er ikke sandsynlige før efter torsdag, siger en talsmand for det amerikanske udenrigsministerium.
Torsdag mødes udenrigsministrene for USA, Rusland og de store europæiske lande i den schweiziske by Geneve i et forsøg på at finde en diplomatisk løsning på krisen.
De første sanktioner, som primært gik ud over navngivne personer med andel i den ukrainske krise, blev besluttet af USA og EU, efter Ruslands i sidste måned annekterede den ukrainske halvø Krim.
