Landdistrikter glæder sig over udspil
Der skal måske flere penge til erhvervsudvikling i udkantsområdet, for at regeringens udkantsudspil vil batte for alvor, mener Landdistrikternes Fællesråd.


 Regeringens udkantsudspil vil sikkert gøre en forskel for udviklingen i yderområderne. Men det er et spørgsmål, om det er omfattende nok til helt at batte.
Det er reaktionen fra det tværpolitiske Landdistrikternes Fællesråd, der har en række foreninger og organisationer med interesser i landdistrikterne som medlemmer.
- Jeg tror, at det vil gøre en forskel. Det er et godt udspil. Men udfordringerne er store for udkantsområderne, siger formanden, Steffen Damsgaard, som er kommunalpolitiker i Lemvig for Venstre.
Han siger, at erfaringerne må vise, om regeringens vækstfond på 150 millioner kroner er stor nok. 
- Jeg lægger vægt på, at vækstfonden nu oprettes. Så må vi jo se, om der skal flere penge til, siger Steffen Damsgaard.
Han efterlyser også en videreførelse af regeringens såkaldt nedrivningspulje for udtjente og tomme bygninger i landsbyer og på landet.
- Det er skuffende, at regeringen har pillet puljen ud af finanslovforslaget, og at den ikke er med i udspillet, siger Steffen Damsgaard.
Han forsvarer regeringen mod kritik fra blandt andre oppositionen og Danmarks Naturfredningsforening af lempelserne i planloven. 
- Vi ønsker heller ikke kysterne plastret til. Men fællesrådet har længe efterlyst lempelser, fordi planloven hæmmer den økonomiske vækst mange steder i yderområderne, siger formanden.
I landområderne er mange småhandlende bekymrede for, om regeringens åbning for tilladelse til større butikker skal tage handel fra dem og føre til butiksdød, oplyser han.
- På den anden side kan større butikker være med til at holde handlen mere lokalt, hvis folk så ikke kører til de store byer, siger Steffen Damsgaard.

