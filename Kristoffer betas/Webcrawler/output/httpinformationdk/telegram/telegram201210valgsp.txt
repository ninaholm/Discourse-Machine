Valgspurt i USA: Hver fjerde muslim i tvivl
Obama eller Romney? Det spørgsmål deler stadig 25 procent af de amerikanske muslimer, viser en undersøgelse.


 Mere end 90 procent af de amerikanske muslimer har tænkt sig at gå i stemmeboksen, når præsidentvalget skal afgøres 6. november.
Men med under 14 dage tilbage til valgdagen er hver fjerde muslim fortsat i tvivl om, hvem af kandidaterne der skal have pladsen i Det Hvide Hus: Den siddende præsident, Barack Obama, eller udfordreren, Mitt Romney.
USA's største muslimske borgerrettighedsorganisation, The Council on American-Islamic Relations (CAIR), har lavet en rundspørge blandt 500 registrerede muslimske vælgere i de første to uger af oktober.
68 procent støtter Obama, og kun syv procent har tænkt sig at stemme på Romney. Men de sidste 25 procent vakler stadig mellem demokraten og republikaneren.
- Undersøgelsen viser, at de to præsidentkandidater stadig kan tiltrække en stor procentdel af de amerikanske muslimer, siger Nihad Awad, direktør i CAIR.
- Muslimerne er potentielt i en position, hvor de kan afgøre valget, tilføjer han og henviser blandt andet til staten Michigan, hvor Nordamerikas største moské er placeret.
Mere end 1,35 millioner voksne amerikanere identificerer sig selv som værende muslim ifølge folkeoptællinger i USA.
CAIR oplyser, at 91 procent af de amerikanske muslimer har tænkt sig at stemme i år. Undersøgelsen har en fejlmargin på cirka fem procentpoint.
Rundspørgen afslører også de fem vigtigste emner for de muslimske vælgere: Økonomi og jobskabelse, uddannelse, sundhedspolitik, social sikring og borgerrettigheder.
Efter den sidste tv-debat mellem Obama og Romney natten til tirsdag dansk tid har præsidentkandidaterne indledt den afgørende valgspurt i svingstaterne.
Det tegner det et yderst tæt valg - i øjeblikket viser de fleste meningsmålinger dødt løb mellem kandidaterne.
