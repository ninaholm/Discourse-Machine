Brian M. skal forklare zoner



 På hver eneste villavej i København og på Frederiksberg må politiet klappe hvem som helst på lommerne og kikke i tasken uden nogen konkret mistanke om knive og andre våben til for eksempel et bandeopgør. Justitsministeren bliver nu tvunget til at gøre rede for, om Københavns Politi er gået over stregen ved at bruge den brede pensel og male "visitationszone" over hele kommuner. 
 De Radikale vil afkræve justitsminister Brian Mikkelsen (K) en skriftlig forklaring. Regeringspartierne Venstre og De Konservative bakker sammen med Socialdemokraterne helt op om Københavns Politi.
 Den radikale retsordfører Morten Østergaard vil have justitsministeren til præcist at gøre rede for, hvornår redskabet visitationszone kan bruges, og om det bliver brugt forkert noget sted.
 - Det er en overraskelse for mig, hvis politiet mener, at der er en konkret fare på hver villavej i København, siger Morten Østergaard til Ritzau.
