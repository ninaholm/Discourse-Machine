Danskerne vil tvinge unge i arbejde
Unge under 30 år på kontanthjælp skal tvinges til arbejde eller uddannelse, mener et flertal af befolkningen.


 Beskæftigelsesminister Mette Frederiksen (S) har befolkningens opbakning til at tvinge unge på kontanthjælp i arbejde eller til at tage en uddannelse, når hun inden sommerferien skal forhandle en kontanthjælpsreform.
I en ny måling foretaget af Rambøll Management/Analyse Danmark for Morgenavisen Jyllands-Posten siger 82 procent ja til at bruge tvang over for kontanthjælpsmodtagere under 30 år. 15 procent er imod, mens 3 procent svarer "ved ikke".
- Det glæder mig meget, at folk står bag princippet om ret og pligt. Det bekræfter den samfundskontrakt, vi har, nemlig at vi passer på hinanden, når vi får behov for hjælp, men også at vi stiller tydelige krav om at bidrage, siger Mette Frederiksen.
Knap 47.000 unge under 30 år modtager i dag hjælp uden at arbejde eller uddanne sig.
Regeringen har endnu ikke offentliggjort sit udspil til en reform. Men Mette Frederiksen har tidligere udtalt, at løsningen er en kombination af tvang over for de stærkeste unge og et målrettet forløb for de svageste.
Venstre venter spændt på regeringen og har fremsat sit eget forslag om, at unge mellem 25 og 30 år får halveret dagpengene, som unge under 25 år får det i dag.
- Det nytter ikke noget, at regeringen siger de rigtige ting, hvis det ikke også står sort på hvidt i et udspil.
- Vi indførte selv regler, der gjorde, at unge under 25 år skal hurtigere i job eller uddannelse. Men hvis regeringen har ladet sig inspirere af det, er det da fint, siger Venstres politiske ordfører, Ellen Trane Nørby.
Opgaven bliver dog vanskelig, vurderer professor Per Kongshøj Madsen, som er formand for Arbejderbevægelsens Erhvervsråd.
- Man skal huske på, at mange af de unge jo netop er faldet ud af uddannelsessystemet. Det er grunden til, at mange er passive, og især erhvervsuddannelserne har en gevaldig frafaldsprocent, siger han til Jyllands-Posten.
