EU-institutioner strides om kolde hjemløse
EU-politikere kræver handling i sager om hjemløse i kulden. Kommissionen sender aben videre til medlemslande.


 Den dødbringende kulde over dele af Europa har de seneste uger kostet over 600 mennesker livet, og tallet fortsætter med at stige.
Derfor har EU-Parlamentet indledt sin samling i Strasbourg med at høre, hvad EU-Kommissionen har tænkt sig at gøre for at redde de tre millioner hjemløse europæere ind i varmen, når termometrene synker til bunds.
- Det er en helt uacceptabel situation med denne sociale eksklusion, indrømmer EU-kommissær for det indre marked, Michel Barnier, som gæster EU-Parlamentet.
Han understreger dog, at det først og fremmest er de enkelte landes ansvar, at ingen sover uden tag over hovedet.
- Det er simpelthen vitalt, at medlemsstaterne gør mere i denne kamp. Kommissionen har begrænset mulighed for at handle, men vi kan opfordre vore medlemsstater til at handle, lyder det fra kommissæren.
Michel Barnier påpeger, at Den Europæiske Socialfond allerede støtter en indsats for at få hjemløse ind på arbejdsmarkedet, og at EU-Kommissionen er i gang med at undersøge forskellige aspekter af hjemløshed.
Men det er langtfra godt nok, mener Emilie Turunen, SF'er og medlem af EU-Parlamentet. Hun efterlyser ligesom mange af sine parlamentskolleger en fælleseuropæisk hjemløsestrategi.
- Det var dybt skuffende at høre kommissæren i dag. En masse fine ord, men fine ord hjælper altså ikke de tre millioner hjemløse i Europa, der fryser lige nu. Vi har hørt den slags omsorgsfulde taler mange gange før, men lige lidt sker der.
- Ingen skal fryse ihjel i Europa, og EU burde her og nu gå i front og etablere en nødfond, der kan afhjælpe de akutte problemer, siger Emilie Turunen.
Den usædvanligt hårde kulde begyndte mandag at løsne sit greb om den vestlige del af Europa, men i Rumænien og Bulgarien bliver der stadig meldt om kraftigt snefald.
