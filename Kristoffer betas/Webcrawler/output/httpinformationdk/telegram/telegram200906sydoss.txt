Sydossetien stemmer mod Georgien



 Partier, der støtter Sydossetiens prorussiske leder, vandt gårsdagens parlamentsvalg med stort flertal. Sydossetien er formelt en region i Georgien, men den har erklæret sig uafhængig.
 Oprørslederen Eduard Kokoity kalder valgsejren for en klar bekræftelse på landets selvstændighed, der dog kun er anerkendt af Rusland og Nicaragua.
 Valget er det første, siden russisk militær i august tvang georgiske styrker ud af Sydossetien, og regeringen i Tbilisi kalder valget for ulovligt. Det samme gør EU.
 En talskvinde for Kokoity siger, at valgdeltagelsen var over 75 procent, og at der ikke var rapporter om ulovligheder eller svindel under valget.
 Sydossetien og naboregionen Abkhasien erklærede sig ved opløsningen af Sovjetunionen for selvstændige, selv om de formelt stadig var en del af Georgien.
 Georgien forsøgte i august at generobre de to regioner, men led et militært nederlag, da russiske styrker gik ind i de to regioner og tvang de georgiske styrker ud.
 Det endelige resultat af valget ventes senere i dag.

