Måske langt flere mælkeofre i Kina



 Antallet af kinesiske børn, der er blevet syge af forgiftet mælk i Kina, er måske langt højere end de officielle tal.
 De seneste tal fra sundhedsministeriet i Beijing er fra den 21. september og siger, at omkring 53.000 børn er blevet syge af det giftige kemikalie melamin, der er fundet i mælkepulver.
 Af dem er fire børn meldt døde, 12.892 lå på det tidspunkt på hospitalet, mens omkring 40.000 andre også var i behandling.
 Nyhedsbureauet Reuters har imidlertid samlet lokale presserapporter fra hele Kina sammen og regnet på tallene. De viser, at antallet af syge børn nu er steget til tæt på 94.000.
 I nogle områder er antallet af syge børn steget dramatisk i løbet af blot få dage. Det gælder blandt andet i den nordvestlige Gansu-provins, hvor antallet af syge børn den 26. september lå på 13.459. En uge forinden var der 1695 tilfælde.
 I søndags offentliggjorde myndighederne resultatet af nye stikprøver, der viser, at mælk på det kinesiske hjemmemarked er fri for melamin.
