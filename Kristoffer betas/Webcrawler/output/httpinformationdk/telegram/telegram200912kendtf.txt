Kendt forfatter bag tv-serie om Bergman



 Det bliver en kendt svensk forfatter, der skal skrive manuskriptet til en tv-serie om den verdensberømte filminstruktør Ingmar Bergmans liv. Serien bliver skrevet af forfatteren Henning Mankell, der blandt andet står bag de ekstremt populære krimier om den svenske politimand Kurt Wallander. 
 Tv-serien om filminstruktøren Ingmar Bergman bliver sendt på svensk tv i 2012.
 - Det, der fascinerer mig, er den pris, Bergman måtte betale for sin kompromisløse kreativitet - det formørkede mange aspekter af den øvrige del af hans liv, siger Henning Mankell i en kommentar. 
 Henning Mankell skriver på manuskriptet i løbet af 2010, og optagelserne ventes at begynde i 2011. Der vil blive lavet fire episoder á en time om Bergmans liv. 
 Det er Sveriges Television, SVT, der står bag produktionen.
 Henning Mankell er 61 år. Han har skrevet 41 bøger, der samlet er solgt i 35 millioner eksemplarer.
