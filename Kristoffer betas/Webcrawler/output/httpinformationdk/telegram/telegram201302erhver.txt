Erhvervslivet klapper i hænderne over vækstudspil
En række af de store erhvervsorganisationer bakker regeringen op i forhold til regeringens vækstplan.


 Erhvervslivet har været positiv indstillet over for de deleelementer af regeringens vækstplan, der er blevet lækket gennem de seneste dage. Og nu, hvor hele udspillet er fremlagt, er tonen ikke blevet mindre negativ.
Dansk Industris direktør, Karsten Dybvad, kalder det et "stærkt udspil, som vil give virksomhederne tillid til og mulighed for at skabe nye job i Danmark".
- Planen forbedrer virksomhedernes konkurrenceevne og gør det mere attraktivt at investere i Danmark, siger Karsten Dybvad i en pressemeddelelse.
Selskabsskatten bliver sænket, og regeringen vil efter planen samtidig sænke flere afgifter for erhvervslivet, blandt andet på spildevand og lastbilkørsel.
- Regeringens forslag til en lavere selskabsskat sender et klart signal til erhvervslivet om, at Danmark skal være et attraktivt sted at lægge ny produktion og nye arbejdspladser i.
Sammen med et løfte om stop for nye skatter og afgifter vil det øge lysten til at investere i Danmark, siger DI's administrerende direktør.
I Landbrug og Fødevarer glæder direktør Søren Gade sig særligt over fjernelsen af transportafgiften, lettelsen af afgifter på energi og en ny model for spildevandsbetaling.
Antallet af danske særafgifter og størrelsen på dem er de seneste år vokset, og det har været en hæmsko, lyder det.
- I en global virkelighed, hvor vi er i hård konkurrence med udenlandske virksomheder, gør det en forskel, at omkostningerne på produktion sænkes, siger Søren Gade i en skriftlig kommentar.
Han så dog gerne, at afgifter og skatter blev sænket yderligere for at sætte endnu mere gang i økonomien.
