Nye kampe brudt ud i Elfenbenskysten
Storbyen Abidjan i Elfenbenskysten er atter ramt af hårde kampe. Øjenvidner fortæller om tunge skyderier.


 Voldsomme kampe er igen brudt ud i Elfenbenskysten handelscentrum, Abidjan.
Øjenvidner siger, at rivaliserende styrker, der er loyale over for de to mænd, som begge gør krav på præsidentposten, har rettet det tunge skyts mod hinanden.
Skyderierne blev hørt i et område, hvor Alassane Outtara står stærkt. Han er internationalt anerkendt som vinderen af præsidentvalget i november, men den siddende præsident, Laurent Gbagbo, afviser at give magten fra sig.
Konflikten er på det seneste optrappet med skyderi mellem de to politikeres tilhængere. Også natten til fredag blev dele af Abidjan rystet af skyderi og eksplosioner.
FN's generalsekretær, Ban Ki-moon, udtrykte fredag bekymring for, at striden mellem de to politiske fløje udvikler sig til borgerkrig. Alle parter bør udvise "maksimal forsigtighed" for at undgå en sådan udvikling, sagde Ban.
