Blå blok er klar til at sende danske soldater i Irak
Oppositionen ser positivt på, at regeringen vil sende danske soldater til Irak for at bekæmpe Islamisk Stat.


 Der tegner sig en bred opbakning i Christiansborg til regeringens forslag om at sende danske soldater til Irak for at bekæmpe ekstremisterne i Islamisk Stat (IS).
I blå blok er man ganske tilfreds med statsminister Helle Thornings-Schmidts (S) melding om at sende syv kampfly og danske soldater af sted.
- Det helt afgørende for os var, at USA ønskede det. De kender vores luftstyrke, siger Dansk Folkepartis udenrigsordfører, Søren Espersen, nu da Udenrigspolitisk Nævn mødes for at drøfte beslutningsforslaget fra regeringen.
Han siger, at partiet også bakker op om at sende specialtropper af sted - men kun fordi de ikke skal deltage i kamphandlinger. De skal derimod træne de lokale soldater i Irak.
- Det er ikke det, man betegner som kamptropper, siger Søren Espersen.
Også Liberal Alliances udenrigsordfører, Mette Bock, er glad for, at regeringen nu har taget skridtet.
- Vi vil gerne støtte kurderne og den irakiske hærs kamp mod Islamisk Stat. Derudover mener vi, at det er helt nødvendigt for at beskytte verdenssamfundet imod denne trussel, siger hun.
Venstre var allerede torsdag klar til at stille seks danske F16-fly til rådighed for at stoppe Islamisk Stats blodige kampe i det nordlige Irak.
Udenrigsordfører Søren Pind (V) er tilfreds med, at regeringen nu har imødekommet den amerikanske anmodning om at hjælpe Irak.
Dog er der en række spørgsmål, som han mangler at få svar på. Blandt andet om der har været andre anmodninger fra amerikanerne, og om De Radikale er grunden til, at Danmark ikke skal rykke ind i Syrien.
- Der er en række forhold, der skal afklares, men selve skridtet er vi meget tilfredse med i Venstre, siger han.
Helle Thorning-Schmidt slog på sit pressemøde fredag fast, at danske soldater og jagerpiloter kun skal operere i Irak.
USA skal bombe IS-stillinger i Syrien sammen med andre lande i regionen, mens resten af koalitionslandene skal operere i Irak. Men det svar undrer Dansk Folkepartis Søren Espersen.

- Jeg kan ikke forstå, hvorfor der er den her restriktion på at arbejde i Syrien. Jeg forstår det ikke, men jeg accepterer det, siger han.
