DF om dagpengesag: Vi ryger i maskinen næste gang
Dansk Folkeparti vil bakke Finland op i strid om EU-borgeres ret til dagpenge, lyder det fra retsordfører.


 Lige nu står Finland for mål i spørgsmålet om EU-borgeres ret til dagpenge. Men hvis der ikke gøres noget, retter pilen sig mod Danmark næste gang.
Det mener Dansk Folkepartis retsordfører Peter Skaarup, efter at EU-Kommissionen ifølge Politiken har truet Finland med en retssag ved EU-Domstolen.
Finnerne er blevet advaret om, at de skal afskaffe deres særlige begrænsninger i forhold til andre EU-borgeres adgang til dagpenge.
Og det kan ende med at ramme os herhjemme, idet de danske begrænsninger minder om dem i Finland.
- Der er ingen tvivl om, at hvis EU-Kommissionen gør alvor af sine planer, så skærer man endnu en skive af vores danske velfærdsordninger og i det her tilfælde dagpengesystemet, siger Peter Skaarup og fortsætter:
 - EU-Kommissionen siger rimelig rent ud af posen, at man måske ikke lige har haft tid, men at det er Danmark, der får en tur i maskinen næste gang.
Retsordføreren tilkendegiver, at Danmark har en udpræget interesse i at støtte Finland 100 procent, så vores nabo nordøstpå kan beskytte sit dagpengesystem.
- Vi har nøjagtig samme interesser, og det er vores tur bagefter, hvis ikke finnerne får støtte og opbakning, siger Peter Skaarup.
- Det er afgørende, at vi kan beholde et godt fungerende dagpengesystem, og det kan vi egentlig kun, hvis vi kan isolere det, mener han.
Den finske lovgivning siger, at en unionsborger skal have arbejdet mindst fire uger i landet som lønmodtager eller mindst fire måneder som selvstændig, før borgeren har ret til dagpenge.
Det strider imidlertid mod EU-reglerne, lyder det fra EU-Kommissionen, som mener, at det bør være nok, at borgeren bevisligt har optjent sin ret til dagpenge i et andet medlemsland.
- Det skal ikke være gældende for alle mulige borgere, som kommer rundt fra EU-lande, og lige pludselig, fordi de har været i Danmark i en kort periode, kan nyde godt af vores velfærds- og dagpengesystem, mener Peter Skaarup.
Danmark er det eneste EU-land med samme type nationale beskæftigelseskrav som Finland.
