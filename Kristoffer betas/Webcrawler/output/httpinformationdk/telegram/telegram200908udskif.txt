Udskiftning af soldater skader indsats
De danske soldater i Afghanistan bør være udsendt i længere tid end seks måneder. Ellers går mange erfaringer tabt, mener oberst.


 Når de danske soldater i Afghanistan for alvor mestrer deres funktioner, skal de til at pakke rygsækken igen. 
 Forsvaret udskifter samtlige soldater hver sjette måned, så alle fra konstabel til øverste chef drager hjem. Herefter skal et nyt hold til at opbygge et tillidsfuldt forhold til de lokale afghanere, forstå kludetæppet af afghanske militser og lære at afkode, hvornår fjenden angriber. De bratte overgange er uhensigtsmæssige, lyder det i en evaluering, som oberst Frank Lissner overdrager til Hærens Operative Kommando, skriver Morgenavisen Jyllands-Posten mandag. 
 Han er netop vendt hjem efter et halvt år som øverste chef for det syvende danske hold i Afghanistan.
 - Kontinuiteten mellem holdene skal gøres meget bedre. Det er klart min anbefaling. Når vi skifter hele holdet hvert halve år, går mange erfaringer tabt. En soldat kan godt patruljere efter kort tid, men inden for funktioner som efterretning, civiltmilitært samarbejde og chefposter bør vi forlænge udsendelserne. Det tager f.eks. lang tid at skabe personlige relationer til de lokale, siger Frank Lissner.
 I forsvaret har man hidtil været bange for, at længere udsendelser vil slide på soldaterne.
 Major Nicolas Veicherts, chef for Institut for Strategi ved Forsvarsakademiet, siger, at det bestemt er relevant at diskutere, om chefer, efterretningsfolk og soldater med tæt kontakt til afghanerne bør udsendes i længere tid.
