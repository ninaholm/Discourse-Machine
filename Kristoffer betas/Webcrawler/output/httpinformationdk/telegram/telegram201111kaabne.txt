K åbner for køb af nye dieseltog
De Konservative er klar til at se på alle alternativer til IC4 - heriblandt indkøb af nye dieseltog.


 Indkøb af nogle nye dieseltog kan være den alternative løsning på problemerne med IC4. Sådan lyder det fra den konservative trafikordfører Lars Barfoed, der også er tidligere trafikminister.
- Ministeren må svare grundigt på alle spørgsmålene om alternative muligheder til IC4-tog. For eksempel hvad der er af dieseltog på markedet, siger han.
Dieseltog bliver ellers af mange anset som utidssvarende, fordi mange andre lande i stedet satser på eltog. Men nødvendigheden af at overveje dieseltog skyldes i høj grad en fejlbeslutning i 1990'erne.
- Det grundlæggende problem er, at den socialdemokratiske regering i 1990'erne stoppede elektrificeringen af jernbanen, siger Lars Barfoed.
På lang sigt mener trafikordføreren, at jernbanen skal elektrificeres så hurtigt som muligt, hvilket han vil diskutere i forligskredsen. Men han fastslår samtidig, at det koster op mod 10 milliarder kroner og tager flere år. Og derfor skal dieseltog overvejes.
- Vi har nu engang ikke elektrificeret jernbanen i Danmark, og der skal køre tog på skinnerne. Og da der kun kan køre dieseltog på en stor del af vores skinnenet, så må vi nødvendigvis basere driften på diesel, siger Lars Barfoed.
Trafikforsker Alex Landex peger på, at flere strækninger i Danmark allerede er klar til at køre med eltog - blandt andet tog mellem København og Flensborg. Men det er Lars Barfoed skeptisk over for.
- Vi kan ikke have, at på noget af en strækning skal der køre eltog og dieseltog på resten af strækningen, siger han.
Lars Barfoed har endnu ikke lagt sig fast på, hvad han vil anbefale og mener, det er for tidligt at træffe en konklusion.
- Der er ingen, der endnu kan sige, hvad der er det bedste at gøre. Vi må have afklaret alle de tekniske, juridiske og økonomiske problemer, før vi tager en beslutning. Det skal ske på et gennemlyst grundlag, siger Lars Barfoed.
