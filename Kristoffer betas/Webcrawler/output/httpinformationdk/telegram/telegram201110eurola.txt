Eurolande og banker enes om nedskrivning
Forhandlere fra eurozonen og bankernes organisationer enes om at halvere værdien af græske statsgældsbeviser.


 Efter forhandlinger til langt ud på de små timer ser eurolandene og repræsentanter for bankernes organisationer ud til at være enedes om en delvis eftergivelse af Grækenlands udlandsgæld.
Eurotopmødet er stadig i gang, så aftalen skal stadig igennem en politisk godkendelse.
Men flere internationale nyhedsbureauer citerer anonyme EU-kilder for oplysningen om, at bankerne går med til frivilligt at nedskrive værdien af deres græske statsgældsbeviser med 50 procent.
EU havde ønsket en nedskrivning tættere på 60 procent. Mens bankerne sigtede mod 40 procent.
Frankrigs præsident, Nicolas Sarkozy, og den tyske forbundskansler, Angela Merkel, har på et tidspunkt i nattens løb forhandlet direkte med repræsentanter for blandt andet bankorganisationen Institute of International Finance.
Aftalen med bankerne har været det sidste udestående af de tre elementer, der skulle forhandles på plads på søndagens topmøder i Bruxelles.
De 27 EU-landes stats- og regeringschefer blåstemplede først på aftenen en aftale, der skal sikre, at europæiske banker er bedre polstret mod tab på eurokrisen i Grækenland. Kravet til bankerne er, at de skal have en kernekapital på ni procent.
I de tidlige nattetimer ser der ifølge flere kilder også ud til at være nået enighed blandt eurolandene om at give eurolandenes redningsfond EFSF mere pondus.
