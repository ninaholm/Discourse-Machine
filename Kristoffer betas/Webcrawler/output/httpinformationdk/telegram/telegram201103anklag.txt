Anklage om nyt brud på konvention
Der er igen spekulationer om, at regeringen og Dansk Folkeparti har brudt internationale aftaler om udlændinge


 Regeringen og Dansk Folkeparti rammes for fjerde gang på få uger af en anklage om brud på internationale aftaler om, hvordan udlændinge skal behandles, når de søger om at blive danske statsborgere, skriver Politiken Søndag.
Samtidig afslører dokumenter, som avisen er i besiddelse af, sammenstød mellem Integrationsministeriets jurister og politikere i Indfødsretsudvalget, som bestemmer, hvem der kan blive statsborgere.
En europæisk konvention, som Folketinget enstemmigt har meldt Danmark ind i, kræver, at alle afgørelser skal begrundes skriftligt.
Men Folketingets Indfødsretsudvalg giver ingen forklaring til de ansøgere, som får nej til dispensation for f.eks. kravet om danskkundskaber.
- Det er sjældent, at man i dansk ret kan sige: Her er en regel, som vi ikke overholder. Men det er tilfældet her, siger Eva Ersbøll.
Hun er seniorforsker ved Institut for Menneskerettigheder - det organ, som Integrationsministeriet udpegede som rådgiver i oprydningen efter sagen om statsløse, som førte til fyring af integrationsminister Birthe Rønn Hornbech og nedsættelse af en undersøgelseskommission.
- De manglende begrundelser giver mulighed for vilkårlige afgørelser, og det er alvorligt for retssikkerheden, fordi vilkårlighed rummer risiko for forskelsbehandling, siger Eva Ersbøll.
Tom Behnke (K), der er formand for Indfødsretsudvalget, mener, at Danmark overholder konventionen.
- Men nu er der jo så meget hokuspokus med alle de her konventioner, så jeg skal ikke være den, der påstår, at det her er helt uproblematisk, siger han.
