EU kræver salg af polske skibsværfter



 En langvarig sag om ulovlig statsstøtte til skibsværfter i Polen nærmer sig sin afslutning. EU-Kommissionen og de polske myndigheder har efter måneders forhandling indgået en aftale om tilbagebetaling af den ulovlige støtte.
 Som et led i aftalen skal aktiverne i de to skibsværfter, Gdynia og Szczecin, sælges inden maj 2009. På den måde håber kommissionen at kunne afværge konkurser, som vil betyde masseafskedigelser.
 Næsten 10.000 polakker er ansat på de to skibsværfter, men ifølge de polske myndigheder vil en lukning af værfterne bringe 60.000 job i fare, når man medregner leverandører og anden industri.
 Skibsværfterne har samtidig stor national og historisk betydning for polakkerne. Det var på et skibsværft i Gdansk, at den uafhængige fagbevægelse Solidaritet blev til. Under ledelse af Lech Walesa førte Solidaritet i 1980'erne an i opgøret med det daværende kommunistiske styre.
