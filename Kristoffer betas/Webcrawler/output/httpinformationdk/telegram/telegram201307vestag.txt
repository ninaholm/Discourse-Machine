Vestager: Nu kan Danmark vurdere EU's bankunion
Europæiske banker forsigtigt positive over for forslag til EU's fælles bankafvikling.


 Følgende er uddrag af umiddelbare kommentarer til EU-Kommissionens udspil til en fælles afviklingsmekanisme for banker i de 17 eurolande og øvrige EU-lande, der måtte vælge at gå med i EU's kommende bankunion.
* Økonomiminister Margrethe Vestager (R):
- Det er godt, at kommissionen nu har fremlagt et konkret forslag om en fælles afviklingsmekanisme for banker med videre. Det er næste led - efter det fælles tilsyn - i det styrkede banksamarbejde.
- Nu kan vi komme i gang med at vurdere sagen og behandle forslaget teknisk og politisk.
- Fra dansk side er vi tilfredse med, at der lægges op til, at ikke-eurolande kan deltage i samarbejdet, hvis de ønsker det. Vi vil engagere os åbent og konstruktivt i forhandlingerne.

* Den europæiske banksammenslutning, EBF, hilser i en pressemeddelelse EU-Kommissionens forslag velkommen. Men bemærker også, at EBF's medlemmer på nogle områder er uenige i deres vurdering:
- Hvis den bliver gennemført korrekt, vil den fælles afviklingsmekanisme give en fælles ramme for behandlingen af fejlslagne banker inden for bankunionen.
- Det vil lette omdiskuterede spørgsmål om hjemlande og værtslande i genopretnings- og afviklingsprocessen i de deltagende medlemslande, fordi systemet overtrumfer nationale interesser i bankkrak, der rækker over grænser.
- Europas banker anerkender behovet for, at afviklingsmekanismen bliver bakket op af systemer til at finansiere afviklingen.
- Det er dog ikke alle EBF-medlemmer, der ser en fælles afviklingsfond som en mulighed - i hvert fald ikke på kort sigt - eftersom der stadig mangler at blive opfyldt en række afgørende forudsætninger.

* EU-kommissær for det indre marked og tjenesteydelser Michel Barnier:

 - Det er nu muligt at sige objektivt, at vi lærer lektien fra krisen.
 - Den europæiske banksektor er den primære kilde til finansiering af vores økonomi. Men den er også den primære kilde til risiko for den finansielle stabilitet, de offentlige finanser, for borgere og skatteyderne.
 - Vi har en fragmentering i Europa, som er blevet helt uacceptabel i det indre marked. Og især i eurozonen. Bankerne er i stigende grad aktive på tværs af grænser, mens både tilsynsmyndighederne og afviklingsmyndighederne er nationale.

 - Det kan ikke blive ved på den måde.

 - Det er altid billigere at forberede sig godt end at reparere og kurere. Og en velforberedt reparation er billigere og bedre, end når man improviserer, som vi har set det på Cypern og andre steder.

* Tysklands finansminister, Wolfgang Schäuble, advarer i et interview med avisen Frankfurter Allgemeine om, at konstruktionen vil kræve en traktatændring:
- Det går ikke på den måde, kommissionen foreslår det. Projektet skal kunne klare sig igennem den tyske forfatningsdomstol. Vi er nødt til at holde os til det juridiske grundlag, vi har. Ellers slår det fejl, og vi skaber ny usikkerhed.

* Den tyske bankforening Bundesverbandes Öffentlicher Banken Deutschlands chef, Gunter Dunkel, til nyhedsbureauet dpa:
- Vi er imod etableringen af en europæisk afviklingsmyndighed af flere forskellige grunde. Det er for os at se uacceptabelt, hvis tyske bankers bidrag til redning af banker skal anvendes i andre medlemslande.


* Kommissionsformand José Manuel Barroso:
- Med dette forslag er alle elementer på bordet til en bankunion, der kan bringe sektoren på sundere kurs, genskabe tilliden og væk fra fragmenteringen på finansmarkederne.
- Vi er allerede enedes om et fælles europæisk tilsyn med banker i euroområdet og andre medlemslande, der ønsker at være med. Dagens forslag kompletterer det med et stærkt og integreret fælles system for håndtering af fejlslagne banker.
- Vi kan ikke fjerne risikoen for fremtidige bankkrak. Men med den fælles afviklingsmekanisme og afviklingsfond skal det være bankerne selv - og ikke de europæiske skatteydere - der bærer byrden ved fremtidens tab.
