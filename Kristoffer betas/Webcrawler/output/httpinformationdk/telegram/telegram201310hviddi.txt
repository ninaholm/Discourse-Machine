En hvid diamant er solgt for rekordpris i Hongkong
Hvid diamant på 118.28 karat blev solgt for 165 millioner kroner ved auktion i Hongkong.


 En hvid diamant på størrelse med et lille æg på 118.28 karat slog verdensrekord mandag, da den blev solgt for over 30 millioner dollar (165 millioner kroner) ved en auktion i Hongkong.
To interesserede købere bød over telefonen i over seks minutter, før der faldt hammerslag for den blinkende, gennemsigtige sten ved en Sotheby-auktion i den tidligere britiske kronkoloni.
Den æggeformede diamant er blevet beskrevet som den fineste af sin art nogensinde på en auktion. Stenen, der er blevet kaldt den "Uovertræffelige Ovale Diamant", blev fundet langt nede i en mine i Afrika i 2011.
Som ubearbejdet rå diamant var den på 299 karat. Stenen har fået den højeste kvalitetsrating ved USA's Gemmologiske Institut.
Den tidligere rekord blev sat sidste år, da en hvid diamant på 101.73 karat blev solgt til 26,7 millioner dollar (147 millioner kroner).
Diamanters vægt måles i karat: 1 karat = 200 mg. Dette er i modsætning til karat, der fortæller om gulds renhed: 100 procent guld er 24 karat.
Hongkong er blevet et center for auktioner med ædelstene på grund af de mange velhavere i Kina og andre dele af regionen.
Den største rå diamant, der nogensinde er fundet, er Cullinandiamanten, som blev fundet 1905 nær Pretoria i Sydafrika. Diamanten vejede 3106 karat (621,2 gram) og var fuldstændig gennemsigtig, rent hvid uden uklarheder. Den bestod udelukkende af kulstof.
Diamanten blev senere skåret op og slebet til flere mindre smykkesten, hvoraf "The Great Star of Africa" med sine 550 karat er verdens største slebne diamant.
Verdens hidtil dyreste diamant blev solgt i 2010, da London-juveleren Laurence Graff betalte 46 millioner dollar for en intens lyserød diamant på 24.8 karat.
Den rekord kan blive slået i november, når Sotheby udbyder en lyserød diamant på 59.60 karat til salg. Den ventes at blive solgt for omkring 60 millioner dollar (330 millioner kroner).
Den ovale diamant, der er kendt under navnet Pink Star, bliver udbudt ved en auktion på Beau-Rivage Hotel i Genève den 13. november
