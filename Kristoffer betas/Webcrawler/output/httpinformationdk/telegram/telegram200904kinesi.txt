Kinesisk politi beskyldes for misbrug



 15 personer er døde, mens de har været i det kinesiske politis varetægt i indeværende år, skriver kinesiske medier. Ifølge Beijing Times er syv af dem blevet banket til døde, mens to har mistet livet ved ulykker. Yderligere tre personer begik selvmord, og de resterende dødsfald er endnu under opklaring. 
 Oplysningerne kommer blot en måned efter, at det blev rapporteret, at fem personer inden for kort tid døde for politiets eller deres medindsattes hånd i de kinesiske fængsler. Det fik dengang menneskerettighedsforkæmpere og kinesiske medier til at rette en hård kritik af forvaringscellerne, hvor mistænkte kan tilbageholdes i flere måneder uden at blive hverken sigtet eller dømt. De kræver en reform af systemet for at komme misbruget af de tilbageholdte til livs. 
