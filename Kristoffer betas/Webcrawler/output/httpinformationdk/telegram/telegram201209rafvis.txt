R afviser Socialdemokraternes Tobin-fokus
De Radikales gruppeformand Marianne Jelved afviser søndag, at partiet er med på en europæisk finansskat.


 De Radikale skyder muligheden for en europæisk skat på finansielle transaktioner i sænk i regeringsregi, efter Socialdemokraterne åbnede døren på klem for den omstridte skat - også kendt som Tobin-skatten - på partikongressen i Aalborg.
Socialdemokraterne har hidtil ment, at skatten kun er aktuel, hvis den bliver globalt gældende - hvilket også indgår i regeringsgrundlaget.
Men nu har S altså fjernet kravet om, at skatten skal være "global" fra sit partiprogram, hvilket giver mulighed for en Tobin-skat i EU-regi. Men den mulighed giver De Radikales gruppeformand, Marianne Jelved, ikke meget for.
- Det regeringsgrundlag der er nu, det står jo til troende, og er jo det, der gælder. Og set ud fra den betragtning, så er det svært at se, at vi skulle ændre mening.
- Vi har jo ikke fået nogen tilkendegivelse fra EU-Kommissionen, der ændrer billedet af, at det vil koste arbejdspladser. Og det er jo altså også erfaringen, at hver gang, man hæver en skat, så koster det arbejdspladser, siger Marianne Jelved til Ritzau.
De Radikale har med Margrethe Vestager i front kæmpet hårdt mod, at skatten på finansielle transaktioner skulle indføres i europæisk regi.
Partiet tror ikke på, at skatten vil have den ønskede effekt på europæisk plan, men ifølge Marianne Jelved giver Socialdemokraternes kovending ingen hårde følelser mellem de to regeringspartier.
- Globalt vil vi jo gerne have skatten, men vi tror ikke på den på europæisk plan. Men vi har samtidig fuld respekt for, at Socialdemokraterne har en anden politik. Så der er ingen nedsættelser eller 'bad feelings', siger hun til Ritzau.
