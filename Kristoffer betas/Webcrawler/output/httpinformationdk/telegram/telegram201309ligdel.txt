Ligdele fundet ved Costa Concordia
Dykkere har fundet ligrester ved den centrale del af skibsvrag, hvor to personer har været savnet siden 2012.


 Ligrester er fundet ved vraget af det italienske krydstogtskib Costa Concordia, oplyser redningsmandskab 10 dage efter, at skibet kom på ret køl.
Italienske dykkere, der leder efter to savnede fra forliset sidste år, fandt menneskeresterne torsdag, oplyser det organ, som leder bjærgningen af skibsvraget.
- Ved undersøgelser i vandet nær den centrale del af skibet har kystvagten fundet menneskerester, som vil blive identificeret ved hjælp af dna-prøver, oplyser en talsmand.
32 ud af de mere end 4000 om bord druknede ved ulykken, og to af de omkomne er fortsat savnet, efter at skibet kæntrede 13. januar 2012.
De to savnede er en indisk tjener og en italiensk passager.
Arbejdet med at bringe det kæntrede italienske krydstogtskib på ret køl blev indledt i sidste uge, og operationen forløb som planlagt.
Det 290 meter lange skib - endnu længere og dobbelt så tungt som det berømte Titanic - blev under aktionen gradvist trukket op ud for den italienske ø Giglio.
Costa Concordia kæntrede i januar 2012, da det sejlede for tæt på øen og ramte en undersøisk klippe.
Under arbejdet, der foregik med enorme hejseværk og spil, blev der ikke fundet lig under vraget.
Bjærgningen, der sluttede sidste mandag, er angiveligt den største i søfartens historie.
