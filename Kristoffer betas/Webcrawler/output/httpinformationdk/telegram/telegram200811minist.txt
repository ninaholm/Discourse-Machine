Ministerhjælp til landsbyskoler trækker ud



 Landsbyskolerne skal bevares for de små elever.
Så klar var meldingen fra undervisningsminister Bertel Haarder (V) sidste år, men en lovet ændring af loven er endnu ikke blevet til noget. Det fortalte ministeren onsdag aften på et debatmøde om landsbyskoler i Ryslinge på Fyn.
 - Det trækker ud. Vi vil gerne give kommunerne mere frit spil til landsbyordninger, fordi landdistrikterne siger, at for mange småskoler bliver nedlagt. Jeg troede det ville være let at ændre loven, men nu har vi forhandlet om det i et år, og forældreforeningen Skole og Samfund stritter imod, sagde ministeren.
 Lovændringen skal gøre det lettere at lave landsbyskoler til filialer af større skoler med fælles ledelse. Og samtidig skal loven sikre, at en fælles ledelse ikke forhindrer et frit skolevalg for forældrene.
 - Men forældrene er helt imod fælles ledelse, sagde han.
