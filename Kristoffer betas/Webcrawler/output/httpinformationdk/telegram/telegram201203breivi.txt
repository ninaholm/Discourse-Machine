Breivik tiltalt for terror og drab
Anklageskriftet mod Brevik er blevet præsenteret for offentligheden. Han er tiltalt for terror og drab.


 Anders Behring Breivik er tiltalt for terrorhandlinger og overlagte drab.
Det fortæller statsadvokaterne Svein Holde og Inga Bejer Engh. De har onsdag middag præsenteret dele af anklageskriftet mod Breivik på et pressemøde i det centrale Oslo.
Det omfattende og 19 sider lange anklageskrift beskriver hændelsesforløbet omkring de drabs- og terrorhandlinger, som ramte Oslo og Utøya på den skæbnesvangre dato 22. juli sidste år.
Her udløste Breivik en bilbombe i regeringskvarteret i den norske hovedstad, Oslo, som kostede otte mennesker livet.
Forklædt som politimand fortsatte han til øen Utøya, hvor en socialdemokratisk sommerlejr var i gang. Her skød og dræbte han 69 mennesker.
Anklageskriftet spiller en central rolle i sagen mod Brevik, som bliver den største retssag på norsk jord siden Anden Verdenskrig.
Norsk politi læste onsdag formiddag anklageskriftet op for den 33-årige Anders Behring Breivik i Ila-fængslet, hvor han sidder bag tremmer.
- Det tog cirka en halv time. Nu er han at betragte som tiltalt, fortæller talsmand Jo Nielsen, som er førstebetjent i Oslos politis særlige enhed for Brevik-massakren.
Breivik var "helt rolig", da tiltalen blev læst op, lyder det fra førstebetjenten.
Forsvarsadvokaterne Tord Jordet og Odd Ivar Grøn var også til stede i fængslet og fortæller, at Brevik var "godt forberedt" på tiltalen.
- Vi havde nogen forventninger til tiltalen og har gennemgået nogen scenarier, fortæller Tord jordet.
VG skriver, at navnene på de 77 dræbte listes op i samme rækkefølge, som de mistede livet den 22. juli sidste år.
Det var ventet, at Anders Behring Breivik blev tiltalt efter terrorlovgivningen

