Ikea investerer i amerikansk Vestas-vindmøllepark
Ikea køber vindmøllepark i USA. Vindmøllerne består af 49 vindmøller fra Vestas.


 Møbelkoncernen Ikea investerer i en 98 megawatt stor vindmøllepark med Vestas-møller i Illinois, USA. Det oplyser Ikea.
Allerede nu har Ikea en vindmølle i Taastrup, og den leverer energi svarende til halvdelen af varehusets energiforbrug. Men nu får den enlige mølle selskab af en gigantisk vindmøllepark med 49 vindmøller fra Vestas i staten Illinois i USA.
Vindmølleparken kommer til at bidrage markant til virksomhedens 2020-mål om at generere så meget vedvarende energi, at det svarer til den totale mængde energi, som Ikea bruger.
Parken er ved at blive etableret af Apex Clean Energy og det forventes, at den er fuldt operationel i løbet af første halvdel af 2015, oplyser Ikea.
- USA har rigtigt gode vind- og solressourcer, der aldrig løber tør. Vi er glade for denne investering, der er fantastisk for jobskabelsen, for energisikkerheden og for vores forretning, siger Steve Howard, global chef for bæredygtighed i Ikea Group.
Købet af vindmølleparken er også et indikation på Ikeas planer om at vokse yderligere i USA. Kæden åbner tre nye varehuse i 2014 og 2015.
Hoopeston Wind, som vindmølleparken hedder, ventes at producere energi, der svarer til elektricitetsbehovet for 34.000 gennemsnitlige amerikanske husholdninger.
Investeringen blev offentliggjort af den amerikanske Ikea-direktør Rob Olson torsdag.
- Vi er dedikeret til brugen af vedvarende energi og til at drive vores forretning på en måde, der minimerer vores CO2 udledning. Ikke kun på grund af de miljømæssige konsekvenser, men også fordi det økonomisk giver god mening, siger Rob Olson.
- Vi investerer i vores egne vedvarende energikilder, så vi ikke er sårbare overfor svingende elpriser og kan fortsætte med at skabe stor værdi for vores kunder, siger han i en pressemeddelelse.
