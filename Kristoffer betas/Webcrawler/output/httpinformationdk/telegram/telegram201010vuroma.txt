V: Uromagere skal hurtigt ud af ghettoer
Det skal være nemmere og gå hurtigere med at smide problemfamilier ud af ghettoer, mener Venstre.


 Venstre foreslår nu en langt hårdere linje over for problemfamilier i ghettoer. Partiet kræver kort proces over for beboere, der påsætter brande, udøver hærværk eller begår vold, skriver Morgenavisen Jyllands-Posten lørdag. 
- Vi kan se, at boligforeningerne ikke kan magte opgaven med at løsne op for bande- og klanstrukturerne i ghettoerne, siger integrationsordfører Karsten Lauritzen (V).
Partiet vil oprette en ny, offentlig myndighed, der skal rejse sager om udsættelse af lejere i ghettoerne enten på grund af henvendelser fra beboere, boligforening eller politi og anklagemyndighed. 
- Der skal være kort proces. Det kan ikke være rigtigt, at der skal gå flere år, før sagerne afgøres, siger Karsten Lauritzen. 
Ifølge udspillet skal sagerne hastebehandles og afgøres i fogedretten inden for en måned og efter maksimalt tre måneder i boligretten. Familierne skal smides ud, selvom de anker afgørelsen, men have erstatning, hvis de vinder en ankesag.
Dansk Folkeparti mener, at det også skal være udsmidningsgrund, hvis nogen i familien laver kriminalitet i det nærmeste nabolag for eksempel ved at sætte ild på skoler eller børnehaver. 
Den konservative Naser Khader kalder Venstre-forslaget "spændende", men vil have en løsning på, hvad der skal ske med en udsmidt familie. 
Regeringen ventes at komme med en ny strategi mod ghettoer i løbet af kort tid.

