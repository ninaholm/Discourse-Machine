Økonomer: Løkke tager et stort skridt
En afskaffelse af efterlønnen er et skridt i den rigtige retning. Men det er langt fra nok.


 Det vil bedre dansk økonomi betragteligt, hvis regeringen kommer igennem med sit forslag om at afskaffe efterlønnen til personer, der i dag er under 45 år. Økonomer roser statsminister Lars Løkke Rasmussen (V) for at tage et skridt i den rigtige retning.
- Hvis det lykkes at skaffe et flertal for forslaget, så bliver det et kæmpe bidrag til at løse de langsigtede økonomiske udfordringer, som Danmark står overfor, siger Steen Bocian, cheføkonom i Danske Bank.
- Det giver god mening at lade dem, der er tæt på efterlønsalderen, beholde den, og så sige til alle os under 45 år, at den mulighed er udelukket. Vi må så spare op, hvis vi ønsker at stoppe tidligt, siger han.
Også professor Michael Svarer, institut for økonomi på Aarhus Universitet, mener, at det er positivt at afskaffe efterlønnen for alle under 45 år. 
- Det er meget konkret, og det er i tråd med Arbejdsmarkedskommissionens forslag om en gradvis afvikling, siger Michael Svarer.
Men mens kommissionen, som Michael Svarer var medlem af, foreslog en afvikling over 10 år, lægger regeringen op til 15 år. Dermed vil afskaffelsen ikke give så mange milliarder i besparelser.
- I det hele taget må man sige, at en reform af efterlønnen ikke kan stå alene. Der skal flere tiltag til, hvis dansk økonomi skal rettes op, siger han.
Også Steen Bocian understreger, at en afskaffelse af efterlønnen ingen mirakelkur er.
- Hvis der skal styr på de offentlige udgifter i de kommende årtier, så er det her langt fra nok. Vi står stadig over for en stor udfordring, hvor der ikke bliver plads til den stigning i de offentlige udgifter, som vi har set både under Nyrup, Fogh og Løkke, siger Steen Bocian.
