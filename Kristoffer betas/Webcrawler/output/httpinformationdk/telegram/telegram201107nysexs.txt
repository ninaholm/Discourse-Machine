Ny sexsag på vej mod Strauss-Kahn
Den franske forfatter Tristane Banon lægger sag an mod Dominique Strauss-Kahn for voldtægtsforsøg.


 Næppe er den tidligere IMF-chef Dominique Strauss-Kahn sat på fri fod i USA, før han står over for endnu en sexsag.
Denne gang i sit hjemland Frankrig, hvor forfatteren Tristane Banon siger, at hun lægger sag an mod Strauss-Kahn for et påstået voldtægtsforsøg i 2003.
- Jeg lægger sag an mod Strauss-Kahn i morgen, tirsdag den 5. juli, skriver hun i en pressemeddelelse.
Hun henviser til en episode i en lejlighed i Paris tilbage i 2003. Under et interview med Strauss-Kahn forsøgte han at voldtage hende, siger hun.
Hun fremførte anklagen allerede i 2007 i et tv-interview, men hun har hidtil ikke meldt episoden til politiet.
Den nu 32-årige Banon anklager Strauss-Kahn for at have lokket hende til hans lejlighed med løfte om, at hun kunne få et interview. I stedet kastede Strauss-Kahn sig over hende "som en brunstig chimpanse", som hun formulerer det.
Meddelelsen kommer netop, som Strauss-Kahn håber på at slippe for en lignende retssag i USA.
Her er Strauss-Kahn anklaget for at have voldtaget en stuepige på et hotel i New York. Sagen kostede den franske toppolitiker posten som chef for Den Internationale Valutafond, IMF.
Sagen i USA mod Strauss-Kahn synes dog ved at gå i sig selv igen, efter at anklageren i New York har sået tvivl om stuepigens troværdighed.
Strauss-Kahn blev indtil sagen i USA anset for at være det franske Socialistpartis bedste bud på en præsidentkandidat til det franske præsidentvalg næste år.
