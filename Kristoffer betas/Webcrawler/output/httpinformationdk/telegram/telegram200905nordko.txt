Nordkorea strammer skruen



 Den militære spænding på den koreanske halvø er så stor, som den ikke har været i mange år, men Nordkoreas trussel i dag om krig er dybest set et ønske om en direkte dialog med USA.
 Det vurderer Geir Helgesen, direktør for Det Nordiske Institut for Asien Studier på Københavns Universitet.
Nordkorea meddelte tidligere i dag, at det ikke længere føler sig bundet af våbenhvileaftalen på den koreanske halvø fra 1953 og truer med at angribe sydkoreanske og amerikanske skibe. Det sker kun to dage efter, at Nordkorea foretog en atomprøvesprængning.
 - De strammer retorikken så meget de kan, siger Helgesen. Men han afviser ikke, at det kan ende i en militær konflikt.
 - Ja, det er klart en mulighed. Der skal meget lidt til, før lunten antændes. Nu er det så spændt, som det ikke har været i mange år.
 Men han tror, at Nordkoreas ønske er at komme i direkte dialog med USA. Regimet føler sig overset af præsident Barack Obama, der har brugt sine første 100 dage i embedet til at komme i dialog med Cuba, Syrien og Iran, men har holdt Nordkorea ude.
 - De har en temmelig besynderlig måde at bede om dialogen på, men deres erfaring er, at hvis ikke de bruger den retorik, så er der ikke nogen, der rigtig hører efter, siger Geir Helgesen.
