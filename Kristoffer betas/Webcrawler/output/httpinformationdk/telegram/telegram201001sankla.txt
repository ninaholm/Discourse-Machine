S anklager konservative for islamhykleri



 Socialdemokraterne anklager De Konservative for hykleri i sagen som Trykkefrihedsselskabets formand, Lars Hedegaard. Anklagen skyldes, at De Konservatives formand, Lene Espersen, har kritiseret Lars Hedegaards omstridte udtalelser om, at muslimer "voldtager deres egne børn".
 Ifølge næstformanden for Socialdemokraternes folketingsgruppe, Mette Frederiksen, er kritikken imidlertid en gratis omgang. Netop De Konservative har nemlig udpeget Trykkefrihedsselskabets næstformand - og Lars Hedegaards forsvarer - Katrine Winkel Holm, til bestyrelsen i Danmarks Radio (DR).
 - Det er noget hykleri og for let at tage afstand til Lars Hedegaard, når en person, man selv har givet en platform i den offentlige debat, jo er en af hans stærkeste forsvarere. De Konservative kendte jo hendes holdning, da de pegede på hende til posten. Ikke alene har Katrine Winkel Holm forsvaret Lars Hedegaard, hun har selv givet udtryk for lignende holdninger, siger Mette Frederiksen.
 Det var daværende kulturminister Brian Mikkelsen (K), som i 2006 udpegede teologen og debattøren Katrine Winkel Holm som medlem af DR's bestyrelse. 
 Lars Hedegaard har efterfølgende præciseret, at hans anklage ikke gælder alle muslimer, og at kritikken generelt handler om islam og ikke muslimer. 
 Selv om flere toneangivende medlemmer af Trykkefrihedsselskabets rådgivende organ, TSF-rådet, alligevel har forladt foreningen, så har Katrine Winkel Holm forsvaret formanden trods "mediehetzen fra de såkaldt anstændigt borgerlige".

