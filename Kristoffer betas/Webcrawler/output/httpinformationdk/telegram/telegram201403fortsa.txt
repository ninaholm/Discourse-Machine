Fortsat S-togs forsinkelser: Tag af sted i god tid
S-togene i København kører fortsat efter nødplan, og passagerer må regne med forsinkelser. Fejl er ikke fundet


 Fredag middag er det fortsat uvist, hvornår de storkøbenhavnske S-tog igen kan køre efter normal tidsplan.
Den fejl i togenes styringsanlæg, der i to dage har givet store problemer med driften, driller fortsat Banedanmark, og der er ingen tidshorisont for, hvornår togene igen kan køre på fuld kraft, siger DSB's trafikinformationschef, Tony Bispeskov.
- De kunder, der normalt har tog hvert 10. minut, vil opleve, at driften er halveret, så der kun kører tog hvert 20. minut. Desuden vil alle tog standse ved alle stationer. Så det vil tage længere tid at komme fra den ene ende til den anden, siger Tony Bispeskov.
DSB's nødplan indebærer 20 minutters drift på alle linjer og 10 minutters drift på ringbanen, og passagerer må regne med længere rejsetider end normalt.
- Når fejlen er fundet, vil der også gå noget tid, inden vi kan køre togene normalt. Det bliver en større logistisk opgave, så jo før jo bedre, siger Tony Bispeskov.
Banedanmark har måttet udskyde prognosen om normal drift på S-togsnettet, fordi det har været umuligt at finde frem til fejlen på fjernstyringsanlægget.
Defekten medfører, at man fra kontrolcentret ikke kan se, hvor S-togene befinder sig, da de simpelthen er forsvundet fra oversigtsskærmene.
Som en del af nødplanen vil DSB derfor udstationere nogle af de S-togsrevisorer, der normalt tjekker billetter i togene, på udvalgte stationer, så de manuelt kan rapportere om togtrafikken til kontrolcentret, hvor man så kan danne sig et overblik over trafikken.
Også torsdag morgen var der store problemer med fjernstyringsanlægget, hvilket en overgang fik samtlige S-tog til at holde stille.
Siden har Banedanmark i samarbejde med leverandøren af fjernstyringsanlægget, Siemens, forsøgt at finde frem til fejlen. Men uden held indtil videre.
Torsdagens signalnedbrud berørte i alt 50.000 mennesker, lyder vurderingen fra DSB.
