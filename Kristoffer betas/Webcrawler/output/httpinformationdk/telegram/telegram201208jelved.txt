Jelved indrømmer fejl om kickstart
Marianne Jelved siger, at hun tog fejl, da hun for tre uger siden sagde, at kickstarten ikke havde en effekt.


 På kun tre uger er den radikale gruppeformand, Marianne Jelved, vendt på en tallerken. Hun indrømmer nu, at hun tog fejl, da hun kritiserede regeringens kickstart for ikke at have skaffet flere ledige arbejde.
 - Det er klart, at jeg vil interessere mig for, at vi tilsyneladende ikke kan se nogen effekt af kickstarten endnu. Den var jo tilrettelagt på en måde, så man burde kunne se det ret hurtigt, sagde Marianne Jelved i starten af august til Dagbladet Information.
Dengang vakte det stor opsigt, og flere kommentatorer vurderede, at hendes udtalelser var med til at skade regeringen, fordi hun skabte tvivl om motoren i regeringens økonomiske grundlag.
Men dagen før regeringen fremlægger finansloven, fortæller hun til Jyllands-posten.dk, at hun tog fejl.
- Jeg er på retræte. Jeg bøjer mig for kendsgerningerne, siger Marianne Jelved nu.
Antallet af ledige steg fra maj til juni med 1500 personer. Derfor ville Jelved se nærmere på, hvorfor de offentlige investeringer ikke førte til, at der kom flere i arbejde. Og det er netop den undersøgelse, der har ført til, at gruppeformanden nu skifter standpunkt.
- Nu har jeg talt med nogle ministre, og det viser sig, at der er sat mange ting i gang, som har ført til øget beskæftigelse, siger Jelved.
Dermed erkender hun, at hun var for hurtig på aftrækkeren og tog fejl, da hun sagde, at kickstarten ikke havde haft nogen effekt.
- Det var, fordi jeg ikke havde tænkt mig godt nok om. Jeg skulle have spurgt, inden jeg sagde noget, siger hun.
Dengang var næstformand i finansudvalget, hvor Jelved er formand, Kristian Thulesen Dahl, (DF) hurtig til at give hende ret.
- Jeg tror, at den har haft minimal effekt. Det er i meget høj grad ikke noget, der har skaffet arbejdspladser, hvilket statsministeren har lovet. Men ledigheden er stigende, huspriserne falder og byggebranchen ser dystert på fremtiden, sagde han om regeringens kickstart.
