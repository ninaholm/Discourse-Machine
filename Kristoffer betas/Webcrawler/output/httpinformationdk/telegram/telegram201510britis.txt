Britisk rapport endevender Irak-krigen næste sommer
Kommissionens rapport skal kaste lys over briternes krig i Irak, hvor 179 soldater blev dræbt.


 Mens danskerne ikke måtte få en grundig undersøgelse af Irak-krigen, kan briterne se frem til næste sommer at få svar på spørgsmål om den kontroversielle krig.
En britisk undersøgelse af Irak-krigen vil ligge klar til april næste år, og rapporten forventes offentliggjort næste sommer, meddeler formanden for den britiske undersøgelseskommission, John Chilcot.
- Mine kolleger og jeg skønner, at vi kan afslutte rapporten i ugen, der starter 18. april 2016, og derefter kan nationale sikkerhedsmyndigheder indlede deres undersøgelse af indholdet, skriver Chilcot i et brev til David Cameron, den britiske premierminister.
Målet med undersøgelsen er at kaste lys over briternes rolle i Irak fra 2001 til 2009 - fra processen frem mod invasionen i 2003 til tilbagetrækningen seks år senere.
Den danske regering nedlagde kort efter dens tiltrædelse for et halvt år Irak-kommissionen.
Tony Blair, som var daværende britisk premierminister, er blevet kritiseret vidt og bredt i sit hjemland for Irak-krigen.
De masseødelæggelsesvåben, som krigen ifølge Blair blev indledt for at finde, blev aldrig fundet.
179 britiske soldater blev dræbt i den upopulære krig. Langt flere er skadet på livstid.
Blair har fastholdt, at han og USA's daværende præsident, George Bush, gjorde det rigtige ved at afsætte Saddam Hussein, som senere blev fanget og hængt.
Men premierministeren er for nylig kommet med indrømmelser.
Blandt andet sagde Blair forleden i et interview med CNN, at krigen formentlig har bidraget til, at den ekstremistiske gruppe Islamisk Stat har vundet fodfæste og terræn i Irak og Syrien.
