Den Arabiske Liga: Giv op Assad
Den syriske præsident skal omgående afgive magten for at stoppe volden i landet, siger Den Arabiske Liga.


 Landene i Den Arabiske Liga opfordrer den syriske præsident Bashar al-Assad til omgående at afgive magten for at gøre en ende på urolighederne i landet, siger Qatars premierminister mandag.
- Der er enighed om nødvendigheden for, at præsident Bashar al-Assad træder tilbage så hurtigt som muligt, siger Sheikh Hamad bin Khalifa Al-Thani til journalister efter et ministermøde i Den Arabiske Liga i Qatars hovedstad Doha.
Den Arabiske Liga opfordrer ligeledes Den Frie Syriske Hær til at danne en overgangsregering.
- Vi opfordrer oppositionen og Den Frie Syriske Hær til at danne en national enhedsregering, siger Sheik Hamad.
Han opfordrer Assad til at tage den "modige" beslutning for at redde sit land, hvor voldsomme kampe rasede søndag mellem regeringsstyrker og oprørere.
123 blev dræbt under kampene søndag. 59 af dem var civile, siger Det Syriske Observatorium for Menneskerettigheder og tilføjer, at 1290 er blevet dræbt i løbet af de seneste fem dage heraf tre fjerdedele civile.
Sheikh Hamad siger, at Assad "kunne stoppe ødelæggelserne og drabene ved at tage en modig beslutning."
Han tilføjer, at kun et af landene i Den Arabiske Liga har udtrykt forbehold over for den vedtagne beslutning.
Ved mødet i Qatars hovedstad blev det desuden besluttet at tilbyde 100 millioner dollar (610 millioner kroner) i bistand til syriske flygtninge, siger Sheikh Hamad, der også er landets udenrigsminister.
