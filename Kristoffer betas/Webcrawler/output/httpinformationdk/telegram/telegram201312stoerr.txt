De større broer er nu lukket
Øresundsbroen er lukket for al biltrafik på grund af den høje vindstyrke. Uvist, hvornår der er åbent igen.


 Stormen Bodil er nu så kraftig, at både Øresundsbroen, Storebæltsbroen og Ny Lillebæltsbro lukker for al trafik i begge retninger. Det oplyser Sydøstjyllands Politi og Sydsjællands og Lolland-Falsters Politi.
- Storebæltsbroen er nu klokken 14 lukket. Forbindelsen vil være lukket de næste timer. Der vil komme løbende statusmeldinger fra Sydsjællands og Lolland-Falsters Politi, skriver politiet i en pressemeddelelse.
- Ny Lillebæltsbro lukkes nu for al trafik med baggrund i den tiltagende storm, skriver Sydøstjyllands Politi på Twitter.
Lukningen af broerne har været ventet det meste af formiddagen, da de kraftige vindstød gør det farligt at færdes på broerne.
Bodil tager dog fortsat til i styrke, og torsdag eftermiddag er der meldinger om vindstød op mod orkanstyrke ved den jyske vestkyst.
Men først over middagstid nåede stormen Bodil op på vindstød på over 25 meter i sekundet, som er grænsen for, hvornår der må køre biler på broen.
