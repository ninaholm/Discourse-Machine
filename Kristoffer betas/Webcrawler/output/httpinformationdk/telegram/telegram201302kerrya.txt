Kerry anlægger ny kurs over for Syrien
USA ændrer politik og vil accelerere en udvikling frem mod et overgangsstyre i Syrien.


 Den nye amerikanske udenrigsminister, John Kerry, har ændret USA's kurs i forhold til konflikten i Syrien, hvor material støtte til de syriske oprørere skal styrke modstanderne af præsident Bashar al-Assads regime.
- USA vil støtte den syriske opposition med yderligere 60 millioner dollar (omkring 341 millioner kroner) til ikke-dræbende udstyr, siger Kerry og tilføjer:
 - Vi vil sende medicinske forsyninger og fødevarer til oprørernes øverste ledelse, så der vil være tale om direkte støtte. Alle syrere skal vide, at de kan få en fremtid.
Den nye amerikanske topdiplomat har længe givet udtryk for, at den syriske opposition skal have mere hjælp i deres kamp mod Assad, og at USA ønsker at accelerere en udvikling, der fører til et politisk skifte i Damaskus.
Det sker efter mange måneder med stigende frustration i Washington over manglende diplomatiske fremskridt - navnlig i forhold til Rusland.
- USA er klar over, at forhandlinger med russerne kan trække ud i adskillige måneder, og Washington har derfor ønsket at styrke oppositionens moral, påpeger Karim Bita fra Det Franske Institut for Internationale og Strategiske Studier.
Løfterne om øget hjælp fra USA og en halv snes andre lande blev torsdag fremsat i Rom, hvor "Syriens venner" var samlet til en konference - to dage før Syriens opposition i Den Nationale Koalition lørdag mødes i Istanbul for at vælge deres egen premierminister og regering.
Det nye momentum er opbygget på et tidspunkt, hvor oprørerne ellers havde truet med at boykotte mødet i Rom. De ændrede holdning, da USA og briterne fremsatte specifikke løfter om støtte.
Kerry, der var i Paris onsdag på en rundrejse i Europa, sagde i den franske hovedstad, at "vi er ved at undersøge og udvikle måder, som vil accelerere den politiske overgang, som Syriens befolkning ønsker og fortjener."
Amerikanske aviser som The New York Times og Washington Post har fremsat spekulationer om, at "ikke-dræbende hjælp" også kan være militære køretøjer, kommunikationsudstyr og for eksempel natkikkerter.
