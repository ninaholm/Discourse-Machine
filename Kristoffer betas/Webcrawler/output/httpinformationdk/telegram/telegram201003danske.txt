Danskerne får smag for at skifte elselskab



 Næsten 200.000 danskere skrottede i 2009 deres elselskab for at skifte til et nyt. Det viser tal fra energiselskabernes brancheforening, Dansk Energi.
Det er mere end en fordobling i forhold til året før, hvor knap 93.000 danskerne valgte at skifte el-leverandør.
Hos Dansk Energi ser man med tilfredshed på udviklingen.
- Folk har efterhånden fået øjnene op for, at det er muligt at skifte leverandør. Det er kommet snigende, men det er glædeligt, siger Torben Møller Pedersen, afdelingschef i Dansk Energi.
Energinet.dk er den offentlige myndighed, der har til opgave at skabe konkurrence på elmarkedet. Markedschef Nicolaj Nørgaard Petersen ser den eksplosive udvikling af danskere, der skifter elselskab, som et signal om, at konkurrencen fungerer. Danskerne fik i 2003 muligheden for selv at vælge elskab. Nicolaj Nørgaard Petersen peger på flere årsager til, at det nu er begyndt at ske i et større omfang.
- Relanceringen af elpristavlen.dk har helt klart haft en positiv betydning. Det er blevet nemmere og mere gennemsigtigt. Prisbevidstheden i samfundet er også øget markant fra 2008 til 2009, siger markedschefen.
Elpristavlen.dk er en hjemmeside, der viser kunderne, hvilke elselskaber, de har mulighed for at vælge, og hvad prisen er. Forbrugerrådet mener også, at elpristavlen.dk, har oplyst forbrugerne, om deres muligheder.
- Elpristavlen er ved at blive kendt som det sted, man kan gå hen for at undersøge priser og valgmuligheder. Det har givet en større gennemsigtighed på markedet. Man kan se, hvad der er, og sammenligne på et objektivt grundlag, siger Martin Salamon, økonom i Forbrugerrådet.
