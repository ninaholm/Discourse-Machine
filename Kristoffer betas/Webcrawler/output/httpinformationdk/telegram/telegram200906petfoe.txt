PET førte alternativt kartotek



 I årene efter regeringens forbud i 1968 mod at registrere borgere alene på grund af deres lovlige politiske virksomhed førte Politiets 
Efterretningstjeneste (PET) arbejdskartoteker over danskere, som tjenestens medarbejdere mistænkte for undergravende virksomhed, skriver Morgenavisen 
Jyllands-Posten mandag.
 Kartotekerne voksede sig så store og smeltede senere så meget sammen til ét fælles kartotek så omfattende og systematisk, at det kritiseres af 
PET-kommissionen.
 Kommissionens beretning på 4600 sider offentliggøres på onsdag, og en af de kritiske konklusioner gælder ifølge Morgenavisen Jyllands-Postens oplysninger 
de såkaldte arbejdskartoteker i PET.
 Den officielle registrering af borgere og organisationer i PET skete på centralt placerede fælles-tromler, men ved siden af disse havde nogle medarbejdere hver deres arbejdskartotek med oplysninger om borgere, som ikke var så belastende, at de opfyldte kriterierne for at blive registreret.
 Borgerne var typisk i søgelyset, fordi de senere - når flere oplysninger var indsamlet - kunne tænkes at opfylde kriterierne for at blive registreret 
officielt på grund af mistanke om undergravende virksomhed. Med årene smeltedearbejdsarkiverne imidlertid sammen til et fælles arkiv og udhulede dermed 
regeringserklæringen.
 Ole Stig Andersen, der var chef for PET 1975-1984, kender ikke kommissionens konklusioner og vil først udtale sig om dem, når beretningen er offentliggjort. 
Men direkte adspurgt, om der er noget, han fortryder, at han gjorde eller ikke gjorde som PET-chef, nævner han arbejdsarkiverne.
 - Hvis der er noget, jeg fortryder, så er det, at jeg ikke tidligere opdagede, at arbejdsarkiverne efterhånden havde fået et alt for stort omfang. Hvis 
kommissionen kommer med kritik af det, er den berettiget. Det er kritisabelt,fordi der dermed opbygges et alternativt arkiv, som giver medarbejderne en 
fælles hukommelse, siger Ole Stig Andersen til Jyllands-Posten.

