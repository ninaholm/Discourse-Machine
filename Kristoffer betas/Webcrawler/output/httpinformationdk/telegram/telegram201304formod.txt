Formodet gerningsmand anholdt for Boston-bomber
Politiet i Boston har anholdt en mand, der mistænkt i forbindelse med bomberne i Boston.


 Amerikansk politi har nu anholdt en formodet gerningsmand bag eksplosionerne i Boston. Det fortæller CNN.
Anholdelsen sker efter, at efterforskere tidligere onsdag aften dansk tid sagde, at de nu havde identificeret den formodede gerningsmand ud fra overvågningsbilleder taget før bombeeksplosionerne.
Overvågningsbillederne er optaget i et nærliggende stormagasin, Lord & Taylor.

Ifølge CNN og Boston Globe viser billederne en mand stille en sort rygsæk på gaden, hvor en af eksplosionerne fandt sted, hvorefter han går fra gerningsstedet.
Ifølge politiet er der tale om en mørklødet mand. Han vil muligvis allerede blive fremstillet for en dommer natten til torsdag dansk tid.
Anholdelsen er det største skridt i efterforskningen, efter Boston blev udsat for tre bombeeksplosioner mandag under det traditionsrige Boston Marathon.
Bomberne har - indtil - videre dræbt tre mennesker og såret mindst 176 mennesker.
Mange af de sårede blev skadet af små søm eller andre skarpe dele fra bomberne. Nogle er kommet værre til skade og har fået sprængt lemmer af. Læger på Bostons hospitaler har sagt, at de har foretaget mindst 10 amputationer.
For at nå frem til et gennembrud i efterforskningen har de amerikanske myndigheder bedt om hjælp til at finde en person, som have båret rundt på en meget tung sort nylontaske et sted i nærheden af målområdet ved årets Boston Marathon.
I den forbindelse har FBI fået mere end 2000 henvendelser fra folk.
Ingen har endnu taget ansvaret for de tre bombeeksplosioner.
Det forventes, at der bliver holdt et nyt pressemøde i Boston klokken 23 dansk tid onsdag aften. Her vil politiet fortælle om den nuværende situation og nærmere om den aktuelle anholdelse.
