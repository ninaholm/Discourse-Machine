Historisk: Hollande mødes med Fidel Castro i Cuba
Den franske præsident er på besøg i Cuba. Det er et historisk besøg, som også franske virksomheder deltager i.


 Nye tider i Cuba.
Som det første vestlige statsoverhoved, efter at Cuba og USA er blevet enige om at arbejde for at normalisere deres forhold, er Frankrigs præsident, François Hollande, ankommet på officielt besøg i den caribiske østat.
USA og Cuba har været i diplomatisk konflikt i mere end 50 år.
- Det er meget følelsesmæssigt for mig at komme til Cuba, for det er første gang, at en præsident for den franske republik er på besøg i landet, sagde Hollande, da han mandag ankom i Cubas hovedstad, Havana.
Hollande skal mødes med sin cubanske kollega, Raul Castro.
Mandag aften dansk tid meddeler Hollandes kontor ifølge det franske nyhedsbureau AFP, at den franske gæst også mødes med den cubanske revolutions fader og tidligere præsident, Fidel Castro.
Ifølge oplysningerne skulle mødet begynde i Fidel Castros hjem omkring klokken 21. dansk tid.
Det nye syn på Cuba åbner døre for vestlige virksomheder, og Hollande har også repræsentanter fra forskellige franske virksomheder med sig på rejsen.
Flyselskabet Air France og hotelvirksomheden Accor driver allerede forretning i Cuba, men er med på turen, fordi virksomhederne ønsker at udvide deres forretninger i det kommunistiske land.
Mandag meddelte Accor, at det har indgået en aftale om at åbne et luksushotel med 518 værelser nær Cubas internationale lufthavn.
Franske byggeselskaber er også repræsenteret i Hollandes følge.
I Cuba er der mange muligheder for at tjene penge på turisme, men mulighederne er ikke blevet udnyttet de seneste mange årtier.
Det ventes derfor, at mange vestlige lande vil være interesserede i Cuba, nu hvor landet er på vej "ind i varmen".
USA's præsident, Barack Obama, sagde i december 2014, at USA og Cuba vil åbne et nyt kapitel for at bilægge over 50 års fjendskab.
Obama vil også lempe handelsembargoen og gøre det muligt for amerikanere at investere i cubanske virksomheder.
Det skal samtidig være lettere for cubanske og amerikanske virksomheder at arbejde sammen.
