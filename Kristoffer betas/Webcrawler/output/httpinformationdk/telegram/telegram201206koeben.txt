København vil genindføre tvungen børnemad
København vil genindføre obligatorisk frokost i daginstitutionerne. Forældrene skal dog selv betale udgiften.


 Alle børn i de københavnske daginstitutioner skal have en kommunalt arrangeret frokost, når de er i vuggestue eller børnehave.
Det er socialdemokraterne og SF på Københavns Rådhus blevet enige om efter forslag fra SF's Trine Schaltz. Politikerne vil således genindføre tvungen børnemad i institutionerne.
- Det er en god idé at børnene spiser maden sammen og spiser det samme, og 85 procent vælger det allerede i forvejen, siger Trine Schaltz.
Madordningerne blev gjort valgfrie i 2010 efter stor debat og det betyder, at det er forældrene eller bestyrelserne i de enkelte daginstitutioner, der hvert andet år skal stemme, om de vil have en madordning eller ej.
Og det finder partierne urimeligt for de køkkenansatte og unødvendigt bureaukratisk.
- Det er en uacceptabel situation, at vores køkkendamer er på valg hvert andet år. Så skal de på charmeoffensiv hos forældrene med grovboller og ærtesuppe for at blive valgt. Det er urimeligt, siger børneborgmester Anne Vang (S).
- Især når vi politisk mener, at alle børn skal have ret til et sundt måltid mad midt på dagen, siger hun.
Loven åbner allerede op for, at politikerne kan gøre maden obligatorisk - men så må de kun opkræve 25 procent af den reelle udgift. De københavnske politikere vil dog sende hele regningen til forældrene på omkring 600 kroner om måneden.
- Vi har ikke råd til kun at opkræve 25 procent. Og jeg mener også, at det er helt i orden at opkræve en forældrebetaling. Især når der er en glimrende fripladsordning, der gør det gratis for de fattigste børn, siger Anne Vang.
Københavns Børne- og Ungdomsudvalg sender nu en ansøgning til børne- og undervisningsminister Christine Antorini (S) for at få lov til at kræve det fulde beløb for maden i institutionerne.
I 33 kommuner har politikerne valgt at gøre maden til en del af kerneydelsen i minimum vuggestuen og dermed kun opkræve 25 procent af prisen.
En vuggestueplads med mad koster 3354 om måneden, hvoraf de 574 går til maden. En børnehaveplads med mad koster 2363, hvoraf de 588 udgør madordningen.
