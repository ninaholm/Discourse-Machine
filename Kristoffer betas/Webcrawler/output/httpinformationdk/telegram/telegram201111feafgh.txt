FE: Afghanske styrker er ikke klar i 2014
Den afghanske hær kan ikke klare sikkerhed når Vesten er væk i 2014, mener Forsvarets Efterretningstjeneste.


 Der venter de afghanske styrker en stor udfordring, når USA, Storbritannien, Danmark og andre vestlige soldater i 2014 forlader landet. Afghanerne kan ikke håndtere sikkerheden.
Det oplyser DR Nyheder på grundlag af Forsvarets Efterretningstjenestes (FE) risikovurdering.
Den strider imod forudsætningerne for at trække sig tilbage fra de danske og amerikanske regeringer.
I FE's risikovurdering hedder det blandt andet:
"Det er ikke sandsynligt, at oprørsstyrkerne vil være afgørende svækket i Afghanistans sydlige og østlige provinser inden udgangen af 2014."
Det hedder videre:
"Det er heller ikke sandsynligt, at det afghanske sikkerhedsapparat og de politiske institutioner bliver klar til at løfte det fulde ansvar for Afghanistan inden udgangen af 2014, men fortsat vil have brug for en vis international assistance".
Dermed kan den afghanske hær ikke besejre Taliban i Afghanistan, hvor danske soldater har kæmpet siden 2001 især i den sydlige Helmand-provins.
Forsvarsminister Nick Hækkerup (S) har før fastslået, at afghanerne fra 2014 kan tage vare på deres egen sikkerhed. Han understregede 11. oktober, at vi hverken svigter afghanerne eller de danske soldater, der har gjort et kæmpe arbejde i landet.
- Vi sikrer, at de selv er i stand til at tage vare på deres eget land, sagde Nick Hækkerup.
Dermed er han enig med Natos generalsekretær, Anders Fogh Rasmussen, som 6. oktober sagde til DR:
- Den dag, hvor vi trækker os tilbage fra en kamprolle, så er der jo en hel masse afghanske soldater, der står klar til at overtage - og de bliver dygtigere og dygtigere.
