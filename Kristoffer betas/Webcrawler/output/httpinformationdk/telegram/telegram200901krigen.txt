Krigen i Gaza rykker ind i danske skoler



 I stuen kører den arabiske tv-kanal al-Jazeera, og ved middagsbordet har far og mor måske bekymrede miner.
 Krigen i Gaza fylder meget i bevidstheden hos børn med palæstinensisk baggrund, og det mærker lærerne i flere danske folkeskoler.
 På Klostervængets Skole i København har skoleleder Karen Margrethe Grønlund aldrig tidligere oplevet en konflikt, der har optaget eleverne så meget. 97 procent af eleverne har anden bagrund end dansk.
 - Jeg kan ikke komme ud i en klasse i disse dage, uden at børnene spørger mig, hvad jeg synes. Det fylder rigtig meget i deres hoveder, og vi har derfor bedt alle lærere tale med eleverne om det, siger Karen Margrethe Grønlund, der har afsat ekstra lærere og pædagoger til at tale med eleverne i klasserne.
 På Abildgårdsskolen i Odense-bydelen Vollsmose har skoleleder Allan Feldskou også opfordret sine lærere til at være opmærksomme på, hvordan især de palæstinensiske børn påvirkes af konflikten i Gaza.
 - Vi kan godt mærke, at især for de familier, der har pårørende i Gaza, fylder det meget. Børnene oplever måske, at forældrene forgæves forsøger at kontakte familiemedlemmer i krigsområdet, og det gør indtryk. Jeg oplever, at børnene er bekymrede, og at de føler en vis afmægtighed. De spørger: Hvorfor gør de voksne det? Hvorfor holder de voksne ikke op, fortæller skoleleder Allan Feldskou.
