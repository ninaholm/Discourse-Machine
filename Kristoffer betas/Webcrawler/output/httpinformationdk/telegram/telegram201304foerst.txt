Den første musiker på Woodstock-festivalen er død
Richie Havens var den første udøvede kunstner, der spillede på verdens måske mest kendte musikfestival i 1969


 Den amerikanske folkemusiker og guitarist Richie Havens, som åbnede den epokegørende kæmpefestival Woodstock i 1969, er død. Han blev 72 år gammel.
Den skæggede sanger gik på pension som turnerende musiker for tre år siden efter mere end fire årtier på landevejene.
Richie Havens var "begavet med en af de mest genkendelige stemmer i populærmusikken", skriver hans musikbookerbureau Roots, der har offentliggjort nyheden om dødsfaldet.
- Hans fyrige, gribende, sjælfyldte sangstil er forblevet unik og tidløs, lyder det.
Musikeren har spillet på "de mest legendariske musikfestivaler, der nogensinde har eksisteret, og på de fleste af verdens største spillesteder", skriver magasinet Billboard, som blandt andet peger på Royal Albert Hall og Carnegie Hall.
Men det var den tre dage lange Woodstock-festival i 1969, som blev et vendepunkt for Richie Havens' karriere. Festivalen er gået over i historien som en af de vigtigste musikbegivenheder i nyere tid.
Janis Joplin, Jimi Hendrix og Carlos Santana var der ved siden af Joan Baez, The Who plus en række andre af samtidens store navne. Nu står Woodstock som et symbol på hippiebevægelsen.
De legendariske "tre dage med musik og fred", hvor blomsterbørn, syrehoveder og flippere dominerede på Woodstock, skrev sig ind i historien med sit budskab om "peace and love" med rock, marijuana og blomster.
Men det er ikke helt rigtigt, at begivenhederne skete i Woodstock. Da arrangørerne så, hvor mange mennesker der var på vej til festivalen, flyttede de hurtigt arrangementet til gårdmand Max Yasgurs mark i Bethel omkring 80 kilometer syd for Woodstock.
