V stærkt imod en betalingsring



 Regeringen overvejer en betalingsring rundt om København. Men står det til regeringspartiet Venstre, bliver det ikke til noget at afkræve bilisterne betaling for at køre ind til centrum.
 - Forslag om bompenge og roadpricing står ikke på vores ønskeseddel overhovedet, og det kommer ikke fra vores side. Vi ønsker ikke sådan en ny betaling, hvor man som bilist skal betale x antal kroner for at komme ind i København. Vores kollektive trafik fungerer ikke godt nok endnu. Derfor bliver det bare en ekstra skat, og det ønsker vi ikke, siger Venstres trafikordfører, Kristian Pihl Lorentzen. 
 Ritzau erfarer, at tanken om en betalingsring indgår som forslag i en storstilet plan for trafikinvesteringer frem mod 2020, som hele syv ministre er ved at lave. Planen offentliggøres efter Folketingets åbning i oktober.
 Transportminister Lars Barfoed (K) vil ikke kommentere de konkrete forhandlinger, men han vil ikke afskrive nogen mulighed for at finde penge til trafikinvesteringsplanen.
