6500 danskere mangler julehjælp



 Her og nu mangler knap 6500 familier hjælp til at holde en anstændig jul, viser en rundspørge til de private organisationer, som Socialdemokraterne har lavet. 
 - Organisationer som ASF-Dansk Folkehjælp, Børnenes Kontor, Frelsens Hær og Mødrehjælpen samler fortsat ind, og derfor vil tallet formentlig og heldigvis falde. Men det ændrer ikke ved, at flere tusinde vil sidde uden julehjælp.
 Det siger Socialdemokraternes sundhedsordfører Mette Frederiksen.
 - Der mangler lige nu maksimalt 6,5 millioner kroner for at hjælpe familierne. Det svarer til 0,7 procent af den samlede satspulje for 2010. Derfor er der i vores øjne ingen undskyldning for ikke at øremærke dem til julehjælp, siger hun. 
 Partierne skal bag de såkaldte satspuljemidler skal fredag diskutere et forslag fra Socialdemokraterne, SF og De Radikale om, at staten skal sætte penge af, så organisationerne har pakker nok til de trængende familier.
 Forslaget om ekstra julehjælp er dog på forhånd skudt ned fra den anden fløj, men socialminister Karen Ellemann (V) har dog indvilget i at drøfte forslaget, når partierne bag satspuljen mødes. 
 Ifølge Socialdemokraterne skal julehjælp, der tages fra statsmidlerne være en engangsforeteelse. I stedet skal der findes en politisk løsning, der indebærer en afskaffelse af de meget lave sociale ydelser.
