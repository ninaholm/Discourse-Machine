Liberal Alliance vil ikke true Løkkes finanslov
Trods udsigten til en stigning i det offentlige forbrug, vil LA ikke true med at stemme imod finanslov.


 Liberal Alliances leder, Anders Samuelsen, kalder det meget tilfredsstillende, at statsminister Lars Løkke Rasmussen (V) i sit regeringsgrundlag opstiller en klar ambition om at sænke topskatten.
Til gengæld vil Samuelsen kæmpe imod den stigning i det offentlige forbrug, som Løkke også lægger op til. Anders Samuelsen vil dog ikke gå så langt som til at true med at stemme imod finansloven, hvis den indeholder offentlig vækst.
- Lars Løkke sagde på sit pressemøde, at det offentlige forbrug kommer til at stige. Det må vi tage en alvorlig snak med ham om, siger Anders Samuelsen.
Spørgsmål: Hvor langt er I parat til at gå?
- Det kan man ikke definere på forhånd. Men vi vil kæmpe imod stigninger i det offentlige forbrug og for lempelser i topskatten.
Spørgsmål: Kan I sige ja til en finanslov, hvor det offentlige forbrug stiger?
- Det kommer an på, hvordan den samlede pakke ser ud. Vi har sagt, at det er nødvendigt at gøre noget ved skatten på en række punkter, blandt andet topskatten og iværksætterskatten.
Spørgsmål: Men hvis du skal leve op til dine udtalelser om, at Venstre kommer til at æde jeres minusvækst i det offentlige forbrug, så skal du vel sige nej til en finanslov, hvor det offentlige forbrug stiger?
- Jeg har ikke et ønske om at true med noget som helst. Jeg har et ønske om at gå ind i forhandlingslokalet og kæmpe for de ting, Liberal Alliance ønsker, siger Anders Samuelsen.
Det er blandt andet en lempelse af topskatten:
- Det har vi kæmpet for at få, og det er vi rigtig glade for er kommet med i regeringsgrundlaget, siger Anders Samuelsen.
Dansk Folkepartis formand, Kristian Thulesen Dahl, har dog gjort det klart, at han først og fremmest vil bruge penge på velfærd og derefter på at lette skatten i bunden - ikke i toppen, som LA ønsker.
Spørgsmål: Hvor sikre er I på, at det ikke bare forbliver en ambition, men rent faktisk bliver til noget?
- Det er i hvert fald kommet et stort skridt nærmere, og jeg er sikker på, at vi skal nok komme i mål. Der er ikke nogen partier på blå side, der har 90 mandater alene, så når der er ting, Dansk Folkeparti gerne vil have igennem, så skal de række ud efter os andre, siger Anders Samuelsen.
Når man ser det i den sammenhæng, åbner det op for kompromisser, mener Anders Samuelsen.
Han glæder sig også over, at Løkke lægger op til at lette skatten i bunden, afhjælpe byrder for erhvervslivet og styrke hjælpen til en af de svageste grupper i samfundet - stofmisbrugere, som får flere valgmuligheder i kampen for at komme ud af deres misbrug.
