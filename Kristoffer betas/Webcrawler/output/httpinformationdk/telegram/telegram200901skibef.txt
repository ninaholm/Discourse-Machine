Skibe frigivet af somaliske pirater



 Somaliske pirater har frigivet et iransk chartret skib, som blev kapret i november, og de sagde lørdag, at de håber, et ukrainsk skib med kampvogne og andre våben vil blive frigivet snart.  
 Irans største shippingfirma sagde, at fragtskibet Delight, som skulle bringe 36.000 ton hvede til Iran fra Tyskland, blev frigivet fredag samtidig med et saudiarabisk tankskib.
 Det iranske shippingfirma Irisl, der chartrede Delight, siger, at skibet er på vej til iransk farvand, og at lasten om bord er intakt. Det oplyste ikke, om der var betalt løsepenge.
 Saudi-Arabien havde betalt tre millioner dollar, 16,5 millioner kroner, i løsesum for at få piraterne til at frigive skibet Sirius Star.
 Pirater i farvandene ud for Somalia har gennem hele 2008 skabt frygt og kaos i et af verdens mest befærdede farvande, hvor de har kapret snesevis af skibe.

