Terrorretssag mod svenskere er i gang
To svenske journalister nægter at have deltaget i terroraktiviteter i Etiopien. Retssagen mod dem er indledt.


 Retssagen mod to svenske journalister, der i Etiopien sidder anklaget for at være involveret i terrorisme, er tirsdag begyndt.
Fotograf Johan Persson og reporter Martin Schibbye afviser de første vidneudsagn, som støtter anklagerens sag om, at svenskerne har støttet oprørsgruppen ONLF, Ogaden National Liberation Front.
Politiinspektør Mohamed Ahmed var den første til at indtage vidnestolen i retten.
- De (svenskerne, red.) har fortalt os, at de var kommet for at organisere og træne ONLF, siger han ifølge AFP under ed.
Til denne påstand rystede Martin Schibbye på hovedet og sagde "nej".
De to svenskerne står i alt anklaget for tre punkter; involvering i terroraktiviteter, hjælpe en terrorgruppe samt illegalt at have skaffet sig adgang til Etiopien.
I september nægtede Persson og Schibbye sig skyldige i terroranklagerne, men vedkendte sig at have opholdt sig illegalt i landet.
Ifølge anklageren findes der en video, der angiveligt indeholder billeder af svenskerne og medlemmer af ONLF, der våbentræner, skriver nyhedsbureauet NTB.
Videoen skulle senere præsenteres for retten.
Både amerikanske og tyske diplomater var ifølge NTB til stede i retssalen, da sagen tog sin begyndelse.
- Det er vigtigt for USA at være til stede ved en retssag, som handler om pressefrihed, siger Ian Mackenzie ved USA's ambassade i Addis Abeba.
ONLF blev stiftet i 1984 og har siden kæmpet for et selvstændigt Ogaden, som er en sydøstlig provins, hovedsageligt beboet af etniske somaliere.
