Blot fem ingeniører vil med til Jylland
Det er svært for staten at få ingeniørerne til at flytte med ud fra hovedstaden, viser en rundspørge.


 Regeringens udflytning af statslige arbejdspladser koster viden og indsigt, og den skævvrider det lokale arbejdsmarked. Så klar er meldingen fra Ingeniørforeningen IDA ifølge Berlingske mandag,
Ifølge avisen er det kun ganske få medlemmer af Ingeniørforeningen, der vælger at flytte med til provinsen i forbindelse med regeringens store udflytning af arbejdsplader fra hovedstaden.
I en rundspørge svarer 263 flytningsramte IDA-medlemmer. Af dem angiver blot fem ingeniører, at de har tænkt sig at rykke teltpælene op for sammen med familien at følge med arbejdspladsen til provinsen.
Dertil kommer, at over halvdelen af de adspurgte ingeniører på ingen måde vil følge med til provinsen. Og op mod hver femte vil i første omgang kun pendle til de nye arbejdspladser og altså ikke flytte med ud.
Ifølge formanden for de offentligt ansatte i IDA, Thomas Damkjær Petersen, har de udflytningsramte ingeniører typisk ti års anciennitet.
Derfor er det et stort videnstab og ærgerligt for samfundet og staten, at så få vil flytte med, konstaterer han over for Berlingske.
- Det vil tage en årrække, før man er tilbage på det niveau, man var på tidligere. Der vil komme et fald i kvaliteten af det arbejde, man udfører, projekter vil blive udskudt, og sagsbehandlingen blive længere.
- Eller man vil blive nødt til at købe sig til dyr viden fra konsulenter, siger Thomas Damkjær Petersen til Berlingske.
Udflytningen af de 3981 statslige arbejdspladser vil koste 944 millioner kroner fra 2015-2021.
Regeringen har afsat 400 millioner kroner på finansloven for 2016 til udflytningen, men der skal findes flere penge i de kommende år. Det skal blandt andet ske ved at spare i ministerierne - og ved at afsætte flere penge på næste års finanslov.
Omkostningerne for udflytningen af statslige arbejdspladser er i gennemsnit på 250.000 kroner per arbejdsplads, oplyser regeringen.
