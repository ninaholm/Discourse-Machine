Voldsomt jordskælv ved El Salvador udløste tsunami-frygt
Skælvet ud for kysten ramte mandag aften lokal tid. Tsunami-varsel for tre lande er nedjusteret.


 Et kraftigt jordskælv med en styrke på 7,3 har ramt ud for kysten i det mellemamerikanske land El Salvador. Det oplyser USA's geologiske tjeneste, USGS, der overvåger jordskælv over hele kloden.
Samtidig blev der udsendt et tsunami-varsel for kysterne langs El Salvador, Nicaragua og Honduras af Pacific Tsunami Warning Center. Instituttet oplyser dog, at "den største trussel for tsunami er drevet over."
Skælvet fandt sted mandag aften lokal tid - tidlig tirsdag morgen dansk tid.
Der er ingen meldinger om tilskadekomne eller materielle skader som følge af skælvet, der fandt sted cirka 100 kilometer fra Usulutan, som er den femtestørste by i El Salvador.
Landets myndigheder rapporterer også om rolige kyststrækninger.
I tsunamivarslet blev der advaret om "farlige tsunamibølger", der potentielt kunne ramme kystlinjer 300 kilometer fra skælvets epicenter.
Skælvet kunne mærkes i flere lande, men heller ikke i nabolandene Honduras eller Guatemala er der informationer om ødelæggelser eller tilskadekomne efter rystelserne.
El Salvador og området ved Mellemamerika bliver ofte ramt af jordskælv.

