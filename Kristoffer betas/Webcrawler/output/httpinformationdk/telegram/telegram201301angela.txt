Angela Merkels fremtid afhænger af FDP og EU
CDU bevarer måske magten ved delstatsvalg. Men meget kan ske inden forbundsvalget i september, spår ekspert.


 Selv om meget tyder på, at forbundskansler Angela Merkels kristeligt demokratiske CDU bevarer magten sammen med det liberale FDP i Niedersachsen, så kan hun ikke vide sig for sikker inden det tyske forbundsdagsvalg i september.
Det vurderer Karl Christian Lammers, der er lektor på Saxo-Instituttet ved Københavns Universitet.
- Noget kommer til at afhænge af, hvad der sker med FDP. Partiet har jo en ledelseskrise på landsplan, siger Karl Christian Lammers og hentyder til, at de liberale i månedsvis har været oppe at toppes internt.
- Dette valgresultat betyder formentlig, at den nuværende formand ikke kommer til at gå, som man ellers havde forudset ved et valgnederlag. Og han vil jo fortsat være et problem, fordi man mener, at han er totalt inkompetent, siger lektoren.
Det er FDP's formand, Merkels økonomiminister og vicekansler Philipp Rösler, der ser ud til at klare skærene i sin hjemstat.
Men fremgangen i Niedersachsen skal også gentages i september, hvis de liberale vil gøre sig håb om at forcere spærregrænsen, som FDP i øjeblikket ligger under i de landsdækkende meningsmålinger.
- For FDP skal jo ind i Forbundsdagen, for at Angela Merkel kan fortsætte med den nuværende regering, påpeger Karl Christian Lammers.
Selv om CDU er gået tilbage i Niedersachsen, så beholder partiet efter al sandsynlighed magten. Og dermed har Angela Merkel brudt den stime af nederlag, som CDU har lidt ved de seneste delstatsvalg.
- Man kan sige, at det er blevet en halv sejr for hende. Men heller ikke mere. Og selv om Merkel personligt står meget stærkt på grund af, hvordan hun håndterer den europæiske krise, kommer der jo nye europæiske problemer, siger lektoren.
Han peger blandt andet på, at Cypern har søgt om støtte fra EU:
- De tyske vælgere ved jo, hvem der skal betale for gildet. Og det kan godt volde nogle problemer for Merkel, siger Karl Christian Lammers.
Niedersachsens befolkningssammensætning svarer til Tysklands og er dermed repræsentativt for, hvordan tyskerne kan ventes at stemme til september, mener han.
