Større lastbiler giver mindre CO2



 Modulvogntog betyder færre, men større lastbiler på de danske veje. Den ændring kan give Danmark en årlig besparelse på CO2-udslippet med 70.000 ton. Det viser nye beregninger som Dansk Transport og Logistik (DTL) fremlægger i forbindelse med mandagens åbning af forsøget med de 25,25 meter lange modulvogntog i Taastrup. 
 - Et af transportbranchens vægtigste bidrag til at nedbringe Danmarks klimabelastninger er modulvogntog. Når man samtidig kan se modulvogntogene som en stor produktionsmæssig landvinding for transportbranchen, er der god grund til at kalde dette for en stor dag, siger DTL's direktør Erik Østergaard.
 Ud over den miljømæssige gevinst peger DTL også på, at modulvogntogene vil give en gevinst med hensyn til trafiksikkerhed og effektivitet. 
 DTL forventer, at der i løbet af et år kører 1000 modulvogntog på de strækninger, som er med i det danske forsøg.
 Et modulvogntog kan medbringe tre 20-fods containere.
