Pind: Myndigheder overvejer tiltag efter knivstikkeri
Efter at en afvist asylansøger stak en betjent, har justitsministeren bedt myndighederne overveje nye tiltag.


 Sagen om den afviste asylansøger, der tirsdag morgen stak en betjent på Center Sandholm, har fået justitsminister Søren Pind (V) til at bede PET, Rigspolitiet og Kriminalforsorgen om at overveje, hvorvidt der skal nye tiltag til.
Det oplyser ministeren til Ritzau.
Tiltaget fra justitsministeren kommer, efter at det i efterforskningen er kommet frem, at den mistænkte er kendt af PET.
Den mistænkte har ifølge PET angrebet en svensk minister samt udvist tegn på sympati med Islamisk Stat.
- Som Nordsjællands Politi og PET har været ude og sige, tyder efterforskningen på, at den sigtede kan være radikaliseret og have sympati for ISIL (En anden betegnelse for Islamisk Stat red.), skriver Søren Pind i en mail til Ritzau.
- Det er en realitet, at radikaliserede personer udgør en alvorlig trussel. Det er afgørende for mig, at myndighederne er bedst muligt rustet til at håndtere den virkelighed.
- Derfor har jeg nu bedt Rigspolitiet, PET og Kriminalforsorgen om at overveje, om sagen giver anledning til yderligere justeringer af myndighedernes procedurer eller nye tiltag.
Det fremgår ikke af justitsministerens mail til Ritzau, hvilke tiltag eller justeringer myndighederne tager stilling til.

- Jeg er tilfreds med, at politiet så hurtigt har pågrebet den formodede gerningsmand, roser ministeren.
Overfor TV2 Nyhederne forklarer justitsministeren, at de svenske myndigheder i sin tid frafaldt sagen efter angrebet på ministeren. Derfor blev de danske myndigheder ikke underrettet.
Han giver desuden udtryk for, at regeringen agter at undersøge mulighederne for at forhindre afviste asylansøgere i at færdes frit under deres ophold i udrejsecentre.
- Regeringen vil strække sig langt for at finde ud af, hvem der er i et udrejsecenter, siger han.
