Unges medicinmisbrug sætter ny rekord



 Antallet af forgiftninger blandt helt unge på grund af smertestillende håndkøbsmedicin bliver rekordhøjt i år. 
 Nye tal fra Sundhedsstyrelsen viser, at allerede i midten af november havde 1067 unge i alderen 12-20 år været indlagt på sygehus med medicinforgiftning. 
 Sidste år lød det totale tal for hele året på 1000 forgiftede unge. 
 Antallet af forgiftninger er steget og steget hvert år siden 1999. Problemet er markant størst blandt de unge piger. Af de foreløbig 1067 forgiftede unge i år er de 937 piger og 130 drenge. 
 Men antallet af forgiftninger stiger støt for begge køn. 
 Også antallet af selvmordsforsøg blandt unge med smertestillende håndkøbsmedicin ventes at sætte ny rekord. 
 I midten af november havde myndighederne registreret 345 selvmordsforsøg blandt indlagte unge i alderen 12-20 år.
 Den tidligere rekord er på 354 selvmordsforsøg i 2007, men det var for hele året. 

