Krise i Ukraine har dæmpet tysk optimisme
Tyske virksomheder er bekymrede. Det er det vigtigste budskab fra stemningsbarometeret Ifo-indekset.


 Tysk økonomis vigtigste stemningsbarometer, Ifo-indekset, der er baseret på en rundspørge til omkring 7000 virksomheder, faldt for første gang i fem måneder i marts.
Faldet skyldes først og fremmest virkningerne af krisen i Ukraine.
 Indekset fra tænketanken Ifo i München faldt til 110,7, efter at det i februar havde været oppe på 111,3.
- Tyske virksomheder er bekymrede. Det er det vigtigste budskab fra Ifo-indekset, siger den tyske økonom Thomas Gitzel fra VP bank.
 Ifo-målingen viser, at virksomhederne i Europas største økonomi har meget fokus på krisen mellem Vesten og Rusland.
Men flere kommentatorer understreger, at mens krisen gør indtryk, så er ikke tale om chokvirkninger, og den tyske økonomi vinder stadig mere og mere momentum.
Indekset dækker også over tyske selskabers opfattelse af forretningsklimaet i de kommende seks måneder.
I reaktionerne fra tyske økonomer bliver det understreget, at omkring 6000 tyske virksomheder, der handler med Rusland, vil kunne blive ramt, hvis krisen mellem Rusland og Vesten bliver optrappet.
Tyskland får over en tredjedel af dets gas og olie fra Rusland, og de forskellige tyske handelssammenslutninger har advaret om faren for katastrofale tyske tab som følge af krisen.
 - Men virksomhederne er alt andet lige mere end fortrøstningsfulde i forhold til det kommende halvår, siger Ifo's leder, Hans-Werner Sinn.
Lemken, en tysk produktionsvirksomhed der fremstiller plove og andre maskiner til landbruget, har set sine ordrer i Rusland falde markant i de seneste uger. Rusland er ellers det næststørste eksportmarked for den tyske producent næst efter Frankrig.
