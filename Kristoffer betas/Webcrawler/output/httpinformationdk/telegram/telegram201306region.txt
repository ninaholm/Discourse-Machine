Regionerne får milliarder til sygehuse
Regionerne får ekstra milliarder til nye hospitaler. Men der er meget få penge til driften, siger regionerne.


 Regeringen og regionerne er blevet enige om næste års økonomi. Aftalen betyder, at der kommer milliarder til nye og bedre sygehuse. Samtidig kommer der en udredningsret for patienter i psykiatrien.
- Det er en god aftale - både for patienterne og for landets økonomi. Vi lægger nye spor ud til, at sygehuse, kommuner og almen praksis i højere grad arbejder sammen om at skabe gode, sammenhængende patientforløb, siger finansminister Bjarne Corydon.
Aftalen giver ifølge finansministeren et markant løft på anlægsområdet i 2014 til et "historisk højt aktivitetsniveau" på over syv milliarder kroner.
Milliarderne skal blandt andet sikre realiseringen af de nye supersygehuse, nye akutmodtagelser og modernisering af det psykiatriske byggeri.
- Vi er tilfredse med at få ekstra penge til nye sygehuse, men det er en stram aftale, hvor der ikke er så mange penge til driften, siger regionernes formand Bent Hansen.
Med aftalen er regeringen og Danske Regioner enige om at indføre en ny udrednings- og behandlingsret i psykiatrien i to faser. Det vil på sigt ligestille personer med psykisk sygdom med patienter på de almindelige sygehuse, når det gælder udredning.
Det siger sundhedsminister Astrid Krag:
- Der har været et efterslæb for psykiatrien, så psykiatriske patienter ikke har samme rettigheder som somatiske patienter. Med denne aftale sikrer vi, at der fra 1. september 2015 er en ligestilling, siger Astrid Krag.
