Mange frygtes druknet efter forlis ud for Libyen
Mindst 10 er døde, efter en båd med 200 mennesker sank ud for Libyen. Flere kan være fanget under dækket.


 Mindst 10 er døde, efter en båd med omkring 200 mennesker om bord sank ud for Libyens kyst, oplyser den libyske kystvagt ifølge AFP.
Tidligere havde en unavngiven sikkerhedskilde i Libyen sagt til Reuters, at en båd med hundredvis af flygtninge var gået ned, og at mange frygtedes omkommet. Ifølge kilden var omkring 100 reddet.
Kystvagten siger, at der foreløbig kun er reddet 20-30 mennesker op af vandet i live.
Sikkerhedskilden siger, at der var flere hundrede flygtninge om bord på båden, og nogle af dem var tilsyneladende fanget i lastrummet, da båden kæntrede.
Kilden tilføjede, at redningsoperationen var i gang ud for kystbyen Zuwara, hvor ulykken skete.
En anden lokal embedsmand og en journalist, der ligeledes befinder sig i Zuwara, bekræfter, at en båd er gået ned. Men de har ingen oplysninger om eventuelle omkomne.
De mennesker, der var om bord på båden, kom ifølge sikkerhedskildens oplysninger fra Syrien, Marokko, Pakistan, Bangladesh og afrikanske lande syd for Sahara.
Den italienske kystvagt, som koordinerer EU's fælles redningsindsats i Middelhavet, har endnu ikke bekræftet, at en båd fuld af flygtninge er kæntret.
Zuwara, der ligger tæt ved grænsen til Tunesien, er en af de byer, som menneskesmuglere i stor stil bruger som udgangspunkt for at smugle flygtninge og indvandrere til Europa.
Alene i år har den farefulde tur over Middelhavet kostet mindst 2300 mennesker livet. Hele sidste år omkom 3279 i forsøget på at krydse havet og nå til Europa, oplyser International Organisation for Migration (IOM).
