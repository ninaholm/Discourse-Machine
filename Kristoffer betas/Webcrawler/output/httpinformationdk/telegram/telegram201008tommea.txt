Tomme ældreboliger koster millioner
Flere hundrede tomme ældreboliger koster Københavns Kommune flere millioner om året. Man vil nu forsøge at leje dem ud til unge studerende.


 Flere hundrede ældreboliger står tomme i København, og det koster i øjeblikket skatteyderne i kommunen et tocifret millionbeløb om året i såkaldt tomgangsleje til de almennyttige boligselskaber, skriver Berlingske Tidende.
Årsagen er dels, at antallet af ældre i København falder kraftigt, dels at der er en vigende interesse for boligerne blandt de ældre.
Derfor har kommunen indledt en offensiv for at skaffe lejere til de mange ledige boliger blandt især unge studerende, som også i stort tal ser ud til at være interesserede i at rykke ind i ældreboligerne på blandt andet Nørrebro og Bispebjerg.
Det fremgår af en orientering til politikerne i sundheds- og omsorgsudvalget, skriver Berlingske Tidende.
I orienteringen oplyses, at der i sommer var 275 tomme ældreboliger, at tallet har været stigende, og at det sidste år påførte kommunen en udgift på 20 millioner kroner til tomgangsleje. 
En udgift, som vil stige kraftigt til helt op imod 90 millioner kroner i 2015, hvis ikke der gøres noget, lyder fremskrivningen.
