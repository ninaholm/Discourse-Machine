Lektor: Ny æra er økonomisk win-win for USA og Cuba
Der er reelle økonomiske gevinster at hente for både Cuba og USA som følge af en opblødning mellem landene.


 Bedre cubanske handelsmuligheder og et potentielt blomstrende eksportmarked for USA.
Det er ikke kun et stærkt symbol, når den amerikanske og cubanske præsident er mødtes for at diskutere en opblødning af forholdet mellem de to lande. Det vil også få en stor betydning på en række konkrete områder, mener dansk Cuba-ekspert.
- Det her er jo en fortsættelse af den proces, man har indledt, og den er helt alvorligt ment fra begge landes side, siger Cuba-kender Jan Gustafsson, der er lektor ved Københavns Universitet.
- USA vil være interesseret i hurtigt at kunne eksportere alle mulige varer til Cuba, en masse fødevarer, men måske også mere teknologiske ting. Desuden er Cuba i gang med en reformproces, der på sigt indebærer muligheden for, at der opstår en ny forbrugerklasse i landet.
- Den er ikke stor nu, men den kan udvikle sig på samme måde, som man har set i Kina og til dels i Vietnam. Det vil have stor interesse for USA, siger han.
Men særligt Cuba vil få en økonomisk gevinst ud af et forbedret forhold til amerikanerne, lyder det fra lektoren. Han peger på, at områder som turisme og transport kan få et skub opad som konsekvens af friere handel med USA.
- Og hvis USA's embargo mod Cuba bliver ophævet, som man må formode, betyder det også, at Cuba vil få nemmere ved at handle med tredjelande og virksomheder i tredjelande, der indirekte kan være berørt af embargoen.
- For USA har hidtil sanktioneret virksomheder, der har aktiviteter i USA, hvis de også handler med Cuba, siger han.
Ifølge lektoren er det vigtigt for den amerikanske præsident Barack Obama at styrke sit eftermæle ved at forbedre forholdet til Cuba. Men præsidenten skal overkomme adskillige hindringer:
- Der er både republikanere og demokrater, der ikke er interesserede i det her, men den vigtigste modstander er de traditionelle organisationer af cubanske amerikanere, der er meget stærke modstandere af nogen som helst form for åbning overfor Cuba, siger han.
