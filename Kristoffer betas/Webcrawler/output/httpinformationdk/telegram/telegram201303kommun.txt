Kommunerne: Vi er stålsatte i vores krav til lærerne
Det bliver skolelederne opgave at få energien og gejsten tilbage i folkeskolen efter en lockout.


 KL og Danmarks Lærerforening mødes fredag eftermiddag til en sidste dans i Forligsinstitutionen.
Parterne står stejlt over for hinanden og meget tyder på, at lærerne bliver lockoutet fra 1. april.
Og en konflikt vil dræne folkeskolen for energi. Det erkender KL's topforhandler og borgmester i Taastrup, Michael Ziegler (K).
- Vores udgangspunkt er, at vi rigtig gerne vil finde en løsning ved forhandlingsbordet. Men vi er samtidig ret stålsatte på, at vi skal igennem med det krav, der handler om, at vi ikke vil have aftaler, der dikterer, hvad lærernes arbejdstid skal bruges til, siger han.
Michael Ziegler vil ikke forholde sig direkte til konsekvenserne af et eventuelt regeringsindgreb. Men han erkender, at en lockout vil skade skolen på kort sigt.
En lockout vil ifølge KL's topforhandler får mærkbare konsekvenser for skolens videre liv. Og det bliver skoleledernes opgave at få skolerne til at fungere igen.
- Det er klart, at der selvfølgelig vil være et energitab, når man har været ude i en konflikt og bagefter skal have dagligdagen til at fungere igen.
- Det er vigtigt, at vores dygtige skoleledere forstår, at de har en stor opgave med at få genskabt gejsten ude på skolerne. Og det kan de sagtens. Selv om lærerne ikke elsker KL, så brænder de for at være lærere og er engagerede i deres arbejde, siger Michael Ziegler.
Han er ikke i tvivl om, at gejsten hurtigt kommer tilbage.
 Imens opfordrer Skolelederforeningen indtrængende parterne til at finde en forhandlingsløsning.
- En opslidende konflikt på landets skoler kan være ødelæggende for klimaet og vilkårene for en fortsat udvikling for folkeskolen, siger formand for Skolelederforeningen, Anders Balle.
