Vestager giver Fiat og Starbucks millionrap over fingrene
Vestager præsenterer markante skattesager, som kan få stor betydning for skattesystemer og virksomheder i EU.


 Ifølge EU-Kommissionen har Luxembourg og Holland givet særlige skattefordele til Fiat og Starbucks, hvilket er ulovligt ifølge EU-regler for statsstøtte.
Det oplyser EU's konkurrencekommissær, Margrethe Vestager, onsdag på et pressemøde i Bruxelles, som markerer starten på en række markante skattesager, som kan få stor betydning for såvel medlemslandes skattesystemer som virksomheders ageren inden for EU.
Sagerne drejer sig om et trecifret millionbeløb i danske kroner og kommer i kølvandet på de såkaldte LuxLeaks-dokumenter, som i 2014 afslørede, at en række internationale virksomheder angiveligt har lukrative skatteaftaler med europæiske lande.
- Skatteafgørelser, som kunstigt reducerer en virksomheds skattebyrde, er ikke i overensstemmelse med EU-regler for statsstøtte. De er ulovlige.
- Jeg håber, at beskeden med dagens beslutninger vil blive hørt af medlemslandenes regeringer såvel som virksomheder. Alle virksomheder - store som små, multinationale eller ej - bør betale deres rimelige andel i skat, siger Margrethe Vestager i en pressemeddelelse.
 Vestagers undersøgelser blev indledt sidste år og omfatter ud over Fiat i Luxembourg, Starbucks i Holland også Apple i Irland og den amerikanske internetgigant Amazon.
Undersøgelserne af de to sidstnævnte sager ser dog ud til at gå mere trægt, hvorfor de ikke er præsenteret endnu.
EU-Kommissionen har pålagt Luxembourg og Holland at indkræve den skat, som ikke er blevet betalt af Fiat og Starbucks, for at imødegå de uretfærdige konkurrencefordele, som de internationale selskaber har nydt godt af.
Det drejer sig om mellem 20 og 30 millioner euro for hvert selskab, svarende til mellem omkring 150 og 224 millioner kroner.
Den danske konkurrencekommissær medgiver på pressemødet onsdag, at beløbene set i forhold til virksomhedernes omsætning ikke er "spektakulære". Men sagerne sender et signal og vil danne præcedens for fremtidige sager.
- De er ikke spektakulære, men det er meget, meget mere, end hvad der tidligere er blevet betalt. I det perspektiv er det vigtigt.
- Som princip er det vigtigt, for dette fastsætter en metodologi, som giver stof til eftertanke og viser vejen til handling.
- Der er gjort meget besvær for at spare beløbene, og dette sender et signal til virksomheder og skattemyndigheder, siger Vestager.
Den danske konkurrencekommissær siger på pressemødet, at hun har dårlig erfaring med at give journalister en deadline, hvorfor hun ikke vil komme ind på, hvornår de resterende sager er klar.
