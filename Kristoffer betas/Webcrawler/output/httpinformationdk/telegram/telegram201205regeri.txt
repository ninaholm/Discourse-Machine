Regeringen er klar med sin 2020-plan
Regeringen præsenterer tirsdag den længe ventede 2020-plan. Dermed går startskuddet til forårets reformer.


 Regeringen præsenterer i morgen tirsdag klokken 11.30 den længe ventede 2020-plan, som skal vise, hvor mange penge, der skal findes, for at få balance i statsbudgettet i 2020.
Dermed går startskuddet til regeringens omfattende reformprogram, der blandt andet omfatter reformer af kontanthjælp og skatterne samt trepartsforhandlinger mellem regeringen og arbejdsmarkedets parter.
Ifølge regeringsgrundlaget skal rækken af reformer - der også omfatter fleksjob og førtidspension - skaffe 14 milliarder kroner til statskassen.
Regeringen har erklæret sig som en "reformregering". I det 72 sider lange regeringsgrundlag optræder ordet "reform" hele 71 gange - altså i gennemsnitsnit på næsten hver eneste side.
Den tidligere regering opererede med, at der skulle hele 47 milliarder kroner mere i statskassen i år 2020 for at lukke hullet i budgettet - dog med den væsentlige tilføjelse, at tallene i statsregnskabet igen ville gå i rødt umiddelbart efter 2020.
Trepartsforhandlingerne mellem regeringen, arbejdsgivere og arbejdstagere har været på stand-by, indtil 2020-planen offentliggøres.
Disse forhandlinger skal ifølge regeringsgrundlaget munde ud i en gevinst til statskassen på fire milliarder kroner om året og desuden øge arbejdsudbuddet med 20.000 personer.
Rammen for skattereformen er sat til at skaffe tre milliarder kroner og et øget arbejdsudbud på godt og vel 12.000 personer.
Endelig er det regeringens målsætning - i hvert fald ifølge regeringsgrundlaget - at reformer af kontanthjælp, fleksjob, førtidspension og en række andre områder skal give syv milliarder kroner.
