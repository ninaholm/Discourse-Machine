Uvejr koster mange liv i Bangladesh
Voldsom regn og jordskred har krævet mindst 56 liv i Bangladesh. Mange blev begravet levende, mens de sov.


 Snesevis mennesker er omkommet i det sydøstlige Bangladesh, hvor tre dages styrtregn har udløst store oversvømmelser.
Omkring havnebyen Chittagong er mindst 26 mennesker døde i jordskred eller på grund af de enorme vandmasser.
Her faldt der tirsdag 40 centimeter regn i løbet af 12 timer.
I nabodistriktet Bandarban er 30 lig bjærget fra forskellige områder, der har været ramt af jordskred. Mange af de omkomne var børn, siger en lokal embedsmand.
De fleste af ofrene lå og sov, da store mudderskred begravede dem levende, oplyser politichefen i Bandarban, Saiful Ahmed.
- En familie har mistet 12 medlemmer, siger han.
Redningsindsatsen i de katastroferamte regioner er hæmmet af, at der er store oversvømmelser i områderne, og at kommunikationslinjerne mange steder er brudt sammen.
Ifølge statslige myndigheder er omkring 50.000 mennesker berørt af de voldsomme oversvømmelser, og mange af dem er blevet tvunget til at søge mod højereliggende områder.
