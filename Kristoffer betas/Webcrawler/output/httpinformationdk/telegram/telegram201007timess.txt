Times Square-bombemand truer på video
Et videobånd, der er dukket op på den arabiske tv-station Al-Arabiya, viser den mistænkte bombemand fra Times Square, der fortæller, at han vil angribe USA.


 Den mand, der er anholdt mistænkt for at ville sprænge en bombe på Times Square i New York, er dukket op på et videobånd på tv-kanalen Al-Arabiya.
På videobåndet siger han, at han planlægger at angribe USA.
- Dette angreb på USA vil være hævn for alle hellige krigere og undertrykte muslimer, heriblandt Abu Musab al-Zarqawi, den afdøde leder af terrornetværket al-Qaeda i Irak, siger den nu anholdte Faisal Shahzad.
Optagelsen, hvis ægthed ikke umiddelbart kan bekræftes, er på engelsk, men er synkroniseret til arabisk.
- Jeg vil gennemføre dette angreb på deres vegne. Og jeg håber, at det vil glæde muslimer, siger den pakistansk-amerikanske Shahzad i videoen, der er den første, der kæder ham sammen med det fejlslagne angreb på Times Square den 1. maj.
Shahzad optræder på videoen i tøj, som det talibanbevægelsen bruger.
Al-Arabiya siger, at videoen er 40 minutter lang.
Shahzad, der er sigtet for international terrorisme, kørte ifølge sigtelserne et køretøj lastet med en stor, men ikkefungerende bombe ind i et af New Yorks travleste kvarterer, der er fyldt med restauranter, teatre og turistattraktioner.
Han blev anholdt lige før, at hans fly skulle lette fra New Yorks JFK-lufthavn, og 53 timer efter at politiet havde fundet bilen med den defekte bombe.
