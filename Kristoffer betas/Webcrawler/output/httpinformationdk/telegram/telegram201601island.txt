Island lukker finansslagsmål med UK i milliardkompromis
Syv år efter at finanskrisen brød ud i lys lue, har Island afsluttet den kontroversielle Icesave-sag.


 Island har onsdag lukket bogen over den voldsomme kontrovers, landet kom ud i med Storbritannien og det internationale samfund, efter finanskrisen. Sagen, der er kendt som Icesave, truede med at udløse statsbankerot i Island.
Sagen begyndte under finanskrisen, da den islandske bank Landsbanki gik konkurs. Under programmet Icesave havde banken lokket private i især Storbritannien med høje renter. Derfor havde mange placeret deres penge i den islandske bank.
Da den gik bankerot, nægtede Island at dække de private og professionelle kunders tab, da den islandske stat overtog resterne af Landsbanki.
Islændingene afviste via to folkeafstemninger at dække tabene, da landet undergik en voldsom krise og måtte søge hjælp hos Den Internationale Valutafond, IMF.
Det fik Storbritanniens politikere op i det røde felt, og landet har blandt andet truet med at sagsøge Island via terrorlovgivning for at få pengene ud af østatens statskasse.
Der er efterfølgende indgået et kompromis, og boet efter Landsbanki kunne onsdag udbetale samlet 1,5 milliarder pund i erstatning og lukke sagen.
- Der har været mange skridt på vejen, og jeg tror, at vi nu har nået enden. Det er konklusionen på et langt og til tider svært kapitel i at gøre boet efter de konkursramte banker op, siger Islands finansminister, Bjarni Benediktson, til mediet Iceland Monitor.
Islands økonomi boomede op til finanskrisen, da landets banksektor eksploderede i en verden af udlån og finansiering. Krisen fik dog hele sektoren til at kollapse og sendte landet ud i en voldsom recession.
Den islandske krone gik fra at koste næsten 10 danske øre til at koste 4 øre. Det skabte i perioder decideret panik og fødevaremangel.
Island har efterfølgende slidt sig ud ad krisen og oplever igen økonomisk vækst. Østaten nød ros i nogle økonomiske cirkler for ikke at ville dække bankernes tab på befolkningens bekostning.
