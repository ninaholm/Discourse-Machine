Japan skal gøre sig fri af atomkraft
Japans premierminister, Naoto Kan, vil gøre Japan mindre afhængig af atomkraft og til sidst afvikle atomkraft.


 Japan skal gradvist gøre sig mindre afhængig af atomkraft og til sidst helt afvikle atomkraften. Det siger den japanske premierminister, Naoto Kan.
Udtalelsen kommer i et tv-interview fire måneder efter katastrofen på atomkraftværket Fukushima, hvor tre af seks atomreaktorer eksploderede og nedsmeltede efter et voldsomt jordskælv og en efterfølgende tsunami.
- Ved at reducere vor afhængig af atomkraft gradvist, skal vi sætte som mål at blive et samfund, der kan eksisterer uden atomkraft, siger Naoto Kan.
Han siger, at Japan sideløbende skal øge indsatsen for at finde og udvikle vedvarende energikilder.
- Når vi tager den store risiko ved atomkraft i betragtning, kan vi ikke blive ved med at sætte vor lid til denne energikilde. Vi kan ikke blive ved med at satse på, at atomkraft kan gøres sikker, siger Kan videre.
Allerede torsdag vil han fremsætte et forslag i det japanske parlament, kaldet Diet, om at udvikle vedvarende energikilder.
Det er Kans hensigt at gøre vindkraft, solenergi og jordvarme til de "vigtigste grundpæle" i Japans energiforsyning.
Forslaget kommer, netop som meningsmålinger viser, at Kan har tabt popularitet på grund af sin håndtering af problemerne efter jordskælvet og katastrofen på Fukushima.

