Krydstogt-kæmpe når Storebælt hurtigere
"Allure of the Seas", verdens største krydstogtskib, ventes at sejle under Storebæltsbroen allerede ved 16-tiden. Skibet får dansk lods med fra Spodsbjerg.


 "Allure of the Seas", verdens største krydstogtskib, har så meget fart på i disse timer, at det kommer til at sejle under Storebæltsbroen noget tidligere end ventet.
Søværnets Operative Kommando (SOK) oplyser til Ritzau, at skibet får assistance af en lods, når det ved 14-tiden når frem til Spodsbjerg på Langeland. 
To timer senere, og ikke som tidligere annonceret kl. 17.30, er der så lagt op til, at denne verdenshavenes gigant vil sejle under Storebæltsbroen. 
SOK anbefaler de mange, som ventes at sætte kurs mod stedet, at de følger det nybyggede skib fra området ved Isbådsmuseet på Halsskov Odde.
Inden sejladsen under broen sørger SOK for at måle skibets dybgang på omkring ni meter. "Allure of the Seas" har fuld skorstenshøjde på 72 meter, men skorstenen kan sænkes til knap 65 meter ved gennemsejlingen.
Det nybyggede skib er bygget på et værft i den finske by Turku, og det passerer de danske farvande på vej til sin hjemhavn i Florida. Skibet tilhører rederiet Royal Caribbean.
"Allure of the Seas" er søsterskib til "Oasis of the Seas", som for et år siden tilbagelagde den samme rute og med lignende foranstaltninger, da det skulle igennem Storebælt.

