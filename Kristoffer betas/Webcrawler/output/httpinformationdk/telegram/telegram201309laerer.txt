Lærere på invalidepension er tredoblet på syv år
Lærere går ned med stress og depression. Halvdelen af lærerne er på invalidepension grundet psykiske lidelser.


 På syv år er antallet af lærere på invalidepension mere end tredoblet. I 2005 var 765 lærere pensioneret før tid af helbredsmæssige grunde - sidste år var tallet steget til 2435, skriver fagbladet Folkeskolen.
Halvdelen af dem får invalidepension på grund af psykiske lidelser som stress og depression. Tidligere var omkring en tredjedel af invalidepensionisterne ramt af psykiske lidelser.
Alene i 2012 blev der i Lærernes Pension tilkendt 557 nye invalidepensioner. Men samtidig ser man flere, som bliver raske igen og melder sig i arbejde, fortæller ansvarshavende aktuar Jesper Brohus fra Lærernes Pension.
Derfor er det samlede antal invalidepensionister fra 2011 til 2012 steget med 190 og ikke med 557 personer. Og hos Lærernes Pension skønner man, at det er lærere med psykiske lidelser, der i højere grad vender tilbage til arbejdsmarkedet.
- Den typiske reaktiverede er en kvinde på omkring 45 år, siger Jesper Brohus til Folkeskolen.
Bestyrelsen i pensionsselskabet har på grund af det stigende antal invalidepensionister besluttet at afsætte en million kroner til forebyggelse.
Man har blandt andet udtaget otte skoler i København til et pilotprojekt, som Det Nationale Forskningscenter for Arbejdsmiljø står for.
I projektet skal skoleledere og tillidsrepræsentanter uddannes, og man håber så på at få syge lærere hurtigere tilbage i arbejde.
Et andet projekt går ud på, at 30 medlemmer i Lærernes Pension, der er blevet tilkendt midlertidig sygepension, bliver tilbudt et individuelt tværfagligt forløb hos Falck Healthcare.
- Det kan være fysioterapi, diætist, psykolog eller behandlingshjælp til at leve med kroniske smerter. Det er en forebyggende indsats, hvor vi håber på at finde ud af, hvad der kan hjælpe dem, siger pensionsrådgiver Charlotte Lyhne til fagbladet.
