Venstre-bagland i oprør over burkaudvalg
Fremtrædende Venstre-folk på Fyn og i Region Syddanmark er oprørte over Lars Løkke Rasmussens prioritering af et ministerielt burkaudvalg.


 Det er ikke kun dele af Venstres folketingsgruppe, der er stærkt kritiske overfor statsminister Lars Løkke Rasmussens (V) såkaldte burkaudvalg.
 Statsministeren kritiseres nu også skarpt af Venstres syddanske og fynske bagland i burkasagen. Det er helt ude af proportioner at nedsætte et udvalg, der skal belyse problematikken med muslimske klædedragter, lyder kritikken.
 Én af de skarpeste kritikere er det fremtrædende Venstre-hovedbestyrelsesmedlem, regionsrådsformand i Region Syddanmark Carl Holst.
 - Jeg tror, at man nogle gange på Christiansborg diskuterer ting, hvor man pisker en stemning op inden for de tykke mure og herefter tror, at det er hele verden. Og så glemmer man verden uden for murene, siger han til TV2 Fyn.
 Han mener, at sagen har taget en "skæv drejning".
 - Bevar nu proportionerne i dansk politik. Der er fyringer på Lindø-værftet, trafikkøer på motorvejene, bandekriminalitet, skyderier i Vollsmose, og så bruger vi voldsomt meget politisk tid på 75 burkaer. Jeg er ikke en stor tilhænger af burkaer, men lad os nu lige tage fat i de store problemer og så undgå for mange udvalg, siger han.
 Også tre fynske Venstre-borgmestre fortæller, at de ikke mener, at Lars Løkke Rasmussen burde have nedsat et burkaudvalg.
 - Sagen er alt for lille til det. Det drejer sig om meget få mennesker, siger borgmester i Faaborg-Midtfyn Kommune Bo Andersen til TV2 Fyn.
 Hans borgmesterkollega i Svendborg Kommune, Lars Erik Hornemann (V), er enig i kritikken:
 - Jeg har svært ved at se problemet, og jeg mener ikke, at det er noget, man skal bruge mange kræfter på, fortæller han.
 Nordfyns Kommunes Venstre-borgmester Bent Dyssemark bakker op.
 - Det er en for lille sag til et udvalg. Det er ikke et problem, der optager mig, siger han.
 Også flere lokale Venstre-formænd i Odense, Middelfart, Nyborg og Svendborg mener, at sagen aldrig burde være endt i et udvalg.
 - Jeg synes, der er 100 andre ting at tage sig af. Det er skudt helt forbi, og det er en forkert brug af ressourcer, siger Søren Bøving-Andersen, som er formand for Venstre i Svendborg Kommune, til TV2 Fyn.
 Formanden for Venstre i Odense, Cornelis Teen Veen, kan heller ikke se idéen i et burkaudvalg.
 - Jeg synes ikke, det er nødvendigt med et udvalg. Man burde bare træffe en beslutning. Det er spild af tid og penge, siger han.
