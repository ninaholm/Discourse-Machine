Obamas folk forsvarer konventtale
Obamas tale ved Demokraternes partikonvent var både optimistisk og troværdig, lyder det fra præsident-lejren.


 Der var ikke lutter klapsalver i USA, da præsident i Barack Obama i denne uge gav sin vigtige tale ved Demokraternes partikonvent forud for det amerikanske præsidentvalg.
Kritikerne mener, at eks-præsident Bill Clinton og førstedamen Michelle Obama stjal rampelyset, da de begge leverede stærkt på talerstolen ved partikonventet.
Men nu tager en talsmand fra Obama-lejren bladet fra munden og forsvarer præsidentens tale.
- Jeg tror, amerikanerne tog meget godt imod præsidentens tale, siger den anonyme talsmand ifølge AFP på baggrund af fokusgruppeundersøgelser lavet efter Obamas tale.
- Først og fremmest synes de, talen var optimistisk, samtidig med at den var troværdig i forhold til idéer og målsætninger, der kan hjælpe økonomien. Vi mener, at tvivlerne ved dette valg tog godt imod præsidentens tale, lyder det.
Talsmanden benytter samtidig lejligheden til at stikke til rivalen Mitt Romney, der talte ved Republikanernes partikonvent ugen forinden.
- Som en konventtale var Mitt Romneys tale middelmådig. Jeg tror ikke, han fik fat i de vælgere, der spørger sig selv, om denne mand har de rigtige svar, siger talsmanden.
Og noget kan da også tyde på, at Demokraternes partikonvent var en større succes en Republikanernes.
I en Gallupmåling foretaget efter konventet foretrækker 48 procent af de adspurgte Obama, mens 45 procent støtter rivalen Mitt Romney. Ugen forinden førte Obama kun med et enkelt procentpoint, 47 mod 46.
Amerikanerne skal vælge deres kommende præsident i november.
