Annan foreslår syrisk enhedsregering
Rusland støtter et forslag fra Kofi Annan, om at magten i Syrien overdrages til en national enhedsregering.


 Rusland og flere andre stormagter har meddelt FN og Den Arabiske Ligas udsending i Syrien, Kofi Annan, at de støtter hans idé om en national syrisk enhedsregering.
Enhedsregeringen skal bestå af nuværende regerings- og oppositionsmedlemmer, men se bort fra medlemmer hvis deltagelse vil underminere den, siger embedsmænd onsdag.
Forslaget er et af hovedpunkterne, som Rusland sammen med de fire andre permanente medlemmer af Sikkerhedsrådet og andre vigtige aktører skal diskutere ved et møde i Geneve lørdag for at finde en løsning på den 16 måneder lange konflikt i Syrien.
- Det er nødvendigt at holde visse elementer ude, hvis deres deltagelse eller tilstedeværelse vil bringe overgangsprocessen i fare eller ødelægge mulighederne for forsoning og stabilitet, siger en diplomat om Annans forslag.
Han tilføjer, at ideen om at ekskludere visse folk er rettet mod den syriske præsident Bashar al-Assad, selv om Annas forslag ikke direkte siger, at Assad ikke kunne være med i en national enhedsregering.
- Russerne har sagt til Annan, at de accepterer hans overgangsplan, siger diplomaten, der tilføjer, at de andre permanente medlemmer af Sikkerhedsrådet med vetoret også støtter planen.
En anden diplomat siger, at russernes accept af Annans forslag ikke betyder, at landet vil lade Assad i stikken.
Annan havde gjort accept af hans plan for en politisk overgang i Syrien til en betingelse for at organisere mødet lørdag mellem USA, Storbritannien, Frankrig, Rusland, Kina, Tyrkiet, Kuwait og Qatar.
Rusland har flere gange sagt, at landet støtter ideen om at etablere en kontaktgruppe af magtfulde lande og regionale aktører, som har indflydelse på den syriske regering eller oppositionen for at presse på for en fredelig løsning på konflikten.
