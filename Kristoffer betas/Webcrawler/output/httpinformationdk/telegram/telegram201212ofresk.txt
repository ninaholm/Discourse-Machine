Ofre for skolemassakre blev ramt flere gange
Der blev også anvendt et gevær ved skolemassakren, hvor næsten alle, der blev ramt, døde.


 Alle ofrene ved skolemassakren i Connecticut blev ramt af mere end ét skud, og de døde alle af deres skudsår.
De 20 dræbte børn - 12 piger og otte drenge - var alle seks eller syv år, siger retsmedicinere i den amerikanske delstat.
Den ledende retsmediciner i Connecticut, H. Wayne Carver, siger på et pressemøde, at de syv ofre, som han personligt har undersøgt, blev ramt af tre til 11 skud.
- Alle ofre blev ramt af flere skud, siger han og tilføjer, at et langt gevær var gerningsmandens primære våben.
 Carver bekræfter samtidig oplysningerne om, at gerningsmanden til skolemassakren dræbte sin egen mor.
Oplysningerne kommer efter, at myndighederne har afsluttet identificeringen af alle de dræbte børn.
Deres navne vil blive offentliggjort om kort tid.
De amerikanske myndigheder er ved at undersøge, hvorvidt den 20-årige Adam Lanza - den formodede gerningsmand til skolemassakren - var den person, som "skændtes" med fire af skolens ansatte torsdag, oplyser den amerikanske tv-station NBC.
Tre af de fire personer, som var i skænderi med en femte person, blev dræbt af gerningsmanden ved massakren, der er blandt de værste i USA's historie.
En fremtrædende demokrat i Kongressen, John Larson, foreslår nu omfattende reformer af den amerikanske våbenlovgivning efter massakren.
I alt 28 mennesker blev dræbt under skyderiet: 20 skolebørn, seks voksne kvinder ansat på skolen samt gerningsmandens mor, der blev skudt i sit hjem, og endelig gerningsmanden, som skød sig selv.
 De seks ansatte på skolen var fra 27 til 56 år.
Angrebet, som sluttede, da gerningsmanden vendte et våben mod sig selv, fandt sted i et forstadsmiljø, som engang blev kaldt den femte-sikreste by i USA.
