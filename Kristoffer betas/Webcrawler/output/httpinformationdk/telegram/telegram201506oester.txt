Østergaard om stor tilbagegang: Vi er ikke stolte
De Radikales formand, Morten Østergaard, erkender, at det ser svært ud for regeringen at fortsætte.


 De Radikale ser ud til at få halveret partiets størrelse ved valget, og det er ikke et resultat, som partiets formand, Morten Østergaard, er stolt af.
- Det vil næppe være et valgresultat, som vi ser tilbage på med stolthed, men det er til gengæld en valgkamp, som vi ser tilbage på med stolthed, siger Morten Østergaard, på vej ind i Folketinget.
Han vil dog endnu ikke skråsikkert sige, at regeringsmagten er endegyldigt tabt, hvilket prognoserne ellers tyder på med knap 75 procent af stemmerne talt op.
- Lad os nu få talt stemmerne op. Hvis der kommer en ny regering, så vil vi selvfølgelig søge indflydelse på den. Hvis vi har de afgørende stemmer, så fortsætter SR-regeringen jo, siger Morten Østergaard.
Partiformanden lover på trods af udsigten til en blå regering, at partiet vil gå hårdt efter at få indflydelse.
- De mange danskere, der har stemt på os, skal vide, at vi vil kæmpe for alt det, vi gik til valg på, uanset hvilken regering det ender med. Det har vi en stolt tradition for. Vi vil kæmpe som besatte med de mandater, som vælgerne har givet os, siger han.
Ifølge den foreløbige optælling står De Radikale til otte mandater, hvilket vil være mere end en halvering fra valget i 2011, hvor partiet fik 17 mandater.
Samtidig med den radikale tilbagegang får Dansk Folkeparti et flot valg, og nogle målinger tyder på, at partiet bliver det største i den borgerlige blok.
DF er i modsætning til De Radikale gået til valg på en stram asylpolitik.
- Det er et historisk valg, konstaterer Morten Østergaard.
- Vi har aldrig været bange for at sige, hvad vi mener. Og der er jo nogle vælgere, der vil have den politik, vi fører, lyder det fra den radikale leder.
