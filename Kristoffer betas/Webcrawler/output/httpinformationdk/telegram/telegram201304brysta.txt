Bryst-app møder kritik fra Sundhedsministeren
Med et enkelt klik på en ny app kan nysgerrige piger se, hvordan de vil se ud med større bryster.


 - Undskyld mig, hvad er det her?
Sådan lød det forarget tirsdag på Sundhedsminister Astrid Krags facebookside.
Udbruddet skyldes Aleris-Hamlet Hospitaler, der har lanceret applikationen Brystguiden til smartphones, som kan vise, hvordan man vil se ud med større bryster.
- Brystforstørrende og kosmetiske operationer er en alvorlig affære, som det kan være svært at gennemskue konsekvenserne af i en meget ung alder, skriver Astrid Krag på Facebook.
Appen har modtaget kritik fra flere sider for at henvende sig til også helt unge piger, der kan lade sig forføre at drømmen om en større barm.
Men Aleris-Hamlet Hospitaler afviser kritikken med, at appen ikke skal stå alene, men hører sammen med hospitalernes Facebook-kampagne Brystakademiet, som stræber efter at oplyse nysgerrige piger bedre om brystoperationer.
- Meget grundige overvejelser og ikke mindst en undersøgelse hos en ekspert bør gå forud, inden man træffer beslutning om operation. Appen er tænkt som et af de første skridt i dennes proces, forklarer ansvarlig overlæge for plastikkirurgi på Aleris-Hamlet Hospitaler, Bo Jønsson, til MetroXpress.
Sundhedsministeren lader sig dog ikke imponere, og harcelerer videre på sin profil over reklamer af denne art.
- Det bekræfter mig kun i, at det var rigtigt og vigtigt, jeg for nylig fik vedtaget en ny lov i Folketinget, der stiller større krav til sagligheden af reklamer på det her område - og slet og ret gør de værste reklamestunts ulovlige, skriver Astrid Krag.
Om Sundhedsministeren opfatter Brystguiden som lovstridig, fremgår ikke af hendes statusopdatering.
