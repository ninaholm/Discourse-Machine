Ledigheden stiger med 1500 personer
Ledigheden steg fra maj til juni med 1500 personer, så ledighedsprocenten er på 6,3 procent af arbejdsstyrken.


 Bruttoledigheden steg fra maj til juni med 1500 personer og var således på 164.200 personer i alt, viser tal fra Danmarks Statistik.
Det betyder, at ledighedsprocenten for juni nu ligger på 6,3 procent af arbejdsstyrken. Det er en svag stigning i forhold til, at den de seneste fire måneder har ligget på 6,2 procent.
Mens ledigheden eksploderer flere andre steder i resten af Europa, har niveauet ligget meget stabilt på mellem 6,1 og 6,2 procent siden februar 2011 - og indtil den nye stigning, der sender den op på 6,3 procent.
Det er mændenes ledighed, der er steget mest - med 1100 personer fra maj til juni, mens kvindernes til sammenligning kun er steget med 400 personer.
Fra finanskrisens start i slutningen af 2008 og frem til slutningen af 2011 har mændenes ledighed ligget over kvindernes.
Men i det seneste halve år har ledigheden for mænd og kvinder dog ligget nogenlunde på samme niveau.
Stigningen i ledigheden på 1500 personer er fordelt nogenlunde ligeligt i hele landet.
Ledigheden var uændret i København by, på Fyn, i Sydjylland og Østjylland, mens de øvrige landsdele oplevede en stigning på 0,1 procentpoint.
Fyn og København by havde den højeste ledighed med en ledighedsprocent på 7,7 procent, mens Nordsjælland med 4,6 procent havde den laveste.
Der er også aldersmæssige forskelle i ledigheden. I juni steg ledigheden for de 25-29-årige og for de 60-64-årige med 0,1 procentpoint i forhold til maj, mens den var uændret for alle de andre aldersgrupper.
Ledigheden var stadigvæk højest for de 25-29-årige med 10,1 procent af arbejdsstyrken og lavest for de 60-64-årige med 3,7 procent.
