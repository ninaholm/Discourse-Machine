Fogh: Georgien er kommet tættere på Nato-medlemskab
Men den tidligere sovjetrepublik mangler stadig at gennemføre vigtige reformer, siger Natos generalsekretær.


 Georgien er kommet tættere på et fuldt medlemskab af Nato, men den tidligere sovjetrepublik skal stadig gennemført vigtige reformer, før det kan komme på tale.
- Georgien er tættere på, men der er stadig arbejde, der skal gøres, siger Natos generalsekretær Anders Fogh Rasmussen på et pressemøde med premierminister Bidsina Ivanisjvili i Georgiens hovedstad Tbilisi.
Anders Fogh Rasmussens to dages besøg i Georgien er det første, siden milliardæren Bidsina Ivanisjvili vandt valget i oktober og dermed begrænsede den USA-venlige præsident Mikhails Saakasjvilis magt.
Udenrigspolitisk har Bisdinas vigtigste mål været at normalisere forholdet til Rusland, som Georgien kæmpede en kortvarig krig imod i 2008. Han har dog samtidig lovet at fortsætte præsidentens provestlige linje.
Moskva er stærk modstander af Georgiens forsøg på at blive medlem af Nato. Rusland ser det som vestens forsøg på at trænge ind i landets interessesfære, skriver nyhedsbureauet AFP.
Georgien har omkring 1550 soldater i Afghanistan, hvor de kæmper med den Nato-ledede ISAF-styrke, hvilket gør landet til det land uden for Nato, der bidrager mest til styrken.
Nato har tidligere udtrykt bekymring over efterforskningerne mod en stribe af præsident Saakasjvilis embedsmænd - efterforskninger, som præsidenten har beskrevet som en politisk heksejagt.
Georgiens tidligere premierminister Vano Merabisjvilij, der er en nær allieret af præsidenten, sidder i øjeblikket varetægtsfængslet, sigtet for korruption og magtmisbrug.
