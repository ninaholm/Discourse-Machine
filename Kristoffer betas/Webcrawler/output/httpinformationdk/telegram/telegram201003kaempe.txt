Kæmpekunstværk forsinkes igen



 Det mest ambitiøse projekt på kunstmuseet ARoS i Århus siden indvielsen for seks år siden- et gigantisk og spektakulært kunstværk på taget - bliver atter forsinket. 
Det er nye problemer med museets bærende søjler, der nu påtvinger ARoS en ny forsinkelse af projektet. Planerne om "Your Rainbow Panorama" blev præsenteret allerede i 2007. Men siden har de tekniske udfordringer for at placere værket på museets top vist sig omfattende. 
Værket er lavet af den verdensberømte danske kunstner Olafur Eliasson, og det er tungt. Flere hundrede ton. Hvilket også har fået prisen til at stige fra oprindeligt 30 millioner kroner til over 50 millioner. 
Merprisen tilskrives omfattende beregninger og forstærkning af bygningen, så værket ikke knuser museet. Men nu har arbejdet afsløret nye mangler ved museets søjler, som skal repareres hurtigst muligt for at mindske forsinkelsen. - Det er utrolig ærgerligt, at vi risikerer, at "Your Rainbow Panorama"
bliver forsinket. Jeg er dog meget tilfreds med, at vi fik foretaget undersøgelsen, så vi nu får problemerne løst, siger kulturrådmand Marc Perera Christensen (K).
Oprindeligt skulle værket have stået klar til indvielse i Århus Festuge i 2008. Men nu skal det gå godt, hvis det nås til festugen i dette efterår. 
Den kolossale 150 meter lange "glorie" skal gerne blive museets store attraktion de kommende år og øge besøgstallet. Værket skal ligge på museets tag som en regnbuefarvet 360 graders udsigtsrundgang for publikum med vue over hele Århus. 
