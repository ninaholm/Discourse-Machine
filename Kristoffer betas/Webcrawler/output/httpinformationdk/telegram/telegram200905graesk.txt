Græsk-ejet skib kapret ved Somalia



 Bevæbnede somaliere kaprede i dag et græsk-ejet lastskib med en 24 mand stor besætning, oplyser maritime kilder i Kenya. 
 Skibet MT Ariana blev kapret klokken 04.00 (dansk tid), nord for Madagaskar, da det var på vej til Mellemøsten fra Brasilien, siger Andrew Mwangura fra De Østafrikanske Sørejsendes Støtteprogram, som er baseret i Kenya.
 Skibet, der sejlede under maltetisk flag, tilhører All Oceans shipping i Grækenland. Besætningen består af ukrainere. 
Det er usikkert, om endnu et skib er i sørøvernes vold. Der var tidligere i dag oplysninger om, at et britisk ejet fragtskib var blevet kapret. 
 Det er første gang i næsten en uge, at det er lykkedes for piraterne at kapre et skib.

