Videnskabsminister skal kapre sønderjyder
To nuværende konservative folketingsmedlemmer skal kæmpe mod videnskabsminister Charlotte Sahl Madsen om sydjyske stemmer.


 Det var de færreste, der kendte Charlotte Sahl Madsen (K), da den konservative partiformand, Lene Espersen, i foråret trak hende op af hatten og udnævnte hende som videnskabsminister.
Nu - 100 dage senere - har Charlotte Sahl Madsen, der ikke sidder i Folketinget, fået den opstillingskreds, der skal bane vejen til Folketinget for hende.
Søndag blev hun enstemmigt valgt som folketingskandidat for den konservative Sønderborgkreds.
Kredsformand John Lohff erkender, at det med de for partiet dårlige meningsmåling er hårde odds, men han satser på, at den sydjyske storkreds alligevel giver to konservative kandidater til Folketinget.
Under alle omstændigheder er der lagt op til benhård kamp mellem Charlotte Sahl Madsen og de to nuværende folketingsmedlemmer Mike Legarth (K) og tidligere minister Carina Christensen (K).
