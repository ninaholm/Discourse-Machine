Flygtninge undslipper sult i belejret syrisk lejr
Det er katastrofalt. Folk dør bogstaveligt talt af sult, siger undsluppen fra palæstinensisk lejr i Damaskus.


 Efter syv måneders belejring har enkelte familier fået lov til at forlade den palæstinensiske flygtningelejr Yarmouk syd for Damaskus. De undslupne fortæller om ekstreme forhold for alle dem, som stadig er i lejren.
- Det er katastrofalt. Folk dør bogstaveligt talt af sult. Vi kogte urter og små stykker kaktus, som vi fandt på jorden, siger Khulud Shebab, som er mor til flere små børn og overstrømmende lykkelig for at være sluppet ud af lejren.
Den syriske regering og palæstinensiske grupper har gennem måneder kæmpet for at
få den aftale på plads, der gav Khulud og hendes familie muligheden for at slippe ud.
Umm Alaa, der er en anden mor til små børn, som har fået lov til at forlade lejren sammen med sin fem børn, er også lykkelig for at være kommet ud, selv om hun ikke kender sin fremtid.
- Jeg ved ikke, hvor jeg skal rejse hen nu, men jeg ville absolut ud, selv om det skulle betyde, at jeg må sove på gaden, siger hun.
Det første, hun vil, er at få sin søn bragt til et børnehospital i Damaskus. Han lider af akut fejlernæring og dystrofi (underudvikling).
De syriske regeringsstyrkers belejring begyndte sidste sommer og er et forsøg på at få oprørerne til at forlade området. I de seneste måneder har lejren været afskåret fra humanitær hjælp.
 FN har fået lov til at bringe noget hjælp ind til lejren, men denne nødhjælp dækker langt fra behovet.
Før krigen boede der 150.000 mennesker, både palæstinensere og syrere, i lejren. I dag er der 8000 tilbage.
