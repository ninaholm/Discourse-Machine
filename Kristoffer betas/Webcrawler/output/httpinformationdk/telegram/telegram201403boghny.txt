Bogh bliver ny direktør på Statens Museum for Kunst
Mikkel Bogh kommer til at efterfølge Karsten Ohrt som direktør på Statens Museum for Kunst.


 Det bliver Mikkel Bogh, der kommer til at stå i spidsen for Statens Museum for Kunst og 180 ansatte.
Bogh blev torsdag udnævnt som ny direktør af kulturminister Marianne Jelved (R).
- Med Mikkel Bogh er der fundet en både vidende, erfaren og visionær direktør til landets hovedmuseum for billedkunst, Statens Museum for Kunst, siger Marianne Jelved.
- Museet er inde i en spændende udvikling, og jeg ser frem til at følge Mikkel Boghs arbejde med at gøre det endnu mere levende og dynamisk, siger ministeren.
Mikkel Bogh er 50 år og mag.art. i kunsthistorie. Han har været rektor for Kunstakademiets Billedkunstskoler siden 2005, herunder i perioden efter sammenlægningen af Billedkunstskolerne og Kunsthal Charlottenborg i efteråret 2012.
- Jeg kan ikke forestille mig en mere spændende og betroet opgave end at skulle stå i spidsen for Statens Museum for Kunst og sammen med medarbejderne gøre museet til en åben kunstinstitution, siger Mikkel Bogh.
Den nye direktør, der overtager stillingen efter Karsten Ohrt, der forlod sin stilling ved årsskiftet for i stedet at blive formand for Ny Carlsberg Fondets bestyrelse, tiltræder stillingen 1. maj 2014.
Statens Museum for Kunst bygger på en samling af over 700 års kunst. Samlingen stammer helt tilbage fra 1521, hvor den tyske maler Albrecht Dürer skriver i sin dagbog, at den danske kong Christian 2. har fået "de bedste stykker af alle mine tryk".
Og sådan blev grundstenen til Statens Museum for Kunst lagt, skriver museet på sin hjemmeside.
