Palæstinensisk baby omkommer i mordbrand på Vestbredden
Mordbrand, som har kostet palæstinensisk barn livet på Vestbredden, er terror, siger Israels forsvarsminister.


 Fire israelske bosættere mistænkes for en mordbrand i en landsby på Vestbredden, hvor en palæstinensisk dreng på halvandet år er omkommet.
Det oplyser palæstinensiske sikkerhedskilder til nyhedsbureauet AFP.
Fire andre familiemedlemmer er kommet til skade i mordbranden.
Den dræbtes mor og en ældre bror er indlagt på et hospital, og de er i kritisk tilstand efter branden, som den israelske regering kalder en "afskyelig terrorhandling".
Angrebet fandt sted i Duma på Vestbredden nær byen Nablus, og episoden frygtes at kunne sætte gang i mere omfattende uro.
Situationen er i forvejen tilspidset, efter den israelske regering forleden gav grønt lys til opførslen af yderligere 300 bosætterboliger i det besatte område.
Palæstinensiske sikkerhedsfolk siger, at fire personer, som menes at være jødiske bosættere, satte ild til to boliger ved indgangen til landsbyen Duma.
Israels militær bekræfter, at to boliger er brændt.
Gerningsmændene skrev også graffiti på hebraisk på en mur, før de flygtede til en jødisk bosættelse i nærheden.
Det har ulmet på Vestbredden de seneste dage. En dom fra Israels højesteret om, at et par israelske bosætterboliger skal fjernes, har udløst vrede hos bosættere på højrefløjen.
Onsdag førte det til sammenstød mellem sikkerhedsstyrkerne og bosætterne, da bygningerne blev fjernet.
Ekstremistiske bosættere begår jævnligt vold og hærværk mod palæstinensere. De angriber også israelere på venstrefløjen, sikkerhedsstyrker og hellige steder for kristne og muslimer.
Bosættelserne på Vestbredden er en af de største udfordringer i fredsprocessen mellem israelere og palæstinensere.
Flere gange er processen brudt sammen på grund af israelernes fortsatte udbygning af bosættelser i de besatte områder.
Bosættelserne er ulovlige ifølge international lov, og de fordømmes jævnligt i udlandet.
