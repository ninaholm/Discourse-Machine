Det mener vi om grønlænderne:
Visit Greenland står bag en ny undersøgelse, som sætter fokus på danskernes fordomme om grønlændere.


 Danskerne er fulde af fordomme og forestillinger, når det gælder det grønlandske folk.
YouGov står bag en ny undersøgelse for Grønlands turistråd, Visit Greenland. De har spurgt 1017 danskere i alderen 18-74 år.
Og sådan ser resultaterne ud:
* 40 procent tænker på druk, misbrug og sociale problemer, når tankerne går til grønlænderne.
* Halvdelen tror, at grønlændere har et højere gennemsnitligt årligt forbrug af alkohol end danskerne, mens en femtedel - helt korrekt - tror, at det i dag forholder sig omvendt.
* 42 procent tror, at hver tredje fanger i Grønland snupper kajakken, når der skal fanges på havet. Og 27 procent mener, at hvalfangst er den grønlandske mands primære erhverv.
* 45 procent enten tror eller ved, at der fanges babysæler ved Grønland, selv om det ikke sker i virkeligheden.
* Næsten halvdelen tror, at grønlænderne bor i små, afsidesliggende bygder med mindre end 500 indbyggere. Størstedelen bor i større byer, for eksempel i Nuuk med 16.000 indbyggere.
* 9 ud af ti ved, at hovedstaden er Nuuk - mens lidt over hver fjerde ved, at landets politiske overhoved hedder Kuupik Kleist.
* 43 procent tror, at mere end halvdelen af danskboende grønlændere får kontanthjælp eller arbejdsløshedsdagpenge. Ud af 14.400 drejer det sig i virkeligheden kun om 2296 - altså 16 procent.
* Opfattelsen ændrer sig hos dem, der har besøgt Grønland inden for de sidste fem år. En tredjedel af denne gruppe bruger ord som "glade mennesker, dejlige, søde, flinke og rare" om grønlænderne - mens kun 12 procent af danskerne, som ikke har besøgt landet, nævner positive ord.
