Våben til Ukraine: Obama træffer beslutning snart
Amerikanerne overvejer fortsat, om de skal sende våben til Ukraine, slår udenrigsminister fast i Kijev.


 Den amerikanske præsident vil snart træffe en beslutning om, hvorvidt USA vil sende såkaldt "dræbende våben" til det østlige Ukraine.
- Jeg er sikker på, at præsidenten snart vil træffe sin beslutning, siger den amerikanske udenrigsminister John Kerry på et pressemøde i Kijev torsdag.
Kerry gentager dog i samme åndedrag, at amerikanerne foretrækker en diplomatisk løsning på konflikten i Ukraine, hvor omkring 5500 personer er meldt dræbt siden sidste forår.
Bolden ligger ifølge Kerry hos Rusland og landets præsident Vladimir Putin.
- Præsident Putin kan træffe de valg, som kan sætte punktum for denne krig, siger Kerry.
USA støtter den fredsplan, som den tyske forbundskansler, Angela Merkel, og den franske præsident, François Hollande, ventes at præsentere for Putin fredag.
Merkel og Hollande er i Kijev torsdag.
Obama vil ifølge den amerikanske udenrigsminister vente med at træffe sin våbenbeslutning til det fransk-tyske fredsinitiativ er præsenteret for Putin.
- Vi er ikke interesseret i en stedfortræderkrig. Vores mål er at ændre Ruslands opførsel, siger Kerry.
Amerikanerne har de seneste uger talt om og overvejet mulighed for at sende tunge våben til Ukraine som reaktion på, at kampene mellem de ukrainske sikkerhedsstyrker og prorussiske separatister er taget til i regionerne Donetsk og Lugansk.
Parterne blev enige om en fredsplan i september, men den våbenhvile er krænket adskillige gange siden, og efter nytår er det hele tilsyneladende brudt sammen.
Mange mennesker drives i disse dage på flugt i en by nord for regionshovedstaden Donetsk, hvor prorussiske separatister har kontrol over et jernbaneknudepunkt, som de ukrainske sikkerhedsstyrker forsøger at generobre under blodige kampe.
USA beskylder russerne for i vid udstrækning at stå bag separatisterne med både våben og soldater.
