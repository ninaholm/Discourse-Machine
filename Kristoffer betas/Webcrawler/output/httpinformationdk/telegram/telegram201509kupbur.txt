Kup i Burkina Faso: Danmark truer med at trække bistand
Udenrigsminister Kristian Jensen (V) lægger pres på Burkina Faso efter militærkup. Ulandsbistanden kan ryge.


 275 millioner kroner får Burkina Faso af Danmark i ulandsbistand i 2015.
Men den danske udenrigsminister, Kristian Jensen (V), truer med at trække støtten væk efter onsdagens militærkup i det afrikanske land.
Her blev landets midlertidige præsident, Michel Kafando, premierminister Isaac Zida og to andre ministre væltet og fængslet af militærjuntaen.
- Vi siger til dem, at det samarbejde, vi har med dem, er et, vi har, fordi Burkina Faso var et land i en positiv demokratisk udvikling. Hvis det glipper, er vi nødt til at tage vores bistandspolitik og samarbejdspolitik op til revision, siger Kristian Jensen til Ritzau.
- Det her er yderst uheldigt, fordi Burkina Faso i lang tid har bevæget sig i den rigtige retning, og vi havde en forventning om, at dette var et land, vi virkelig kunne arbejde sammen med.
- Kommer vi ikke tilbage på det spor, er vi nødt til at revurdere vores strategi, siger Kristian Jensen.
Spørgsmål: Betyder det, at Danmark overvejer at trække sin ulandsbistand til landet helt væk?
- Så er det at trække ulandsbistanden helt eller delvist væk afhængigt af, om vi har noget bistandsarbejde, der også går til civilsamfundet uden om regeringen, siger Kristian Jensen, der opfordrer til hurtig fremgang i landet:
- I løbet af de næste måneder skal vi ikke bare have en tilkendegivelse, men håndfaste beviser på, at de vil den anden vej.
Militærjuntaen i Burkina Faso har allerede løsladt Kafando, Zida og to andre ministre, har landets statslige tv oplyst.
 Kuppet har afsporet en demokratiske proces, som var en inspiration for mange på det afrikanske kontinent.
Et valg skulle finde sted i Burkina Faso 11. oktober for at markere en tilbagevenden til demokrati et år efter, at den tidligere veteranleder Blaise Compaore blev fjernet ved en folkelig opstand.
