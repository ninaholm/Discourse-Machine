Løkke har skiftet kurs om konventioner
Statsministeren siger, at han ikke sætter sig i spidsen for, at Danmark træder ud af konventioner.


 Dansk Folkeparti er klar til at blæse på konventioner, mens Venstre-regeringen mener, at den holder sig inden for konventionerne, når det gælder regeringens forslag om at sænke de sociale ydelser til flygtninge til SU-niveau.
Det kom frem mandag aften i forbindelse med Deadline på DR2, hvor statsminister Lars Løkke Rasmussen (V) var gæst.
Dermed har Løkke ændret kurs det seneste år. Men først til det, statsministeren udtalte i Deadline:
- Man vil ikke se, at jeg pludselig sætter mig i spidsen for, at Danmark træder ud af nogle konventioner for eksempel, svarede Lars Løkke Rasmussen på spørgsmålet om forskellen på DF og Venstre på området.
- Danmark skal leve op til sine internationale forpligtigelser. Vi er med i de konventioner, vi er med i, og vi skal tage vores del af ansvaret.
- Men det rokker bare ikke ved, at vi altså har nogle muligheder inden for konventionernes grænser til at sige, at vi ønsker at ændre på opholdsvilkårene, sådan som vi gør det ved at lave en lavere integrationsydelse, sagde Løkke desuden.
Regeringsforslaget strider imod krav i en FN-konvention, lyder konklusionen ellers i et høringssvar fra FN's Flygtningehøjkommissariat, UNHCR, til regeringen.
Men det mener regeringen altså ikke. For et år siden var tonen en anden hos Venstre.
I Venstres udlændingeudspil "Danmark - for dem der kan og vil" fra august 2014 står der blandt andet følgende i forhold til, at Venstre ønsker at undgå, at Danmark tvinges til at give statsborgerskab til for eksempel mistænkte terrorister:
- Såfremt der ikke kan skabes enighed om en ny fortolkning eller ændring af statsløsekonventionen, mener Venstre, at vi bør opsige statsløsekonventionen og eventuelt genindtræde med det samme forbehold som for eksempel Storbritannien.
I udspillet understreger Venstre, at Danmark ikke bør "frasige os muligheden for at opsige en konvention i de helt særlige tilfælde, hvor en konvention fører til åbenlyst urimelige resultater".
Hos Socialdemokraterne er Trine Bramsen, der er partiets menneskerettighedsordfører, i tvivl om, hvad Venstre egentlig mener.
- Venstre er ude i et vildt dobbeltspil. Det er umuligt at gennemskue, om Venstre vil have, at Danmark skal udtræde af konventioner, eller om de ikke vil.
- Løkke siger, at de ikke vil træde ud af konventioner, de har skrevet noget andet i deres udspil, og de fremlægger politik, hvor de er på kanten af konventionerne, siger hun til Ritzau.
