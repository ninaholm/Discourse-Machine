DMI udvider varsel: Storm rammer det meste af landet
Visse steder på den jyske vestkyst skal man forberede sig på vindstød et stykke over orkanstyrke, siger DMI.


 Stormen Gorm rammer søndag aften det meste af Danmark, oplyser DMI, der søndag morgen har opdateret sit varsel for stormen Gorm.
- Siden i aftes (lørdag, red.) er stormens tyngdepunkt i modellerne langsomt flyttet sydpå, så her til morgen har vi udvidet vores varsel om storm, siger vagthavende meteorolog Dan Nilsvall til Ritzau.
Det betyder, at varslet gælder for den jyske vestkyst, hele det sydlige Jylland, Fyn, Sjælland, Lolland, Falster og Bornholm.
Særligt kraftige bliver vindstødene på den jyske vestkyst, hvor der kan komme vindstød på over 40 meter i sekundet.
Det er et godt stykke over niveauet for orkan, der begynder ved 32 meter i sekundet.
- Jeg tror, at de kraftigste vindstød kommer ved Blåvandshuk og sydover i Vadehavet. Her kan vindstødene komme over 40 sekundmeter. Det er meget voldsomt, siger Dan Nilsvall.
Første søndag i advent bliver dermed særdeles blæsende ud på aftentimerne, når Gorm melder sin ankomst ved 20-tiden.
Risikoen for vindstød af orkanstyrke varer i cirka to timer, hvorefter stormen langsomt vil begynde at slippe sit tag på landet.
I Limfjorden kan der i aftentimerne bliver op til 1,8 meter over daglig vandstand. Det er området omkring Lemvig, der vil opleve de højeste vandstande.
Den kraftige vestenvind presser store mængder vand ind i den vestlige del af Limfjorden, som ikke kan komme ud igen på grund af vinden, oplyser DMI.
Det medfører ifølge DMI's varsel risiko for "meget farligt vejr".
Der er også varsel om forhøjet vandstand i Esbjerg, Havneby på Rømø og Vidå ved Vadehavet, hvor der kan blive op til 3,6 meter over daglig vande.
Længere nordpå ved Thyborøn, Thorsminde og Hvide Sande bliver vandstanden cirka 2,5 meter over det normale.
