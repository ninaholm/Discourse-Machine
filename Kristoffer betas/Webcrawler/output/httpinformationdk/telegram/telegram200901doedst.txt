Dødstal i Gaza over 800



 Dødstallet blandt palæstinenserne i Gazastriben efter to ugers israelsk militæroffensiv har passeret de 800, oplyser lederen af de lokale redningstjenester, Muawiya Hassanein.
 Siden i morges har Israel gennemført omkring 100 angreb i Gazastriben. Ifølge hospitalskilder blev omkring 30 mennesker dræbt i dag, hvoraf knap halvdelen var civile.
 Hamas og bevægelsens allierede affyrede i dag over 30 raketter mod det sydlige Israel. En person blev såret, oplyser hæren.
 Blandt de over 800 palæstinensere, der er bekræftet dræbt, er mindst 230 børn og 92 kvinder, siger Muawiya Hassanein. 3330 palæstinensere er blevet såret siden Israels militære offensiv mod Hamas-bevægelsen begyndte den 27. december.
 I samme periode er 10 israelske soldater og tre civile blevet dræbt enten i kamp eller ved raketangreb fra Gazastriben mod Israel.
