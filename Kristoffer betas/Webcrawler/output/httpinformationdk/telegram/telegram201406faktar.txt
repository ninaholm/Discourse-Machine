FAKTA: Ris og ros til regionernes budgetaftale
Budgetaftalen mellem Danske Regioner og regeringen er indgået tirsdag. Aftalen deler vandene.


 Danske Regioners og regeringens budgetaftale deler vandene. Nogle er lettede, mens andre er stærkt utilfredse. Her er et udpluk af reaktionerne:
Ris:
* Dennis Kristensen, formand for fagforbundet FOA:
 - Aktiviteterne skal stige med to procent, som nu forudsættes at blive opnået ved, at personalet endnu en gang skal løbe stærkere. Også nybyggeriet af de såkaldte supersygehuse skal igen gennem en ny sparerunde. Det er tåbeligt, at vi bruger milliarder på at skabe de helt rigtige rammer for fremtidens sygehuse, og så igen og igen lader sparekniven skære i de igangsatte byggeprojekter.
* Grete Christensen, formand for Dansk Sygeplejeråd:
- Da en betydelig del af regionernes udgifter består af løn til medarbejderne, vil vi se fyringsrunder og andre store besparelser som konsekvens af aftalen. Færre hænder giver større travlhed og flere patientfejl, som kan være livsfarlige. Den her økonomiaftale vil betyde mere stresset personale og dårligere patientsikkerhed.
* Susanne Langer (EL), medlem af Danske Regioners bestyrelse:
- Endnu engang er det medarbejderne, der må holde for. De skal både løbe hurtigere og være færre til at løse de samme opgaver. Det er ikke holdbart og vil uundgåeligt gå ud over patienterne. Øget arbejdspres vil gå ud over kvaliteten og øge risikoen for fejl i patientbehandlingen.

Ros:
* Bent Hansen (S), formand for Danske Regioner:
 - I forhold til den finanspolitik som regeringen lægger op, har vi fået en rimelig realistisk aftale. Jeg går ikke rundt og jubler. Men jeg er rimelig tilfreds. Det er stramt, men det er til at leve med.
* Sophie Hæstorp Andersen (S), regionsformand for Region Hovedstaden:
- Jeg er først og fremmest lettet over, at regeringen og regionerne har landet den her aftale, der betyder, at vi får et lidt større råderum end først forventet. Det er stadig en stram aftale, der indebærer, at der skal spares cirka 300 millioner kroner i vores region.
* Jens Stenbæk (V), regionsformand for Region Sjælland:
- Det er en stram aftale, som indebærer, at vi fortsat skal levere mere for de samme midler. Men aftalen betyder ikke umiddelbart besparelser i regi af Region Sjælland. Økonomiaftalen rykker ikke ved de midler, som vi har afsat til vores drift i 2015.
