Carlsberg holder igen med forventningerne
Carlsberg fik mindre i kassen sidste år end året før. Forventningerne er også lave til 2012.


 Bryggerikoncernen Carlsberg kom ud af 2011 med lidt mere end skindet på næsen. Koncernen fik hevet et overskud hjem på 5,14 milliarder kroner - lidt mindre end året før, hvor overskuddet endte på 5,4 milliarder kroner.
I år regner man med, at overskuddet stiger lidt. Man er bevidste om, at forbrugerne holder igen med indkøb - og det gælder også Carlsbergs varer.
Men forventningerne til i år er til den svage side, lyder vurderingen fra Sydbanks analytiker Morten Imsgard.
- Afslutningen for 2011 specielt i Nord og Vesteuropa ser rigtig fin ud. Specielt er der en stærk toplinje og en stærk overskudsgrad. Effektiviseringstiltagene begynder at smitte af på bundlinjen, siger han til Ritzau Finans.
Morten Imsgard mener, at Carlsberg beviser, at man kan tjene gode penge selvom selv om de volumener, der kører igennem, ikke er så store.
- Der bliver meget at slås med i 2012, men der er absolut muligheder for Carlsberg. Det er ikke lutter mørke skyer, men det bliver ikke noget nemt år, vurderer Sydbank-analytikeren.
Koncernchef Jørgen Buhl Rasmussen kalder 2011 for "udfordrende" med modvind i form af stigende inputomkostninger og et udfordrende russisk marked:
- Men både vores nord- og vesteuropæiske og vores asiatiske region leverede fortsat gode resultater, både kommercielt og finansielt, siger han i en kommentar til regnskabet.
Carlsberg er vokset både i Nord- og Vesteuropa og Asien. Men markedsandelen faldt på det russiske marked som følge af konkurrenternes mange kampagneaktiviteter.
- Vores tiltag for at styrke forretningen i Rusland vil begynde at give resultater i 2012. Samtidig undersøger vi fortsat mulighederne for yderligere opkøb på vækstmarkeder, siger Jørgen Buhl Rasmussen.
Samlet solgte Carlsberg fire procent mere øl sidste år end året før svarende til 118,7 millioner hektoliter. Nettoomsætningen steg med seks procent til 63,6 milliarder kroner.
