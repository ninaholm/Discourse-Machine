V: Tilliden til DSB-ledelsen svækket
Transportministeren må forklare, om hans system fortsat har tillid til DSB-ledelsen efter detektiv-afsløring.


 Det svækker tilliden til den nuværende ledelse i DSB, at kommunikationsbureauet Waterfront i august 2012 angiveligt hyrede en privatdetektiv til at overvåge den DSB-kritiske journalist Lars Abild.
Det siger Venstres medlem af Folketingets Transportudvalg, Martin Geertsen.

- Hidtil har man kunnet dække sig ind under, at skandalen lå længere tilbage i tiden. Men nu ser det altså angiveligt ud til, at der også er foregået ting og sager under DSB's nuværende ledelse, siger Martin Geertsen i en pressemeddelelse.
Det er BT, der afslører, at DSB har sendt en privatdetektiv i hælene på journalist Lars Abild.
 - Det trækker ikke ligefrem op på tillids-skalaen. Det er klart, at transportministeren må ind i denne sag for at forklare, om hans system fortsat har tillid til den nuværende ledelse i DSB, siger Martin Geertsen.
Martin Geertsen undrer sig over, at DSB ikke i august 2012 opsagde samarbejdet med DSB, da Waterfront begyndte at hyre privatdetektiver til kommunikationsarbejde. I stedet ventede DSB helt til januar med at opsige samarbejdet.
- Jeg har selv tidligere arbejdet i kommunikationsbureauer, og jeg har aldrig hørt noget lignende. Og det er meget usædvanligt, at et bureau tager metoder i brug, som ikke først er godkendt af kunden, siger Martin Geertsen.
