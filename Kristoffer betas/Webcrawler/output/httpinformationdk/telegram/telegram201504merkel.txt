Merkel: Med reformer så støtter vi Grækenland.
Hvis den græske regering blandt andet gennemfører privatiseringer, så kan mere økonomisk hjælp være på vej.


 Angela Merkel, den tyske forbundskansler, siger fredag, at hun håber på, at Grækenland kan nå en aftale hurtigt med eurolandene, men hun understreger, at regeringen i Athen må vise vilje til at gennemføre reformer.
- På den tyske side er vi klar til at yde al den støtte, vi bliver bedt om. Men selvfølgelig må reformer gennemføres, siger hun under et valgmøde i Bremerhaven forud for næste måneds delstatsvalg i Bremen.
Hun understreger, at den græske regering må forpligte sig til en række bestemte reformer, herunder privatiseringer af offentlige virksomheder, for fortsat at kunne modtage økonomisk krisehjælp.
Merkel mødtes torsdag på sidelinjen af et EU-topmøde om bådflygtninge med den græske premierminister, Alexis Tsipras.
Her sagde hun, at alt må gøres, for at forhindre, at Grækenland løber tør for penge.
Men både Merkel og Tsipras fortalte, at de ville holde deres samtale fortrolig.
På et møde i Letlands hovedstad, Riga, for eurozonens finansministre, blev Grækenlands venstreorienterede regering fredag advaret om, at den ikke vil modtage mere økonomisk bistand, før den går med til en række økonomiske reformer.
