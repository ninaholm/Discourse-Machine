Magasin: Merkel er parat til græsk euro-exit
Et græsk farvel til euroen vil være nærmest uundgåeligt, hvis oppositionen vinder valget, mener tysk regering.


 Den tyske forbundskansler, Angela Merkel, er klar til at lade Grækenland træde ud af eurosamarbejdet, hvis landet om tre uger får en regering, som forkaster den nuværende sparepolitik.
Det skriver det tyske nyhedsmagasin Der Spiegel, som henviser til kilder tæt på den tyske regering.
- Den tyske regering mener, at et græsk exit fra eurozonen vil være næsten uundgåeligt, hvis oppositionslederen Alexis Tsipras bliver regeringschef efter valget, dropper sparepolitikken og undlader at betale landets gæld tilbage, skriver Der Spiegel.
Tre uger før det græske valg 25. januar fører det radikale venstrefløjsparti Syriza, som ledes af Alexis Tsipras, i meningsmålingerne.
Ifølge det tyske magasin har både Angela Merkel og den tyske finansminister, Wolfgang Schäuble, ændret syn på et eventuelt græsk farvel til euroen og anser det ikke længere for at være så farligt.
De mener begge, at det vil være "tåleligt" ifølge en anonym regeringskilde, som Der Spiegel citerer.
Det græske parlament blev opløst onsdag som et skridt på vejen mod valget i slutningen af januar.
Det græske valg blev udskrevet før tid, efter at parlamentet havde nedstemt regeringens kandidat til præsidentposten.
Grækenland har i årevis skåret voldsomt i statsbudgetterne for at opfylde de strenge krav til kriselån fra EU og Den Internationale Valutafond, IMF.
Det euroskeptiske parti Alternative für Deutschland (AfD) glæder sig over, at den tyske regering tilsyneladende har ændret holdning.
- Jeg hilser den sene erkendelse hos fru Merkel og Schäuble om, at et græsk farvel til euroen kan håndteres, velkommen, siger AfD-formand Bernd Lucke til det tyske nyhedsbureauet dpa.
