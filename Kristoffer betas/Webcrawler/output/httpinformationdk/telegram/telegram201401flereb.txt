Flere boliger til salg nu end for et år siden
Der er mere at vælge mellem, hvis man er på boligudkig. Bortset fra på Sjælland, hvor udbuddet er faldet.


 Ved udgangen af 2013 stod 59.432 ejerboliger til salg. Det er 1802 flere boliger end sidste år. Det viser dagens tal fra Realkreditrådets boligudbudsstatistik for december 2013.
Der er kommet 567 flere parcel- og rækkehuse at vælge mellem, mens udbuddet af ejerlejligheder er steget med 335. På sommerhusfronten er der kommet 900 flere på markedet.
- Selvom boligudbuddet er faldet over de seneste par måneder, står der flere boliger til salg i dag end for et år siden. Og det større boligudbud ses for alle ejendomstyper, siger Ane Arnth Jensen, direktør i Realkreditrådet.
Det er dog ikke alle steder i landet, køberne har fået mere at vælge mellem. I hovedstadsområdet og store dele af Sjælland er udbuddet af parcel- og rækkehuse faldet i forhold til sidste år, mens der er kommet flere huse på markedet i Jylland og på Fyn.
Mens priserne på parcel- og rækkehuse i hele landet i snit er faldet med 0,7 procent, ses der i fire ud af seks landsdele øst for Storebælt højere udbudspriser end for et år siden.
- Udbudspriserne på parcel- og rækkehuse er siden sidste år steget i Nordsjælland og i hovedstaden, mens der stort set i resten af landet ses lavere udbudspriser, siger Ane Arnth Jensen.
