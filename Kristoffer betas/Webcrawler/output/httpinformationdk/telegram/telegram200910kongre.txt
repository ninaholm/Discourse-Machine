Kongres i USA går videre med sygesikring



 Demokraterne i Repræsentanternes Hus i USA har fremlagt en omfattende sundhedsplan, som vil forvandle markedet for sygesikring, etablere et offentligt sygesikringstilbud og pålægge velhavende amerikanere en ny afgift på området.
 Efter flere ugers forhandlinger bag lukkede døre om at samkøre tre forslag fra forskellige kongresudvalg til en sygesikringsreform ligger der et lovforslag klar fra dette kammer i Kongressen.
 Præsident Barack Obama jubler, mens Republikanerne klager over reformforslagets pris og rækkevidde.
 - I dag er vi ved at opfylde løftet om at kunne tilbyde en lægehjælp, som er til at betale og har kvalitet, til alle amerikanere, sagde formanden for Repræsentanternes Hus, Nancy Pelosi, ved en ceremoni uden for kongresbygningen i Washington.
 Præsentationen af lovforslaget er endnu et skridt hen imod Obamas store indenrigspolitiske mål om en reform, som mindsker udgifterne, renoverer forsikringsindustrien og udvider dækningen til at omfatte størstedelen af de 46 millioner amerikanere, som står uden sygesikring.
 Senatet er ved at udarbejde sit eget forslag om en sygesikringsreform, og de to love skal i sidste ende sammensmeltes, inden de sendes videre til Obama til underskrivelse.

