Dansk-libyer har overlevet Gaddafi-fængsel
To dansk-libyere har overlevet den libyske revolution indespærret i Muammar Gaddafis berygtede fængsler.


 Dansk-libyeren Jamal al-Haji er sluppet fri efter flere måneder i Gaddafis fangenskab.
Jamal al-Haji blev arresteret og fængslet i den libyske hovedstad, Tripoli, i februar, netop som de folkelige opstande i Tunesien og Egypten var ved at brede sig til oberst Muammar Gaddafis diktaturstat.
Nu hvor oprørerne har erobret den libyske hovedstad, er Jamal al-Haji igen på fri fod, skriver Berlingske, der har talt med ham.
- Det var et mareridt, men jeg er i live, siger dansk-libyeren til avisen.
Jamal al-Haji har boet en årrække i Danmark, hvor han var dansk gift og opnåede dansk statsborgerskab.
For godt ti år siden rejste han tilbage til Libyen for at kæmpe den politiske kamp for demokrati indefra.
- Det var helt forfærdelige forhold. Jeg var syg det meste af tiden, fortæller Jamal al-Haji om sit fængselsophold fra Tripoli til b.dk.
Den konservative udenrigsordfører, Naser Khader, der kender den dansk-libyske aktivist, mener, at Jamal al-Haji har en stor del af æren for, at Gaddafis regime nu er faldet.
- Han er en overset helt. Han er frygtløs, siger Naser Khader.
Kilder i det dansk-libyske miljø oplyser, at en anden dansk-libyer, der blev fængslet i Tripoli, da urolighederne ulmede i det nordafrikanske land i februar, også har overlevet indespærringen.
Det drejer sig om en libysk mand, der har været dansk gift, og som i 2008 bortførte parrets tre børn og tog dem med til Tripoli.
Manden blev fængslet i februar, og i begyndelsen af marts lykkedes det de tre børn at slippe ud af landet og blive genforenet med deres mor her i Danmark.
