Læger sender hospital til Haiti



 Læger Uden Grænser har modtaget de første meldinger fra de medarbejdere, der i forvejen arbejdede i Haiti. De har behandlet flere hundrede sårede og er i gang med at sætte telte op som erstatning for de ødelagt klinikker og hospitaler. 

 - Situationen er kaotisk. Jeg har besøgt fem behandlingssteder, inklusiv et stort hospital, og de fleste af dem fungerer ikke. Mange er ødelagte, og jeg så et foruroligende antal omkomne. Nogle dele af byen er uden elektricitet, og folk samler sig udenfor, tænder bål i gaderne og forsøger at hjælpe og trøste hinanden, fortæller en af Læger uden Grænsers medarbejdere Stefano Zannini, der har brugt det meste af natten på at vurdere situationen i Port-au-Prince. 

Hans van Dillen, koordinator for Læger Uden Grænser, bekræfter at Port-au-Prince er ude af stand til at håndtere katastrofen. 

 - Der er hundredtusinder, der sover i gaderne, fordi de ikke længere har et hjem. Vi ser åbne brud og skader i hovedet. Problemet er, at vi ikke kan sende folk til ordentlig kirurgi på nuværende tidspunkt, fortæller Hans van Dillen. 

 Læger uden Grænsers Solidarite Maternity Hospital er blevet kraftigt beskadiget, men medarbejderne har behandlet tilskadekomne ved hospitalet. 

Organisationen arbejder på at sende mere personale til Haiti. Omkring 70 medarbejdere, heriblandt den Danske læge Jonas Torp Ohlsen, forventes at ankomme over de nærmeste dage. 

Læger Uden Grænser sender også et hospital med 100 sengepladser, to oppustelige operationsstuer og syv telte. Derudover vil organisationen sende nyrespecialister, der er eksperter i at behandle knusningsskader, som ofte påvirker nyrerne. 
