Dødsstraf er historie i Illinois
Den amerikanske stat Illinois har sagt endeligt farvel til dødsstraf. 34 stater tillader stadig straffen.


 Den amerikanske stat Illinois sagde onsdag endegyldigt farvel til dødsstraffen og flyttede 15 indsatte fra dødsgangen.
Ingen er blevet henrettet i staten i mere end 10 år. Den daværende guvernør suspenderede dødsstraffen i 2000 efter en stribe sager op gennem 1990'erne, hvor dna-prøver viste, at flere dødsdømte var uskyldige i den forbrydelse de var dømt for.
- Det var en vanskelig beslutning for mig, helt bogstaveligt et valg mellem liv og død, siger Illinois guvernør, Pat Quinn, som onsdag underskrev loven, der afskaffe dødsstraffen.
Pat Quinn, der i mange år var tilhænger af dødsstraffen, siger nu, at han er overbevist om, at "vores system med at bruge dødsstraf er gennemført forkert", at der "ikke er troværdige beviser" for at dødsstraf virker præventivt.
- Da vores erfaring har vist, at det ikke er muligt at lave et perfekt system for dødsstraf, der ikke har de mange fejl, som kan føre til forkerte domme eller diskrimination, har jeg konkluderet, at det rigtige er at afskaffe den, siger guvernøren.
Illinois' afskaffelse af dødsstraffen ventes at få andre af de 34 stater, der stadig bruger den, til at følge trop. Seks stater - Connecticut, Florida, Kansas, Maryland, Montana og Washington overvejer allerede at afskaffe dødsstraffen.
I 1972 blev dødsstraffen forbudt i hele USA, efter at Højesteret havde kendt den forfatningsstridig. Men efter en ny højesteretsdom blev straffen igen tilladt i 1976.
Siden er 1242 mennesker blevet henrettet i USA - heraf omkring en tredjedel i Texas.
