USA fordømmer Irans styre



 USA står side om side med den iranske opposition, der i weekenden har demonstreret i den iranske hovedstad, Teheran, og andre iranske byer imod landets ledelse.
 Det siger Det Hvide Hus i en erklæring, hvori det også hedder, at det iranske styre foretager "uretfærdig undertrykkelse" af civile.
 - Håb og historie er på samme side som de, der fredeligt bruger deres universelle rettigheder, og det samme er USA, siger Mike Hammer, talsmand for Det Hvide Hus' Nationale sikkerhedsråd.
 Politiet i Teheran siger søndag aften ifølge nyhedsbureauet Irna, at fem demonstranter er dræbt i hovedstaden under demonstrationer søndag.
 Reformvenlige hjemmesider i Iran talte tidligere på søndag om, at fire mennesker blev dræbt i Teheran og fire andre i byen Tabriz.
 En vicepolitichef i Teheran har sagt, at fire blev dræbt i byen. En styrtede ned fra en bro, to døde i en færdselsulykke, og en fjerde blev dræbt af skud, som politiet ikke har affyret.
