Irans åndelige leder hilser aftale velkommen
Gud og det iranske folks bønner hjalp med til, at en atomaftale blev nået, mener ayatollah Ali Khamenei.


 Irans åndelige leder, ayatollah Ali Khamenei, hilser atomaftalen med stormagterne velkommen og kalder den et grundlag for flere fremskridt.
- Dette kan være grundlaget for flere intelligente handlinger, skriver Khamenei i et brev til præsident Hassan Rouhani, som nyhedsbureauet Irna gengiver.
- Det skyldes uden tvivl Guds nåde, og den iranske nations bønner var en faktor for denne succes, konstaterer han.
Med aftalen, der blev indgået natten til søndag i den schweiziske by Geneve, går Iran med til at begrænse sit atomberigelsesprogram og tillade internationale inspektioner. Til gengæld lempes en del af de internationale sanktioner, som har ramt den iranske økonomi hårdt.
For de vestlige lande har det været afgørende, at de får garantier for, at Iran ikke er på vej til at udvikle atomvåben.
Aftalen natten til søndag skal følges af flere forhandlingsrunder.
