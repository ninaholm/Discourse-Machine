Festival 350 mio. kr. værd for Skanderborg



 Danmarks Smukkeste Festival er mange millioner værd for Skanderborg Kommune. Den snart 30 år gamle festival er ifølge en uvildig undersøgelse fra Rambøll Management "et oplevelsesfyrtårn" og et stærkt positivt brand for byen til en anslået værdi på 350 mio. kr. 
 Værdien af festivalen smitter i stor stil af på kommunen, der udefra forbindes med musik, kultur, smuk og fest. Festivalens årlige markedsføringsbudget på 2,7 mio. kr. årligt fungerer dermed som en effektiv markedsføring af hele Skanderborg, fastslår analysen. I en national spørgeskemaundersøgelse tænker langt de fleste - 67 pct. - på festivalen, når man siger Skanderborg, mens bare ti procent tænker på naturen, der ligger på andenpladsen. 
 Ifølge undersøgelsen fra Rambøll skaber festivalen en meromsætning i kommunen på 41 mio. kr. årligt. Festivalen skaber arbejdspladser svarende til 72 heltidsstillinger med en tilhørende bosætningseffekt og et årligt provenu på to mio. kr. årligt.
 Rambølls analyse viser i øvrigt også, at Skanderborg Kommunes ry som "kulturby" mere skyldes festivalen end kommunens økonomiske støtte til kulturlivet, der er langt lavere pr. indbyggere end f.eks. Horsens og Århus.
