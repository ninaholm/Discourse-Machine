IMF-chef: Verdensøkonomien på rette vej
Det går den rigtige vej for verdensøkonomien, men der er ikke plads til fejltagelser, siger chefen for IMF.


 Den globale økonomi er trådt et skridt væk fra afgrunden, og der er tegn på mere stabile økonomiske tider både fra Eurozonen og fra USA, lyder det fra Den Internationale Valutafond (IMF).
Men det betyder ikke, at krisen er forbi:
- Nok er den globale økonomi i bedring, men der er ikke meget råderum, og der er ikke plads til politiske fejltagelser, siger chef for IMF, Christine Lagarde.
Lagarde tilføjer, at politiske tiltag som følge af den globale finanskrise nu ser ud til at virke, og at økonomiske indikatorer fra USA vækker optimisme. Hun peger også på, at Europa har taget vigtige skridt i retningen af at få løst problemerne i Grækenland.
- På grund af kollektive indsatser er verdensøkonomien trådt tilbage fra afgrunden, og vi har grund til at være mere optimistiske. Men optimismen må ikke lulle os ind i en falsk følelse af sikkerhed.
- Der er stadig væsentlige økonomiske og finansielle sårbarheder, som vi må konfrontere, lyder det fra Lagarde.
IMF-lederen peger på, at skrøbelige finansielle systemer, der er belastet af både offentlig og privat gæld, er den første af tre store risici.
- For det andet er den stigende pris på olie ved at blive en trussel mod den globale vækst. Og for det tredje er der en voksende risiko for, at aktiviteterne i de nye vækstøkonomier vil bremse op på mellemlangt sigt, siger hun.
Samtidig mener Lagarde, at der skal tages hånd om arbejdsløsheden blandt unge, og alle lande må fortsætte de tiltag, der er sat i værk for at stabilisere den globale økonomi, hvis fremskridtet skal virke på den lange bane.
Det er vigtigt, at alle verdens store økonomier har samme mål for øje:
- Vi er alle forbundet, og vi er alle påvirket af hinandens politiske tiltag, lyder det fra Lagarde.
