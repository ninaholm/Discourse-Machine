Norske dykkere finder tysk krigsskib efter seks års søgen
Knap 200 tyske soldater, som skulle deltage i invasionen af Norge, var om bord, da polsk ubåd sænkede skibet.


 Norske dykkere har efter årelang søgen fundet et fragtskib, Rio de Janeiro, som blev brugt af de tyske nazister til troppetransport og sænket i forbindelse med Anden Verdenskrig.
En polsk ubåd sænkede Rio de Janeiro ved Lillesand 8. april 1940, dagen før tyskernes angreb på Norge.
Efter seks års eftersøgning har et dykkerteam nu fundet skibet på 135 meters dybde, skriver NRK.
- Det største øjeblik var, da vi fulgte stævnen op og kunne se ind over skibet. Da blev vi alle stille, siger Vidar Johannesen fra Agder-Tech AS, som sammen med Adykk har stået for operationen.
Den ene lanterne er hentet med op for at bekræfte, at det er Rio de Janeiro, man har fundet ved Lillesand, godt 25 kilometer fra Kristiansand i det sydlige Norge.
- Der er et serienummer på lanternen. Skibsformen og lasten efterlader heller ingen tvivl om, at det er Rio de Janeiro, siger Tom Lundal fra Adykk.
Flere hundrede tyske soldater var om bord på skibet, da det blev sænket. De skulle deltage i den tyske invasion af Norge. Flere af de 183 ombordværende, som reddede livet, har angiveligt forklaret, at de skulle til Bergen.
Den norske rigsantikvar siger til NRK, at skibet skal blive liggende som gravplads. Der er givet tilladelse til, at Rio de Janeiros skibsklokke hentes op fra dybet.
