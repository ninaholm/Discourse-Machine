To hjælpearbejdere bortført i Somalia



 Bevæbnede mænd i Somalia har bortført to udenlandske hjælpearbejdere fra organisationen Læger Uden Grænser (MSF).
 Der er formentlig tale om en belgier og en hollænder, selv om nyhedsbureauet Reuters skriver, at der kan være tale om en dansker og en belgier.
 - Uidentificerede bevæbnede mænd bortførte to fra MSF-Belgien i Bakol-regionen, siger en lokal ældre Hassan Maalin.
 Hjælpearbejdere og journalister er ofte blevet bortført i det lovløse land på Afrikas Horn. Gidslerne behandles som regel relativt godt og bliver som oftest løsladt, når en løsesum bliver udbetalt.
