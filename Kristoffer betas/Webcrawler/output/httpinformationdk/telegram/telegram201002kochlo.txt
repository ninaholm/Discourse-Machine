Koch skal løse strid om sygehustakster



 Det bliver den tidligere socialdemokratiske skatteminister Carsten Koch, der skal stå i spidsen for det voldgiftsnævn, som nu skal fastsætte taksterne på en række behandlinger på private sygehuse. 
Sundhedsminister Jakob Axel Nielsen (K) har nedsat voldgiftsnævnet, efter at Brancheforeningen for Privathospitaler og Klinikker (BPK) og Danske Regioner måtte opgive at blive enige om prisen på 12 forskellige behandlinger. 
Carsten Koch, der i dag er direktør i LD, skal fungere som opmand og får dermed den afgørende stemme, hvis de øvrige medlemmer i voldgiftsnævnet ikke kan blive enige. BPK og Danske Regioner skal udpege hver deres voldgiftsmand snarest muligt. 
Sundhedsministeren forventer, at voldgiftsnævnets arbejde er færdigt inden for fire uger efter nedsættelsen.
