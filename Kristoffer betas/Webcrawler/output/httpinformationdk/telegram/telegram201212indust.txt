Industrien roser regeringens folkeskolereform
Flere timer med bedre kvalificerede lærere er det løft, som folkeskolen længe har trængt til, mener DI.


 Det er vanvittig nødvendigt med et omfattende løft af folkeskolen, mener DI, som derfor hilser regeringens folkeskolereform velkommen.
- Hvis vi ser på de krav, der stilles til medarbejderne i de konkurrenceudsatte virksomheder i dag, så må vi bare sige, at der er behov for, at børnene får flere timer i skolen. Det gælder både de udsatte børn og alle de andre.
Det siger Lars Goldschmidt, direktør i DI, om den folkeskolereform, regeringen præsenterer i sin helhed tirsdag eftermiddag.
- Jeg synes de takter, der slås an her, ser rigtige ud. Det her er det mest positive for folkeskolen i mange år, tilføjer han.
Det er især flere timer i fag som dansk, matematik og naturfag med bedre kvalificerede lærere, som falder i god jord hos arbejdsgiverne i DI.
- Lærerne har en mulighed for at blive opkvalificeret, så de kan undervise i deres linjefag. Det er helt afgørende for, at man kan løfte undervisningen, siger Lars Goldschmidt.
- Der kommer flere timer i en række vigtige fag, og de to ting hænger sammen, for det er ikke nok at have mange timer. Der skal også være et godt indhold, tilføjer han.
I det hele taget er der lagt op til, at eleverne skal have længere skoledage. Flere timer på skolen kan understøtte de elever, som kommer fra hjem, hvor der ikke er mulighed for at understøtte det faglige, mener DI.
Det er også positivt, at der kommer fremmedsprog på skoleskemaet helt fra de små klasser.
- Vi synes, det er fremragende med engelsk fra første klasse, men vi havde også gerne set, at man havde adresseret tysk. Derfor er vi glade for, at det ser ud til, at Venstre vil bringe ind i forhandlingerne, at man skal have tysk fra femte klasse, siger Lars Goldschmidt.
Han glæder sig over, at det ser ud til at reformen af folkeskole ser ud til at blive en bred aftale i Folketinget.
- Det adresserer nogle vigtige problemstillinger i folkeskolen, som vi har arbejdet for i meget lang tid, og det ser ud til, at det sker i et format, så det også får en reel positiv indvirkning, siger Lars Goldschmidt.

