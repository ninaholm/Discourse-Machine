Pilotstrejke kostede Norwegian 300 millioner kroner
Pilotstrejken hos Norwegian endte isoleret set med at koste omkring 300 millioner danske kroner.


 Pilotstrejken hos Norwegian, der fandt sted fra slutningen af februar til midten af marts, har kostet luftfartsselskabet en større pose penge.
Det fremgår af beregninger fra Norwegian i forbindelse med selskabets trafiktal for marts.
Strejken, som blev igangsat af fagforeningen Parat og den skandinaviske pilotforening, betød således flere aflyste flyvninger. De kostede omkring 120 millioner norske kroner i tabte indtægter, svarende til omkring 100 millioner danske kroner.
Desuden kom ekstraomkostninger til at tage sig af passagererne op på 110 millioner norske kroner, som i danske kroner svarer til cirka 95 millioner.
- Dette inkluderer køb af billetter med andre selskaber, mad og hotelovernatninger for strandede passagerer, skriver Norwegian i en pressemeddelelse.
Indtægtstabet i form af tabte fremtidige bookinger er beregnet til 120 millioner norske kroner.
I alt løber "strejkeregningen" isoleret set op på omkring 350 millioner norske kroner, svarende til omkring 300 millioner danske kroner, oplyser Norwegian.
