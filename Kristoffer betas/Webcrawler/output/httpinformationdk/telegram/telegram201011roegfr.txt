Røgfri boliger bliver snart indført
Boligforeningerne ser gode muligheder i Hjerteforeningens anbefalinger om røgfrie etageboliger.


 En ny undersøgelse foretaget af blandt andre Hjerteforeningen viser, at unge foretrækker at bo i røgfrie etageboliger, og Hjerteforeningen foreslår derfor, at boligforeninger åbner op for muligheden for røgfrie etageboliger.
Det foreslag ser boligforeninger gode muligheder i.
- Det er ikke noget, vi har diskuteret, men det er noget, der kommer, og det er også noget, vi kommer til at indføre. Jeg tror, udviklingen går i retningen af, at den røgfrie bolig bliver mere og mere udbredt, siger Christian Høgsbro, der er direktør for Boligforeningen AAB.
Selvom AAB ikke har konkrete tiltag på bordet, vurderer Høgsbro, at de gradvist kommer til at indføre de røgfrie boliger inden for de næste fem år.
Problemet med indendørsrygning er, at skadelige partikler fra røgen kan bevæge sig gennem blandt andet sprækker og vinduer og kan have samme skadelige effekt som passiv rygning.
Hos ABF - en interesseorganisation for 4500 andelsboligforeninger og knap 100.000 andelshavere - ser man gode muligheder for sælgere i Hjerteforeningens forslag.
- Hvis en andelsboligforening kan finde ud af at opstille sådan nogle retningslinjer, så kan det blive et parameter, når de enkelte andelshavere skal sælge, at de kan tilbyde en ny køber en røgfri bolig, siger Jan Hansen, direktør for ABF.
Hjerteforeningens undersøgelse af unges holdning til røgfrie etageboliger er foretaget i samarbejde med Sundhedsstyrelsen, Kræftens Bekæmpelse og Danmarks Lungeforening.
Blandt de adspurgte svarede 52 procent af de 15-19-årige, at de gik ind for et rygeforbud i etageboliger, mens cirka en tredjedel svarede nej og resten var i tvivl. 
