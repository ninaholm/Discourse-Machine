Ungeborgmester er tilfreds med Pisa-test
Trods dårligere læseevner for københavnske børn glæder ungeborgmester sig. Det går nemlig bedre i matematik.


 Mens Venstre og De Konservative kritiserer København for pauvre læseresultater i en ny Pisa-undersøgelse, glæder kommunens socialdemokratiske børne- og ungeborgmester, Anne Vang, sig over, at det går bedre i matematik og naturfag.
Især resultaterne for tosprogede børn skiller politikerne.
- De seneste år har vi haft et stort fokus på, hvordan vi løfter de tosprogede elevers resultater. Derfor er det meget glædeligt, at indsatsen nu viser sig at bære frugt. Uanset hvor eleverne kommer fra, skal alle københavnske børn klare sig godt i skolen, siger Anne Vang.
Hun henviser til, at den københavnske kørsel af PISA-undersøgelsen fra 2010, som offentliggøres torsdag, viser, at de tosprogede elever i København er blevet signifikant bedre til matematik i forhold til 2007.
I naturfag har de tosprogede elever også forbedret sig.
For både matematik og naturfag gælder det, at præstationsgabet mellem tosprogede og danske elever er blevet mindre, oplyser hun i en pressemeddelelse.
Ifølge Vang går resultaterne fra de københavnske folkeskoler mod tendensen fra den nationale PISA-undersøgelse fra december sidste år.
- Det er vigtigt, at de tosprogede elever får masser af succesoplevelser i folkeskolen. De oplevelser får man blandt andet, når man kan følge med i de faglige udfordringer, man bliver stillet overfor.
Modsat den tilfredse borgmester er både undervisningsminister Troels Lund Poulsen (V) og den konservative næstformand i kommunens børne- og ungeudvalg, Rasmus Jarlov, særdeles kritiske. De fokuserer nemlig på, at de tosprogede ikke er blevet bedre til at læse, og at de etnisk danske elever ligefrem er blevet dårligere til at læse fra 2007 til 2010.
Anne Vang forholder sig i pressemeddelelsen ikke til læseresultaterne.
