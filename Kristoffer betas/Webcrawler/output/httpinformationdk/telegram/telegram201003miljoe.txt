Miljøministeriet afviser alternative placeringer til kæmpemøller
Megamøller kan kun stå i det planlagte testcenter i Thy, fastholder By- og Landskabsstyrelsen, som afviser 16 alternativer fra Danmarks Naturfredningsforening


 Miljøministeriet afviser de alternative placeringer, som Danmarks Naturfredningsforening (DN) har foreslået til kæmpemøllerne i Thy. 
Det oplyser By- og Landskabsstyrelsen, netop som Folketingets miljøpolitikere mandag besøger det planlagte testcenter ved Østerild Klitplantage nær Thisted. 
Naturfredningsforeningen har peget på 16 mulige alternativer for at undgå, at 8-12 kvadratkilometer skov skal fældes for at give plads til et nationalt testcenter for vindmøller. Området skal have plads til syv kæmpemøller på op til 250 meters højde. De vil kunne ses 50 km væk.
Men selv ikke med den bedste vilje kan DN's forslag bruges til noget, mener By- og Landskabsstyrelsen. De arealer, som foreningen foreslår, er for små i forhold til kravene om, hvor langt der skal være til naboer, hedder det styrelsens nyhedsbrev. Det vil sige, at der er for mange ejendomme, der skal eksproprieres - og dermed skal der betales meget mere i erstatning end i Østerild Plantage, hvor staten ejer det meste af jorden. 
- Antallet af nødvendige ekspropriationer af boliger løber op i 381 i det hårdest ramte af Danmarks Naturfredningsforenings forslag, skriver styrelsen.
DN's forslag levner angiveligt heller ikke plads nok til det såkaldte vindfelt foran kæmpemøllerne. 
- Endelig er mange af forslagene i strid med foreningens egne krav til arealet. For eksempel ligger flere forslag med vindfelt i Nationalpark Thy, ved Skjern Å eller i Natura 2000-områder, lyder det fra By- og Landskabsstyrelsen.
