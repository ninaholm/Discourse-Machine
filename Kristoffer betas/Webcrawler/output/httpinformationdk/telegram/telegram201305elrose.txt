EL roser SF-kritik af offentlighedslov: Stærkt af bagland
Enhedslistens Pernille Skipper roser SF's medlemmer for at sætte foden ned over for offentlighedslov.


 Ved en afstemning på SF's landsmøde besluttede medlemmerne søndag, at SF-ledelsen nu skal kæmpe for ændringer af den kontroversielle offentlighedslov.
Det betyder, at SF-formand Annette Vilhelmsen nu skal arbejde imod justitsminister Morten Bødskovs (S) forslag til en ny lov.
Enhedslistens retsordfører, Pernille Skipper, roser SF's bagland for at træde i karakter.
- Jeg synes, at det er virkelig flot af medlemmerne, at de har taget et standpunkt og har sat foden ned på så centralt et område, som åbenhed omkring magthaverne er, siger Pernille Skipper.
Hun mener, at SF med dagens kursændring sender et signal, som de øvrige regeringspartier ikke bør ignorere.
- Jeg håber meget, at regeringstoppen ikke har så store skyklapper på, at de ikke er i stand lytte til deres egne baglande. Jeg håber, at kritikken er ved at nå et punkt, hvor de faktisk begynder at genoverveje deres standpunkt.
- Men justitsministeren har tidligere vist, at han er i stand til at ignorere rigtig meget af det, der foregår uden for den glasklokke, der øjensynligt omgiver Slotsholmen og Justitsministeriet, slår Pernille Skipper fast.
167 SF'ere på SF's landsmøde stemte for en udtalelse, som gør op med dele af den udskældte offentlighedslov.
 I udtalelsen forpligter partiet sig til at "arbejde for at fjerne de dele" af offentlighedsloven, som "indskrænker demokratiet".
