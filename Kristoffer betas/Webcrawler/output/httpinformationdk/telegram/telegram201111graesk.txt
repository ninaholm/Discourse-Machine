Græske partier enes om koalitionsregering
Grækenlands to største partier er blevet enige om en ny national samlingsregering uden Papandreous ledelse.


 Den græske premierminister, George Papandreou, og den konservative oppositionsleder, Antonis Samaras, er blevet enige om dannelsen en national samlingsregering.
Regeringen skal gennemføre en krisepakke, som Grækenland har aftalt med de øvrige eurolande og IMF, Den Internationale Valutafond, og som skal forhindre, at Grækenland går statsbankerot.
Aftalen om samlingsregeringen kom i stand efter forhandlinger søndag aften hos den græske præsident, Karolos Papoulias, der i weekenden har ført forhandlinger med alle græske partier for at stable en regering på plads.
Repræsentanter for Papandreous socialdemokratiske Pasok-parti og Samaras konservative parti, Nyt Demokrati, mødes tidligt mandag for at aftale et regeringsgrundlag.
Det står dog klart, at Papandreou ikke kommer til at lede den ny regering.
Når samlingsregeringen har gennemført krisepakken, bliver der udskrevet nyvalg til det græske parlament, sandsynligvis en gang kort efter nytår, siger iagttagere.
