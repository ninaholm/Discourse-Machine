Nødhjælp: Regering svigter Connie H.



 Regeringen svigter sin klima- og energiminister, Connie Hedegaard (K), mener Folkekirkens Nødhjælp.
 Fem måneder inden det store klimatopmøde i København er forhandlingerne i krise. Det skyldes især, at ulandene ikke får løfter om kompensation for de katastrofer og kriser, de menneskeskabte klimaforandringer påfører dem, påpeger nødhjælpsorganisationen.
 Her burde Danmark som topmødevært gå foran og lægge penge på bordet til ulandene, hedder det i rapporten "Danmark: Klimaduksen løber fra regningen". Men regeringskollegerne og især finansminister Claus Hjort Frederiksen (V) lader klimaministeren i stikken, hævder Folkekirkens Nødhjælp. Hvis Danmark skulle leve op til sit ansvar og sin "historiske klimaregning", skulle regeringen afsætte mellem 6 og 12 milliarder kroner årligt i ekstra bistand, så ulandene kan tilpasse sig det ændrede klima og nedsætte deres eget CO2-udslip, fremgår det af rapporten.
 Tallene stammer fra beregninger, som er foretaget med hjælp fra forsknings- og lobbyorganisationen EcoEquity (Økologisk Retfærdighed), der har base i Californien.
 - Danmark har ikke givet klare tilsagn, som sikrer, at klimabistanden kommer til at bestå af nye og ekstra penge. Danmark er i Top5, når det gælder udledning af CO2 pr. indbygger og bærer dermed et stort ansvar, siger Christian Friis Bach, international chef i Folkekirkens Nødhjælp, i en skriftlig udtalelse.
 Der findes mange forskellige metoder til at beregne, hvilke lande der har ansvaret for klimaændringerne - og samtidig evne til at betale for at begrænse dem. EcoEquitys beregninger viser, at USA's del af regningen bør ligge på godt 30 procent, mens EU lander på cirka en fjerdedel. Og Danmarks andel af klimabistanden ender på 6-12 mia. kroner. Ifølge FN's udviklingsprogram, UNDP, vil klimatilpasning i ulandene i 2015 koste mellem 86 og 109 milliarder dollar om året.
 Den ny klimarapport er udgivet sammen med Roskilde Festival, som i år sætter fokus på klimaet med kampagnen "Grønne fodaftryk".
