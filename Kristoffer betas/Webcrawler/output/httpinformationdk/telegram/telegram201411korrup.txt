Korruption tvinger spansk minister til at gå af
Spaniens sundhedsminister går af efter mistanke om, at hun har nydt godt af bestikkelse gennem sin eksmand.


 Spaniens sundhedsminister, Ana Mato, trækker sig fra posten, efter at være blevet sat i forbindelse med en stor korruptionsskandale, der allerede har skadet Spaniens regerende konservative Partido Popular.
- Jeg har besluttet at erklære min afsked, siger Mato i en udtalelse og tilføjer, at hun trækker sig for regeringens og partiets skyld.
Tidligere onsdag beskyldte en spansk undersøgelsesdommer den afgående sundhedsminister for at have profiteret af bestikkelse, som hendes tidligere mand, Jesus Sepulveda, er involveret i.
Mato er ikke selv mistænkt for korruption, men dommeren mener altså, at hun har nydt godt af ferier, penge og andre gaver, da hun var gift med Jesus Sepulveda, tidligere Partido Popular-borgmester i en forstad til Madrid.
Det omfattende korruptionsforetagende - kendt som "Gurtel-sagen" - omfattede angiveligt seks regionale Partido Popular-regeringer og fandt sted i årene 1999-2009.
Undersøgelsesdommeren mener at have materiale til at kunne retsforfølge 43 personer for korruption.
Mato er en af de mindst populære medlemmer af premierminister Mariano Rajoys regering.
Hun blev blandt andet voldsomt kritiseret for sin håndtering af sagen, da en spansk sygeplejerske blev smittet med ebola efter at have behandlet to ældre missionærer på et hospital i Madrid.
