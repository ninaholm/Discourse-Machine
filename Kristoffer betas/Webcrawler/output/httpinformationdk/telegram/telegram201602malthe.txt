Malthesagen kommer måske først for retten næste år
Advokat ser gode muligheder for forlig, hvis tidligere pædofilianklaget dansker kun går efter pengene.


 Malthe Thomsen risikerer at skulle vente et år, før han får mulighed for at føre erstatningssag, efter at han forrige år uberettiget blev tilbageholdt i fem måneder i New York, mistænkt for pædofili.
Den tidligere pædagogstuderende repræsenteres af den amerikanskbaserede advokat Jane Fisher-Byrialsen, som torsdag aften fik grønt lys til at føre erstatningssag mod politiet og mod den kollega, der fremsatte den falske anklage.
- Vi skal i retten 25. februar, hvor vi skal møde dommeren, og hvor der skal laves en tidsplan, siger Jane Fisher-Byrialsen til Ritzau.
Hun forventer, at retssagen kan finde sted sidst i 2016 eller i begyndelsen af 2017. Retssagen kan også blive aflyst, hvis parterne indgår forlig.
Jane Fisher-Byrialsen har opgjort Malthe Thomsens erstatningskrav til syv millioner dollar (godt 46 millioner kroner), og chancerne for at indgå forlig er formentlig gode, vurderer hun.
- Når man kun taler penge, plejer de at være til at snakke med. De køber sig som regel ud af problemerne.
- Men Malthe vil jo gerne have politiet til at ændre deres procedurer, så noget lignende ikke sker igen.
- Og det bliver nok vanskeligt at indgå forlig om. Så hvis han fastholder det krav, så ender vi nok i en retssag, siger Jane Fisher-Byrialsen.
Hun understreger, at det er Malthe Thomsen selv, der skal beslutte, om erstatningssagen skal føres til ende.
- Det er helt op til ham. Men psykisk har han også brug for, at det her får en ende. Så beslutningen kommer nok også an på, hvor lang tid det kan risikere at trække ud.
- Vi vil formentlig få en pejling på, hvilken retning tingene kan tage, når vi står over for dommeren næste gang, siger advokaten.
Malthe Thomsen blev i juni 2014 anholdt af politiet i New York, fordi en kollega sagde, at hun havde set ham forgribe sig på nogle børn i den institution, hvor han var i praktik.
Politiet hævdede, at han under et forhør havde tilstået at have gjort det, men det benægtede Malthe Thomsen.
Fem måneder varede det at nå frem til, at anklagerne var grundløse, og i mellemtiden var Malthe Thomsen en tid i fængsel og siden en periode i husarrest på et hotel med fodlænke på.
Det er den uberettigede tilbageholdelse, som er årsag til det høje erstatningskrav.
- Vi har blandt andet taget udgangspunkt i, hvad det har kostet familien i kaution, advokatsalærer og hotelophold.
- Men så skal han jo også have erstatning for svie og smerte. Han har stadig mareridt og psykiske problemer, og så mistede han også et halvt års skolegang undervejs, siger Jane Fisher-Byrialsen.
