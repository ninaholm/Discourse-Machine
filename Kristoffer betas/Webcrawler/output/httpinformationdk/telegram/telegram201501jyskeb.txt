Jyske Bank indgår nyt millionforlig i hedgesag
Jyske Bank har indgået nyt forlig med mere end 100 investorer i sagen om den kontroversielle hegdeforening.


 Mere end 100 investorer får nu godtgjort det meste af deres tab på en investering i en kontroversiel hedgeforening fra Jyske Bank, som satte mere end 800 millioner kroner over styr under finanskrisen. Det skriver Finans.
Investorerne har været på vej med et gruppesøgsmål mod banken, men Jyske Bank har valgt at godtgøre dem 80 procent af deres tab svarende til 23 millioner kroner og dermed lukke sagen.
- Det er primært af procesøkonomiske grunde, at vi forliger sagen, og fordi der altid er en procesrisiko, siger Peter Stig Hansen, juridisk direktør i Jyske Bank til Finans.
Det er anden gang, at Jyske Bank bliver mødt med et gruppesøgsmål om hedgeforeningen og samtidig anden gang, at det ender i et forlig.
I 2012 indgik banken et forlig med 1100 kunder, som fik cirka 200 millioner kroner i kompensation. Derudover har banken indgået forlig i flere hundrede sager direkte med kunder for et hemmeligholdt millionbeløb.
Jyske Bank har stadig enkelte verserende sager med kunder. Banken har ligeledes stævnet Finanstilsynet, som banken mener har uddelt en påtale i sagen på et forkert grundlag.
I påtalen fra 2009 kritiserer Finanstilsynet bankens rådgivning for som udgangspunkt at være mangelfuld. Den fik stor betydning for det videre sagsforløb.
Sagen mod Finanstilsynet skal efter planen for retten den 16. marts i år.
