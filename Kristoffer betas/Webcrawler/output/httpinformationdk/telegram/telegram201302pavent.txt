Paven træder tilbage før tid
Paven vil træde tilbage 28. februar efter knap otte år som den katolske kirkes overhoved.


 Pave Benedikt træder tilbage før tid. Det beretter det italienske nyhedsbureau Ansa.
Paven meddelte personligt og på latin, at han træder tilbage den 28. februar.
Den tysk-fødte pave blev indsat som den katolske kirkes øverste leder i 2005. Han afløste pave Johannes Paul II, der døde samme år.
Ifølge Vatikanet har paven givet udtryk for, at han føler sig for gammel til at lede kirken.
- Af denne grund, og fuldt vidende om alvoren i denne beslutning, så erklærer jeg med min fulde frihed, at jeg fralægger mig embedet som øverste biskop for Rom og Sankt Peders efterfølger, siger paven ifølge Vatikanets bekendtgørelse.
Hans post vil stå ledig, indtil der er fundet en afløser.
Pave Benedikt XVI har i sin regeringstid været regnet som en konservativ, doktrinær religiøs leder.
Han har tordnet mod prævention, og han har flirtet med tanken om at genindføre latin ved katolske gudstjenester for at gøre op med den liberalisering, der skete inden for den katolske kirke i 1960'erne.
Inden han blev gjort til pave var hans verdslige navn Joseph Alois Ratzinger.
Han stod tidligere pave Johannes Paul II meget nær og ledte Vatikanets magtfulde position som forvalter af kirkens doktrin.
Her var han med til at kritisere og i flere tilfælde fjerne såkaldte befrielsesteologer i Sydamerika, som mente, at kirken skulle spille en mere aktiv rolle for at sikre social retfærdighed.
Paven blev født i Markt am Inn i Bayern den 16. april 1927.
Han blev som meget ung indrulleret i Hitlerjugend og den tyske nazihær, og han var ved krigsafslutningen krigsfange.
Valg af en ny pave kan i visse tilfælde tage meget lang tid. Kardinaler fra hele verden skal samles i Vatikanet for at forhandle, hvem der skal være afløseren.
Traditionelt varsles enighed om den nye pave, når der stiger røg op fra en bestemt skorsten i Vatikanet.
