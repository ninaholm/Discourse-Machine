Læs her om de seneste års skoleskyderier
Kronologi over de senere års skyderier på skoler og universiteter verden over, hvor det er kommet til dødsofre


 * 14. december 2012: Skoleskyderi på grundskolen Sandy Hook i Connecticut i USA. De første meldinger går på, at 27 er blevet dræbt.
* April 2012: Syv mennesker meldes dræbt, efter at en mand har skudt omkring sig på et kristent universitet i Oakland, Californien. Den formodede gerningsmand anholdes kort efter.
* April 2011: En 24-årig tidligere elev på Tasso da Silveira-skolen i Rio de Janeiro skyder og dræber 10 piger og 2 drenge i 12 til 14 års alderen, før han tager sit eget liv efter at være blevet ramt af skud fra en politimand.
* Marts 2009: En 17-årig tidligere elev på Albertville-realskolen i sydtyske Winnenden skyder omkring sig på skolen og siden også under flugten fra politiet, inden han begår selvmord i byen Wendlingen. 15 mennesker bliver dræbt og 11 andre såret.
* September 2008: En 22-årig studerende skyder og dræber 10 mennesker på en erhvervsskole i den lille finske by Kauhajoki, før han begår selvmord. Gerningsmanden er mobbeoffer og inspireret af en massakre på en anden finsk skole året før.
* Februar 2008: Fem bliver dræbt af en 27-årig tidligere studerende på Northern Illinois University nær Chicago, inden han skyder sig selv. Samme måned skyder en sygeplejerskestuderende to af sine medstuderende på Louisiana Technical College i Baton Rouge, inden hun begår selvmord.
* November 2007: På en skole i Jokela i det sydlige Finland går en 18-årig elev amok med et skydevåben og dræber otte personer, inden han skyder sig selv. Han har forinden varslet massakren i en video på YouTube.
* April 2007: En svært bevæbnet studerende dræber 32 personer og sårer 15 andre på et teknisk universitet i delstaten Virginia i USA. Der er tale om det værste massedrab på et universitet i USA. Den 23-årige drabsmand viste gennem længere tid tegn på, at han havde psykiske problemer.
* Marts 2005: En 16-årig dreng skyder fem elever, en lærer og en sikkerhedsvagt på en skole i Minnesota i USA. Han dræber også sin bedstefar og dennes bekendte.
* April 2002: En bevæbnet gymnasieelev åbner ild på Gutenberg-gymnasiet i Erfurt i den østtyske delstat Thüringen og dræber 17 mennesker og sig selv ved den første skolemassakre i Tyskland.
* April 1999: To unge mænd dræber 12 medstuderende og en lærer på Columbine High School i Littleton i Colorado i USA, inden de begår selvmord. Der er lavet flere film om Columbine-massakren, bl.a. Michael Moores "Bowling for Colombine".
 Kilder: Reuters, dpa, BBC, Wikipedia, CNN
