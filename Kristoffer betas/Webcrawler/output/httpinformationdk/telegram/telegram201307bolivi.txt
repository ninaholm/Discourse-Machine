Nu vil Bolivia også give Snowden asyl
Bolivia lover den afhoppede amerikanske efterretningsmand Edward Snowden politisk asyl, hvis han ansøger.


 Først ville Bolivia kun give Edward Snowden asyl, hvis han kom til landet og ansøgte. Så forsikrede præsident Evo Morales amerikanerne om, at man ikke ville give asyl til ham uden at høre deres holdning først.
Men nu lyder meldingen fra Morales, at Snowden kan få asyl i Bolivia, hvis han ønsker det, skriver nyhedsbureauet Reuters.
Dermed er der udbrudt en slags latinamerikansk konkurrence om at give asyl til Snowden, efter at både Nicaraguas præsident, Daniel Ortega, og Venezuelas præsident, Nicolas Maduro har tilbudt asyl til Snowden.
- Jeg har besluttet mig for at tilbyde humanitær asyl til den unge amerikaner Edward Snowden, så han kan leve fri for det imperialistiske Nordamerikas forfølgelse i Simon Bolivar og Hugo Chavez' fædreland, sagde Maduro natten til lørdag dansk tid på tv.
Edward Snowden opholder sig angiveligt stadig i en ingenmandsland i transitområdet i en international lufthavn i Moskva.
Tidligere på ugen gik der ellers rygter om, at Snowden havde forladt den russiske hovedstad om bord på den bolivianske Evo Morales' præsidentfly.
Det fik Spanien, Frankrig, Italien og Portugal til at lukke deres luftrum, og flyet blev tvunget til at lande i den østrigske hovedstad, Wien.
Morales er rasende på de europæiske lande - og USA, som han beskylder for at have "bestilt" lukningen af luftrummene.
Han truer nu med at lukke USA's ambassade i Bolivia. Torsdag mødtes han med præsidenterne fra Venezuela, Argentina, Ecuador, Uruguay og Surinam.
De udsendte efterfølgende en erklæring, hvor de kræver en undskyldning fra de fire europæiske lande, der nægtede overflyvning. De betegner handlingen som en fornærmelse over for hele Latinamerika.
Den 30-årige amerikanske it-tekniker og tidligere efterretningsmand står bag omfattende afsløringer om USA's elektroniske overvågning hjemme og ude. USA vil have Snowden udleveret og vil retsforfølge ham for de omfattende lækager.
