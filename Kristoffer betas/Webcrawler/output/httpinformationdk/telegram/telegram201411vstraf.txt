V vil straffe kommuner for overbelægning på sygehus
Kommuner i Region Hovedstaden bør betale overpris for overbelægning, mener sundhedsordfører Sophie Løhde (V).


 Kommunerne bør betale ved kasse 1, hvis de ikke hjemtager færdigbehandlede ældre patienter, så der ender med at blive overbelægning på flere hospitaler i Region Hovedstaden.
Det gælder især de medicinske afdelinger på hospitalerne i Hvidovre, Herlev og Glostrup. Det siger Venstres sundhedsordfører, Sophie Løhde.
På visse afsnit er belægningen over 100 procent i lange perioder, skriver Berlingske. Det viser tal for regionens hospitaler i årets første otte måneder.
- Venstre foreslår, at de kommuner, der er særligt dårlige til at gøre noget ved problemerne med færdigbehandlede patienter, skal betale en højere takst. Det kan for eksempel svare til udgiften for at optage en hospitalsseng, siger Sophie Løhde.
København ligger værst i Region Hovedstaden, som generelt halter langt efter andre regioner, påpeger hun.
- I Region Hovedstaden er der markant større problemer med patienter, som unødigt optager sygehussenge, fordi de venter på hjælp fra deres hjemkommune. Derfor er det ikke urimeligt, at vi siger til Københavns kommune, at vi ikke kan se igennem fingre med problemet, siger hun.
En undersøgelse fra i år viser, at ni procent flere patienter dør på hospitalet, hvis der er belægning på 110 procent eller mere på en afdeling, end når belægningen er under 80 procent.
Undersøgelsen bygger på 2,6 millioner indlæggelser på danske medicinske afdelinger fra 1995 til 2012. Efter kritik har Region Hovedstaden brugt 40 millioner kroner på at fjerne overbelægning.
Overbelægningen er dybt utilfredsstillende. Det giver dårligere kvalitet i behandlingen og utilfredse patienter, som ligger på gange eller i et skyllerum, mener Sophie Løhde.
- Det koster samfundet rigtig mange penge. Dem kunne vi i stedet have brugt på forebyggelse og bedre behandling, siger Sophie Løhde.
