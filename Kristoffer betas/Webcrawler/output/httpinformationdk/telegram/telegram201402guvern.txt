Guvernør: Våbenhvilen i Homs er forlænget tre dage
For at give mulighed for at evakuere endnu flere civile fra den syriske by Homs er våbenhvilen forlænget.


 Våbenhvilen i den belejrede syriske by Homs er blevet forlænget med tre dage, oplyser guvernøren i byen ifølge nyhedsbureauet Reuters. Dermed kan den humanitære operation fortsætte.
- Våbenhvilen er blevet forlænget med yderligere tre dage med start fra i dag for at give mulighed for evakuering af de resterende civile, siger guvernøren i Homs, Talal al-Barazi, til Reuters over en telefon.
Han tilføjer, at 1400 personer i alt er blevet evakueret fra den belejrede by siden fredag i sidste uge, hvor våbenhvilen begyndte.
Af disse er 220 stadig under såkaldt "baggrundstjek", hvilket betyder, at de tilbageholdes og skal afhøres, siger guvernøren.
Våbenhvilen udløb oprindeligt søndag aften, men den blev forlænget med tre dage og skulle dernæst udløbe onsdag aften ved midnat. Men nu vil den altså fortsætte yderligere tre dage.
Situationen i Homs har længe været bekymrende. Mange mennesker i byen er underernærede efter kun at have levet af oliven og vilde planter. Byen har været under belejring i mere end 18 måneder, og madforsyningerne er blevet mindre og mindre.
 Våbenhvilen er et af de få konkrete tiltag, der er kommet ud af fredsprocessen i den schweiziske by Geneve, hvor parterne i denne uge har taget fat på anden runde.
Før operationen blev det antaget, at mellem 2500 og 3000 personer befandt sig i de belejrede områder.
