Tørnæs: Uacceptabelt at angribe nødhjælp



 Udviklingsminister Ulla Tørnæs kalder det "helt uacceptabelt", at FN's nødhjælpsorganisation i de palæstinensiske områder, UNRWA, har været nødt til at suspendere sit arbejde i Gazastriben på grund af den risiko, som israelske angreb medfører. 
 I dag blev en af UNRWA's lastbiler, der var på vej efter fødevareforsyninger, ramt af en israelsk kampvogn, og organisationen mener ikke længere, at det er sikkert for deres ansatte at agere i konfliktområdet.
 - Det er helt uacceptabelt med angreb på nødhjælp, og jeg vil på det kraftigste tage afstand fra dagens angreb på en medarbejder fra UNRWA. Den humanitære situation i Gaza er alvorlig, og det er afgørende, at nødhjælpen til Gazas befolkning kan komme ind og blive fordelt, udtaler Ulla Tørnæs i en skriftlig kommentar.
 - Israel må gøre alt for at sikre, at nødhjælpsleverancerne kan genoptages hurtigst muligt. Det vil blive understreget, når den israelske ambassadør skal til møde i Udenrigsministeriet i morgen (fredag, red), tilføjer hun.
