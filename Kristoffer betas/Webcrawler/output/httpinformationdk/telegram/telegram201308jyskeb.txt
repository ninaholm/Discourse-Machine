Jyske Bank: Droppet anke skyldes sag mod Finanstilsynet
Jyske Bank valgte fredag at opgive at anke en sag om dårlig rådgivning til Højesteret.


 Det er først og fremmest af proceduremæssige årsager, at Jyske Bank fredag har valgt at opgive at anke en sag om dårlig rådgivning til Højesteret.
Det fortæller bankens juridiske direktør, Peter Stig Hansen.
Jyske Bank blev i 2011 ved Østre Landsret dømt til at betale 800.000 kroner i erstatning til en kunde, som havde tabt penge på grund af dårlig rådgivning i forbindelse med et avanceret investeringsprodukt. Silkeborg-banken ankede afgørelsen til Højesteret, men anken er altså nu droppet.
- Vi fokuserer på den sag, som vi har anlagt mod Finanstilsynet ved landsretten, som vi gerne vil have behandlet på den mest hensigtsmæssige måde. Og vi havde gerne set, at den blev behandlet inden sagen i Højesteret, men det kunne ikke lade sig gøre. Derfor hævede vi anken, fortæller Peter Stig Hansen.
Han henviser til, at Jyske Bank har stævnet Finanstilsynet for en såkaldt stærkt belastende påtale. I påtalen peger Finanstilsynet på, at banken ikke levede op til sine forpligtigelser, da den solgte investeringsproduktet Jyske Invest Hedge Markedsneutral - Obligationer.
Produktet blev solgt som en sikker lavrisikoinvestering. Alligevel endte investorerne med at tabe 80 procent af deres indskud - eller cirka 800 millioner ud af de 1,1 milliarder kroner, der blev investeret.
Jyske Bank har lidt en stribe nederlag i Pengeinstitutankenævnet om sagen, som Forbrugerombudsmanden også gik ind i.
Banken indgik senere forlig med en række investorer, som gik med til at få udbetalt erstatning på 80 procent af det tabte uden renter og omkostninger. Det har indtil nu kostet banken mindst 640 millioner kroner.
Men der er ikke mange flere søgsmål undervejs, vurderer Peter Stig Hansen.
- Der er taget hånd om næsten alle sager, fastslår han.
