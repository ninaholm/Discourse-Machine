Topskat vejer mindre end mellemskat



 For de højest lønnede betyder regeringens ønske om at fjerne mellemskatten langt mere end den bebudede - og af Dansk Folkeparti udskældte - ændring af topskatten fra 15 til 13,5 procent.
 - Det er klart, at i og med at mellemskatten er på seks procent, og man blot reducerer topskatten med halvanden procent, så har det den største effekt at fjerne den på seks procent, siger privatøkonom i Danske Bank, Las Olsen, til Ritzau.
 Han forklarer, at de to skattetyper sætter ind samme sted på indkomstskalaen, og at de stort set har samme effekt på den sidst tjente krone
 - De to skattetyper har stort set samme betydning i forhold til skatten på den sidst tjente krone, siger han.
 Dansk Folkeparti har blæst til angreb mod regeringens ønske om at sænke topskattesatsen ud fra en devise om, at partiet går til forhandlingerne med det formål at mindske den sociale skævhed i regeringens udspil.
 Finansordfører Kristian Thulesen Dahl medgiver dog, at mellemskatten har samme sociale profil som topskatten.
 - Det er rigtigt, som det bliver nævnt, at når man lægger op til at afskaffe mellemskatten, der sætter ind samme sted som topskatten. Og så er det at trække den for voldsomt i forhold til lettelser i toppen, at man oven i købet fra regeringens side vil sænke satsen også, siger DF's finansordfører Kristian Thulesen Dahl.
