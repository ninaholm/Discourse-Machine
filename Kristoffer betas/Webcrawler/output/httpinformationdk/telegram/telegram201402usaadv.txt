USA advarer mod nye skobomber på passagerfly
Terrorister arbejder angiveligt på at udvikle en mere avanceret udgave af sprængstof gemt i fodtøj.


 Amerikanske embedsmænd advarer nu om, at der er risiko for potentielle skobomber om bord på internationale fly på vej til USA.
Sikkerhedsmyndighederne har udstedt et varsel, efter at de har modtaget helt nye efterretninger om, at terrorister vil forsøge at angribe passagerfly med sprængstof gemt i sko, rapporterer tv-stationen NBC.
Ifølge tv-kanalen kan passagerer fremover blive udsat for et udvidet sikkerhedstjek i lufthavnene, og flyselskaberne vil holde ekstra godt øje med passagerernes fodtøj.
Flere luftfartsselskaber forlanger allerede, at passagererne tager deres sko af i sikkerhedskontrollen efter et mislykket terrorangreb for flere år siden.
Tre måneder efter terrorangrebet mod New York i 2001 forsøgte Richard Reid nemlig at detonere sprængstof, som han skjult i sine sko, om bord på et fly på fra Paris til Miami.
I julen 2009 blev et andet potentielt terrorangreb forpurret i sidste øjeblik. En nigeriansk mand forsøgte at sprænge et fly i luften, da det skulle til at lande i Detroit. Han havde gemt sprængstof i sine underbukser - flyet var lettet fra Amsterdam.
Ifølge de nye efterretninger arbejder terrorister på en ny udgave af skobomben, skriver CNN.
De amerikanske embedsmænd understreger, at der ikke er meldinger om konkrete trusler mod et specifikt land eller luftfartsselskab.
Tidligere på måneden advarede amerikanske sikkerhedsfolk mod sprængstof, der kunne være skjult i tandpastatuber.
