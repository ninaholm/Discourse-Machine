Slagteridirektør afviser at give jobgaranti
Danske svin skal slagtes i Danmark. Derfor vil en investering i danske stalde betyde mere gang i Danish Crown.


 Hvert år bliver der 200.000 til 300.000 færre svin at slagte hos Danish Crown. Og når antallet af svin falder, er det ensbetydende med, at antallet af job på landets slagterier også skrumper.
- Men produceres danske svin i Danmark, så skal de slagtes i Danmark. Derfor er en investering i danske landmænds svineproduktion en investering i danske arbejdspladser, siger Jesper Friis, direktør for DC Pork.
De ansatte på Danish Crown skal nu tage stilling til, om de vil være med til at indbetale en del af deres løn i de kommende fire år. Samlet skal de ansatte samt chefer og ledelse skyde 600 millioner kroner i en fond til udbygning af svineproduktionen.
Men det er ikke et trylleformular, som tillidsmandskollegiet har skruet sammen for at bevare de mange job. Det erkender Jesper Friis:
- 2014 bliver et hårdt år. Der har vi ikke fået bygget stalde endnu, så det er et år, vi bare skal komme igennem. Men i 2015 begynder vi at få en nettotilgang af slagtesvin i Danish Crown, siger direktøren.
Spørgsmål: Hvordan kan de ansatte være sikre på, at de har et job, hvis de siger ja til at investere en del af deres løn?
- Det kan de heller ikke. Vi har sagt, at vi ikke lukker slagterier i Danmark. Men der er en sammenhæng mellem antal slagtesvin i Danmark og antal arbejdspladser i Danmark. Lykkes det her, får vi en nettotilgang af arbejdspladser, siger Jesper Friis.
 Det er tillidsfolkene, der har foreslået den alternative måde at undgå fyringer på. Der var nemlig lagt op til, at Danish Crown igen skulle ud i en fyringsrunde og skære op mod 1000 job væk.
- Nu håber vi, at vi næste år ikke skal fyre, men kan klare eventuelle afskedigelser ved naturlig afgang, siger direktøren.
I dag producerer Danish Crown cirka to procent af verdens forbrug af svinekød, så der er af plads til, at produktionen udvides.
- Men i virkeligheden udvider vi ikke produktionen - vi prøver bare at komme tilbage til, hvor vi var for små 10 år siden. Og vi håber meget på, at vi kan skabe flere arbejdspladser i Danmark, siger direktøren.
Der skal nu stemmes om aftalen blandt de ansatte. Resultatet forventes at være klar 17. september.
