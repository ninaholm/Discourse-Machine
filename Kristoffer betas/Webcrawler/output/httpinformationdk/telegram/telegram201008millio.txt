Millionsatsning på nyt liv i Århus Festuge
En rigtig skov på byens centrale plads, en enorm labyrint med indbygget lys og et blikslumkvarter er med i Århus Festuges millionsatsning ved årets kulturfest.


 Århus Festuge satser en million kroner på at skabe mere liv i gaderne og på byens pladser til årets festuge, der finder sted 27. august til 5. september.
Dermed forsøger festugen at imødekomme en tilbagevendende kritik af for lidt liv i bybilledet under kulturfestivalen og for få gratis fornøjelser til de mange tilstrømmende gæster.
- Vi har fået lov af bestyrelsen at bruge en million kroner af sidste års overskud på en stor satsning i gadebilledet, hvor der gerne må ske meget mere, siger festugens direktør, Jens Folmer Jepsen. 
 Samtidig peger han med henvisning til elendigt vejr under sidste år festuge på udfordringen i at skabe udendørs tilbud, som ikke risikerer at regne dyrt lige ned i kloakkerne.
Blandt de regnsikre satsninger, der laves i samarbejde med landskabsarkitekter, er omdannelsen af Store Torv ved domkirken til Store Skov. 130 høje træer skyder op på en bund af græs og omdanner den travle plads til grønt åndehul. 
På Klostertorv rejses et slumkvarter med blikskure, og i Musikhusparken byder en 1000 kvadratmeter stor lyslabyrint på magiske synsoplevelser. Samtidig skal omvandrende kæmpedukker fra Australien - Snuff Puppets - skabe smil rundt om i gaderne.
Århus Festuge havde sidste år et rekordår. Godt billetsalg, administrative omlægninger og solid opbakning fra sponsorer og samarbejdspartnere lagde grunden til et rekordoverskud på 1,8 millioner kroner ud af en samlet omsætning på 19,5 millioner kroner. 
I år spiller gourmetmad og skæve film sammen med musik i mange genrer centrale roller i festugens omfattende program med det overordnede tema "Naboer".
