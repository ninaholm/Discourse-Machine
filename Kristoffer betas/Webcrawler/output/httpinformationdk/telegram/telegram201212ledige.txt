Ledige sikres op til seks måneders forsørgelse
Det kniber med akutjob, men berørte dagpengemodtagere er nu sikret op til seks måneder på kontanthjælp.


 Ledige, hvis dagpengeperiode udløber i første halvår af 2013, får ret til op til et halvt års kontanthjælp, når dagpengene slipper op. Det eneste krav er, at man melder sig klar til et uddannelsesforløb, der kan bringe den ledige tættere på arbejdsmarkedet.
Det ligger fast, efter at rød blok sammen Dansk Folkeparti har vedtaget en garanti for, at ingen dagpengemodtagere i første halvdel af 2013 kommer til at stå uden forsørgelse, når dagpengeperioden til nytår halveres fra fire til to år.
Både Venstre og De Konservative angriber dog regeringen for ikke at sikre job til de dagpengemodtagere, som risikerer at ryge ud. Planen om akutjob virker ikke, lyder det.
Socialdemokraternes Ane Halsboe-Larsen fastslår, at regeringen har taget en række initiativer for at hjælpe de langtidsledige. Både hjælp til at finde ordinære job, ordningen med akutjob målrettet langtidsledige og tilbuddet om uddannelse.
- Vi kan se, at der er flere tusind akutjob slået op, og mange af dem er gået til langtidsledige, og det her forslag vil gøre endnu mere for den gruppe.
- Det vi laver nu betyder, at ikke et eneste menneske mister sin forsørgelse i det næste halve år som følge af dagpengereformen, siger Ane Halsboe-Larsen.

Enhedslisten kæmpede i finanslovforhandlingerne for at få en garanti for et helt års forsørgelse, men det var ikke muligt at få regeringen med på.
Derfor angriber Enhedslistens Jørgen Arbo-Bæhr og Stine Brix regeringen for at lukke øjnene for, at der i andet halvår også vil være langtidsledige, som vil have behov for tilbuddet om kontanthjælp og uddannelse.
Ane Halsboe-Larsen mener dog, at problemet er størst efter 1. januar, hvor dagpengeperioden bliver halveret fra fire til to år. Og hun giver ingen konkrete løfter om yderligere hjælp, når tilbuddet udløber til sommer.
- Når vi har så stor en gruppe, der bliver ramt på en gang, så er vi nødt til at gøre nogle ekstra ting. Og her er uddannelsestilbuddet en meget vigtig del.
- Jeg er ikke i øjeblikket i tvivl om, at det er det, vores arbejdsmarked har brug for. Det viser alle undersøgelser, siger Ane Halsboe-Larsen.
En rundringning, som Morgenavisen Jyllands-Posten har foretaget til private og offentlige virksomheder, viser, at de første akutjob er i mange tilfælde ikke gået til de langtidsledige, som stillingerne var tiltænkt.
I alt 100 stillinger er blevet undersøgt, og af dem er 41 blevet besat af såkaldt udfaldstruede, som ellers stod til at miste deres dagpenge efter nytår.
