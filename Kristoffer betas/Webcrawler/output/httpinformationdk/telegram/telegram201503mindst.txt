Mindst 20 turister blev dræbt på museum i Tunis
Ni personer er anholdt i Tunis efter angreb, der varede i fire timer og kostede 20 turister livet.


 Antallet af udenlandske turister, som blev dræbt ved et angreb på Tunesiens nationale museum onsdag, er steget fra 17 til 20, siger landets sundhedsminister.
Ved angrebet blev tre tunesere også dræbt.
To bevæbnede mænd, der uden varsel åbnede ild på Bardo-museet ved det værste angreb i landet i mere end et årti, dræbte turister fra blandt andet Spanien, Polen, Storbritannien, Belgien, Frankrig, Japan og Colombia.
Mindst ni af turisterne var passagerer fra krydstogtskibet MSC Spendida, oplyser selskabet, der organiserede krydstogtet. Over 3700 passagerer var om bord på skibet, da det ankom til Tunis, hvorfra det torsdag ifølge planen skulle videre til Barcelona.
Krisepsykologer er sendt til Tunis for at hjælpe pårørende til de dræbte og omkring 40 sårede.
Angrebet, der varede omkring fire timer, er et alvorligt anslag mod Tunesiens vigtige turistindustri.
Ni personer er anholdt i forbindelse med angrebet, hedder det i en erklæring fra præsident Beji Caid Essebsis kontor.
- Fire personer, der har direkte tilknytning til angrebet er anholdt i dag. Dertil kommer fem personer, som mistænkes for at have forbindelser til cellen bag angrebet, hedder i det i erklæringen.
Ingen har foreløbig taget skylden for angrebet.
Den tunesiske premierminister, Habib Essid, har offentliggjort navnene på de to mænd, som udførte angrebet: Yassine Abidi og Hatem Khachnaoui.
 - Demokratiet vil vinde, siger den tunesiske præsident.
- Jeg ønsker, at det tunesiske folk forstår, at vi er i krig mod terrorisme, og at vi ikke lader os skræmme af disse uhyrlige minoriteter, siger Essebsi i en tv-transmitteret tale ifølge nyhedsbureauet AFP.
- Vi vil modstå dem til den bitre ende uden nåde. Demokratiet vil vinde, og det vil overleve, fortsætter han.
Det tyske nyhedsbureau dpa skriver, at mænd klædt i militæruniformer åbnede ild uden for Bardo-museet, hvorefter de fulgte i hælene på turister, der flygtede ind på museet.
Her blev adskillige mennesker holdt som gidsler, indtil sikkerhedsstyrker rykkede ind og dræbte de to gerningsmænd.
