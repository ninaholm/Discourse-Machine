Millionbøde: Stjerner bag megahit kopierede Marvin Gaye
Pharrell Williams og Robin Thicke må punge ud for stor lighed mellem deres "Blurred Lines" og Marvin Gaye-hit.


 Mange har danset og vrikket med hofterne til musikerne Pharrell Williams og Robin Thickes verdensomspændende monsterhit "Blurred Lines".
Men hittet fra 2013 var alligevel ikke helt så originalt, som de to stjerner ellers har hævdet.
En jurydomstol i Los Angeles har tirsdag dømt Robin Thicke og Pharrell Williams til at betale 7,3 millioner dollar svarende til knap 51 millioner kroner til Marvin Gayes familie for at have været for inspireret til hittet af en Gaye-sang fra 1970'erne.
Dommen er ifølge Reuters skelsættende for den amerikanske musikindustri.
Marvin Gayes familie har beskyldt Pharrell Williams og Robin Thicke for, at "Blurred Lines" minder så meget om sangen "Got to Give It Up" fra 1977, at det er ulovligt. Derfor blev der lagt sag an mod mændene bag kæmpehittet.
- Lige nu føler jeg mig fri, siger Marvin Gayes datter Nona Gaye efter dommen.
- Fri fra Pharrell Williams' og Robin Thickes lænker, og hvad de forsøgte at hænge os op på og løgnene, vi blev fortalt, siger hun.
Familiens advokat oplyser, at han vil forsøge at få stoppet salget af "Blurred Lines", som har indbragt Williams og Thicke over fem millioner dollar hver.
Sangen lå nummer et på den amerikanske hitliste 10 uger i træk.
Både Pharrell Williams og Robin Thicke har været i retten for at forsvare sig. De afviser begge, at de skulle have ladet sig inspirere lidt for meget af musiklegendens udgivelse.
Meget af retssagen er gået med at sammenligne de to numre på forskellige måder, og Williams erkendte selv lighederne.
- Det lyder, som om du spiller samme sang, sagde han i sidste uge i retten.
Her slog han dog også fast, at der ikke var tale om tyveri.
Flere musikeksperter og anmeldere har tidligere påpeget ligheden mellem "Blurred Lines" og Marvin Gaye-klassikeren.
Marvin Gaye døde i 1984.
