Færdig TDC-topchef: Jeg glæder mig til at prøve noget nyt
Der er ikke så meget drama over det, mener TDC's afgående topchef, som skal forlade toppost omgående.


 Carsten Dilling har vidst hen over sommeren, at hans dage som topchef i TDC nærmede sig sidste udløbsdato, men den endelige aftale om hans fratrædelse er først forhandlet helt på plads fredag.
Samme dag forlader Carsten Dilling posten som topchef efter tre år, fordi bestyrelsen vil have nye kræfter til. Men Carsten Dilling er afklaret med, at han nu skal ud og finde et nyt job, siger han til Ritzau Finans.
- Det er fuldstændig udramatisk. Vi har haft en løbende proces hen over sommeren, og det er sket i god ro og orden, siger Carsten Dilling.
Hvis Carsten Dilling er sur og skuffet over, at han ikke længere skal være topchef for Danmarks største teleselskab, så skjuler han det godt. Han ser frem til at prøve noget nyt.
- Jeg tror, at alle er fuldstændig afklarede med det. Det er jeg i hvert fald. Det er for en gangs skyld sket efter helt gensidig aftale mellem bestyrelsen, Vagn (formand, red.) og mig, siger han.
Ny topchef i TDC er Pernille Erenbjerg, der er selskabets finansdirektør.
Carsten Dilling har været topchef for TDC siden 2012 og har været en del af koncernledelsen siden 2007. Han stopper som topchef med øjeblikkelig virkning, men vil i de kommende måneder fungere som rådgiver for Pernille Erenbjerg.
Carsten Dilling har lige nu ikke en anden plan klar for sin videre karriere.
- Jeg har lyst til at prøve noget nyt. Om det så bliver et andet C20-selskab eller en anden stor virksomhed. Om det bliver koncernchef eller bestyrelsesarbejde er helt åbent for mig, siger Carsten Dilling.
- I den sidste tid har jeg kunnet mærke, at det er god timing for mig at stoppe med de bud, der har været efter mig, siger Carsten Dilling, der ikke vil komme nærmere ind på, hvor der har været bud efter ham.
- For mig er det bare vigtigt, at jeg får mulighed for at prøve noget nyt med den alder, jeg har. Og det føler jeg, at jeg har rigtig god mulighed for nu, siger Carsten Dilling, der er født i 1962.
