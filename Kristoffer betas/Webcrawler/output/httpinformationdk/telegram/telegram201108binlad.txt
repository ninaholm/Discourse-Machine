Bin Laden-film skaber splid i Washington
Instruktør, der laver film om al-Queda-lederen, har fået adgang til fortrolig information, lyder kritikken.


 En fremtrædende republikansk politiker angriber nu præsident Obama for at skade den nationale sikkerhed på grund af en kommende Hollywood-film om drabet på Osama bin Laden.
Det sker efter, at det er kommet frem, at det amerikanske forsvarsministerium har hjulpet en kendt instruktør, som indspiller en film om aktionen og specialstyrkerne, som tidligere på året slog terrorlederen ihjel i sit skjul i Pakistan.
Filmfolkene har angiveligt fået adgang til fortrolige oplysninger fra Pentagon, lyder det fra republikaneren Peter King, som er formand for Komitéen for Intern Sikkerhed (Homeland Security, red.) i Repræsentanternes Hus.
Men det er rent vås, lyder svaret fra Obama-administrationen.
- Påstandene er latterlige, lyder svaret fra Jay Carney, talsmand i Det Hvide Hus, på en pressekonference.
- Vi diskuterer ikke fortrolig information. Og jeg håber, at Komitéen for Intern Sikkerhed har vigtigere ting at diskutere end en film, tilføjer han ifølge nyhedsbureauet Reuters.

Spillefilmen forventes at få premiere i oktober 2012, hvilket er under én måned før præsidentvalget, hvor Obama forsøger at blive genvalgt til Det Hvide Hus.
Det er instruktøren Kathryn Bigelow og manuskriptforfatteren Mark Boal, som står bag den nye Bin Laden-film. De har tidligere lavet den Oscar-vindende krigsfilm "The Hurt Locker" sammen.
