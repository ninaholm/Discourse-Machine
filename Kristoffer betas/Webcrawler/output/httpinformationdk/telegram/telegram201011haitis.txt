Haiti slap billigt fra orkan
Ifølge Røde Kors har orkanen Tomas ødelagt omkring 300 telte ved Port-au-Prince i Haiti, men kun få personer er kommet til skade eller blevet dræbt af orkanen.


 En meget velforberedt lokalbefolkning og en velgennemført evakueringsplan. Det er nogle af årsagerne til, at Haiti slap nådigt fra mødet med orkanen Tomas.
Det fortæller Peder Damm, der er landekoordinator for Dansk Røde Kors i Haiti.
- Vi er sluppet meget billigere, end vi havde regnet med. Mange har fået vand i deres huse, og 200 til 300 telte er blevet ødelagt. Men det kunne have gået langt værre. Vi er ovre det her i løbet af en tre til fire dage, siger Peder Damm.
Han har oplysninger om, at to personer er døde som følge af orkanen. Tidligere har flere medier skrevet, at seks personer er blevet dræbt af orkanen. 
Det er de store mængder regn, som skyller ind over landet, der er skyld i de mistede liv. Enten er de omkommet som følge af oversvømmelserne, eller også fordi deres hus er kollapset.
Den største frygt er nu, at de store vandmængder vil få koleraen i den caribiske østat til at brede sig. Røde Kors dog endnu ingen meldinger om, at drikkevand er blevet blandet med kloakvand. Samtidig er vandet er nu på vej ud af husene igen, og Røde Kors har lagre med telte til at erstatte de ødelagte. 
I hovedstaden Port-au-Prince har man evakueret omkring 25.000 mennesker, der var blandt de mest udsatte for at blive ramt af orkanen. De har opholdt sig i skoler og kirker, og det har formentligt være med til at minimere antallet af skader, mener Peder Damm.
Uvejret har desuden lukket lufthavnen i hovedstaden Port-au-Prince.
"Normal trafik vil blive genoptaget lørdag", skriver lufthavnsmyndighederne i en meddelelse.
