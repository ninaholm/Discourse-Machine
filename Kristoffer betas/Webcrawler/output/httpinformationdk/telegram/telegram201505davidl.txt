David Lynch skal alligevel instruere ny Twin Peaks
Efter 25 års pause skal den legendariske instruktør nu tage seerne med tilbage til kultbyen Twin Peaks.


 Fans af kultserien "Twin Peaks" kan nu drage et lettelsens suk. Fredag skrev den legendariske instruktør David Lynch på Twitter, at han alligevel skal instruere nye afsnit af serien.
- Kære Twitter-venner, rygterne er ikke, hvad de ser ud til at være. Det sker igen. "Twin Peaks" vender tilbage på Showtime, skrev han.
Den lettere kryptiske melding bekræftes af betalingskanalen Showtime, som ejer rettighederne til serien.
- "Twin Peaks"-forproduktionen starter nu. Alle afsnit vil blive instrueret af David Lynch, skrev Showtime cirka samme tid på Twitter.
Sidste efterår annoncerede kanalen, at en tredje sæson af serien ville blive sendt i 2016, 25 år efter det sidste afsnit blev sendt.
Men i starten af april meddelte David Lynch, at han alligevel ikke skulle instruere de nye afsnit på grund af økonomiske uenigheder med Showtime.
- Efter et år og fire måneders forhandlinger har jeg forladt projektet, fordi der ikke er nok penge til at lave manuskriptet på den måde, som, jeg følte, det skulle laves.
- Denne weekend er jeg begyndt at ringe til skuespillerne for at lade dem vide, at jeg ikke skal være instruktør på serien, skrev han dengang på Twitter.
De to første sæsoner af "Twin Peaks" løb over skærmen i 1990 og 1991 og var instrueret af David Lynch og kollegaen Mark Frost.
Den stemningsfyldte serie foregår i den lille by Twin Peaks, hvor FBI-agenten Dale Cooper skal opklare mordet på den plagede teenager Laura Palmer
Foruden de to sæsoner af serien instruerede David Lynch i 1992 spillefilmen "Twin Peaks: Fire Walk with Me".
I et af de sidste afsnit serien ser man Laura Palmer hviske "vi ses om 25 år" til Dale Cooper.
Tredje sæson af "Twin Peaks" skal ifølge planen sendes i løbet af 2016.
