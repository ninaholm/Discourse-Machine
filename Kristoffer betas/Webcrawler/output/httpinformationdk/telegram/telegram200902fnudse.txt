FN-udsending ud af Myanmar uden fremskridt



 FN's særlige udsending i Myanmar, Ibrahim Gambari, forlod i dag landet efter en ny mission, hvor det mislykkedes for ham at overtale militærjuntaen til indrømmelser.
 Det var oprindelig planen, at Gambari tidligere på dagen skulle have været i Naypyitaw, militærets hovedkvarter 350 kilometer nord for hovedstaden Yangon. Men han aflyste turen, fordi han i stedet fik mulighed for at møde premierministeren, general Thein Sein, i Yangon, rapporterer Myanmars statslige tv.
 På sit møde med Gambari afviste Thein Sein krav fra oppositionen i Myanmar om betingelser for at garantere, at et varslet valg i 2010 kan føre til politiske forandringer.
 Oppositionen, som er ledet af Aung San Suu Kyi, modtager af Nobels fredspris, stillede mandag fire betingelser for national forsoning. Suu Kyi har været i husarrest i 13 af de seneste 20 år. Hun mødtes med Gambari mandag.

