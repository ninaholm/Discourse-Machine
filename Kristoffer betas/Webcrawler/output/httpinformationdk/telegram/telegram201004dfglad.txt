DF glad for task force mod asken
Dansk Folkepartis Pia Kjærsgaard er glad for, at regeringen nedsætter en task force mod den islandske aske. En eventuel hjælpepakke skal komme gennem EU.


 Dansk Folkeparti stod i weekenden alene med kravet om en vulkankommission, men partileder Pia Kjærsgaard ser det nu som en sejr, at transportminister Hans Christian Schmidt (V) nedsætter en task force til at se på konsekvenserne af den islandske vulkanaske.
- Det kan jeg kun være tilfreds med. Det var sådan set sådan noget, vi var ude og foreslå i weekenden. Vulkankommission eller task-force - det er i og for sig det samme, så han har egentlig bare lyttet til, hvad vi har sagt, siger Pia Kjærsgaard.
Vulkanasken har bremset store dele af flytrafikken over Europa. Hans Christian Schmidt og hans EU-kolleger skal diskutere branchens krav om hjælp. Selvom Pia Kjærsgaard generelt er kritisk over for EU-samarbejdet, mener hun, at eventuel hjælp skal gives gennem EU. Hun slår fast, at vulkanudbruddet er "force majeure" og en "katastrofe" for branchen, men hun afventer et udspil fra Hans Christian Schmidt.
- Opgaven er nu transportministerens. Vi vil selvfølgelig se på alt med velvilje, for det er ganske uforskyldt, men jeg vil ikke love noget. Jeg vil se, hvad ministeren kommer med, siger Pia Kjærsgaard.
