Hver fjerde søger aktivt væk fra forsvaret
4500 forsvarsmedarbejdere vil have nyt job. Utilfredsheden er markant, konstaterer forsvarschef i intern mail


 Det danske forsvar er i alvorlige problemer. Det vidner sommerens stressede flymekanikere og blødningen af officerer blandt andet om.
Nu viser en omfattende undersøgelse af hele Forsvarsministeriets område, der udsendes på mandag, men som DR Nyheder er i besiddelse af, at hver syvende medarbejder blandt de i alt knap 20.000 ansatte i Forsvaret og Forsvarsministeriet er utilfredse med sit arbejde.
Samtidig søger næsten hver fjerde medarbejder lige nu aktivt væk fra deres nuværende arbejdsplads i Forsvaret, viser undersøgelsen.
Det svarer til, at 4500 forsvarsmedarbejdere søger nyt job.
Forsvarets øverste chef, general Peter Bartram, skriver i en intern mail til Forsvarets øvrige chefer, at det på baggrund af rapporten står klart, at "medarbejderne generelt oplever, at deres hverdag og virke i Forsvaret er blevet sværere".
- De aktuelle tilpasninger og omstruktureringer har medført et markant fald i medarbejdertilfredsheden, og selvom der i sig selv ikke er noget overraskende i det, er der behov for, at vi inden for de givne rammer følger op på målingen, skriver Peter Bartram.
- Der er allerede taget en række initiativer både centralt og lokalt for at forbedre medarbejdertilfredsheden, og vi skal nu se på, hvordan den indsats kan suppleres og udbygges på baggrund af målingen, skriver forsvarschefen.
Det er den fjerde undersøgelse af sin slags og den hidtil mest kritiske for tilstanden blandt Forsvarets medarbejdere.
Utilfredsheden og ønsket om at komme væk viser ifølge forsvarsforsker Peter Viggo Jakobsen, at Forsvaret er en organisation under massivt pres.
- Det er udtryk for det arbejdspres og stress, som man har kunnet fornemme på folk gennem længere tid. Vi skal også huske på, at organisationen igennem lang tid har været gennem konstante omstillinger, ændringer og usikkerhed, siger Peter Viggo Jakobsen fra Forsvarsakademiet og Syddansk Universitet, siger han.
Peter Viggo Jakobsen mener ikke, at Forsvaret kan gøre meget for at rette op på den overordnede usikkerhed i Forsvaret, da den er "politisk betinget".
Til gengæld bør man hurtigst muligt få gennemført alle besparelser og fyringsrunder, så man kan give de ansatte nogle faste og trygge rammer.
 
