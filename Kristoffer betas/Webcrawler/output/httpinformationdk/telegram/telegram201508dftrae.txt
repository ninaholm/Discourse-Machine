DF trækker transportminister ind i postfyring
Dansk Folkeparti kritiserer PostNords fyring af 45 ansatte og vil høre minister, siger DF's Susanne Andersen.


 Dansk Folkeparti protesterer over, at PostNord AB fyrer knap 45 ansatte i sine danske regnskabscentre i Fredericia og København og flytter deres job til Indien for at spare penge.
Det siger Dansk Folkepartis s nyvalgte folketingsmedlem i Fredericia, Susanne Eilersen. Deres job flytter i 1. kvartal 2016, skriver Fredericia Dagblad.
- Jeg har stillet spørgsmål til transportministeren (Hans Christian Schmidt) om hans holdning til udflytning af arbejdspladser. Det er ikke vores politik, Vi synes ikke, at det er i orden, siger Susanne Eilersen til Ritzau.
Fællestillidsrepræsentant og klubformand for HK Post og Kommunikation, Eigil Johannesen, prøver at råbe politikerne op.
Susanne Eilersen har hørt hans opråb.
- Vi kæmper for at få statslige arbejdspladser til Udkantsdanmark. Dem, vi så har derude, flytter vi så helt væk. Vi skal ikke putte statslige kroner efter ansatte i andre lande, siger Susanne Eilersen.
Den danske stat ejer - sammen med den svenske stat - PostNord AB, som ejer Post Danmark A/S, hvor medarbejderne er ansat.
Over for Ritzau bekræfter PostNord AB, at man vil udflytte arbejdspladserne.
- Det handler i bund og grund om, at det er et stærkt konkurrencepræget marked, hvor vi kigger på at effektivisere omkostningerne. På koncernniveau er der truffet beslutning om en outsourcing, siger HR-chef Hans Erik Lindkvist.
- Der vil ikke være mange medarbejdere tilbage i den afdeling på regnskabsområdet, men vi har 11.000 medarbejdere på landsplan. Dette er en forudsætning for at holde på andre arbejdspladser, siger han.
