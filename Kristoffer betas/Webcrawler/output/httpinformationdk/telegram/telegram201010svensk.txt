Svenskerne vilde med Hævnen
De svenske anmeldere er fulde af lovprisning over Susanne Biers "Hævnen".


 Instruktøren Susanne Biers "Hævnen" fik premiere i Sverige i fredags og har fået en helt fantastisk start. 
I løbet af første weekend har filmen solgt godt 18.000 billetter i de svenske biografer, hvilket er et godt resultat for en dansk film. 
Dertil kommer, at de største svenske aviser er faldet i svime af begejstring over filmen med masser af flotte anmeldelser.
Aftonbladet kalder "Hævnen" en af årets bedste film og belønner den med karakteren 5 ud af 5. Topkarakteren 5 får filmen også i Göteborgs-Posten samt i Dagens Nyheter, som blandt andet skriver, at den svenske skuespiller Mikael Persbrandt aldrig har været mere overbevisende. 
Expressen giver 4 ud af 5 og kalder Susanne Bier den bedste fortæller i Norden, mens også Sydsvenskan, Metro, TTSpektra og TV4 Nyhetsmorgon er vilde med filmen og belønner den med karakteren 4 ud af 5.
Herhjemme fortsætter filmen sin sejrskurs i biograferne med 333.000 solgte billetter. Internationalt er salget nu oppe på over 50 lande over hele verden. Senest er "Hævnen" udvalgt som Danmarks kandidat til en Oscar i kategorien Bedste Udenlandske Film. 

