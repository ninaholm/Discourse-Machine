Ingen vej uden om FDM



 Når Forenede Danske Motorejere - eller FDM, som foreningen hedder i folkemunde - lørdag kan fejre 100 års jubilæum, er det med en succes og magt så stor, at selv SF's trafikordfører, Pia Olsen Dyhr, er på medlemslisten.
 - Min mand er medlem. Og selvom han sagde, at han ikke ville melde mig ind, så er jeg det vist automatisk som medlem af husstanden. Men det er mod min vilje, lyder det fra en grinende Pia Olsen Dyhr.
 Fra 252 medlemmer i 1909 er alene antallet af medarbejdere, der er ansat til at drive butikken, næsten dobbelt så stort i dag. Knap 400 danskere får deres løn fra FDM, der har 240.000 husstande på medlemslisten. Et kartotek, der ifølge FDM selv gør foreningen til Danmarks største forbruger- og interesseorganisation med medlemskab af en lang række trafikpolitiske udvalg og råd.
 Og det er velfortjent, lyder det fra Venstres trafikordfører, Kristian Pihl Lorentzen, der - frivilligt - også er medlem af FDM.
 - Mit hjerte banker for bilismen, og jeg oplever FDM som en meget seriøs interesseorganisation, der taler bilisternes sag på glimrende vis. Forslag og kritik fra FDM er altid sagligt begrundet, lyder de rosende ord fra Kristian Pihl Lorentzen, der tilføjer, at han kontakter FDM, når han har trafikforslag, for at drøfte det med foreningen, før han offentliggør forslaget.
 Det gør Pia Olsen Dyhr ikke, for ifølge hende er FDM's magt ganske enkelt for stor.
 - Jeg synes faktisk, at FDM tidligere - for fem-ti år siden - var lidt nuancerede, men på det seneste har foreningen optrådt, som om VK-regeringen vil sidde til evig tid. Eksempelvis ved hele tiden at kræve hastighederne op på vejene, selvom vi ved, hvor mange der dræbes i trafikken, siger hun.
