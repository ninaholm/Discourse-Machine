Medicinsk Museion får international pris
Københavns Universitets medicinhistoriske museum får en prestigefyldt international pris for at gøre et "enestående" godt arbejde.


 "Outstanding museum work".
Så godt gør de deres arbejde på Københavns Universitets medicinhistoriske museum Medicinsk Museion i Bredgade.
Det mener i hvert fald The Society for the History of Technology (SHOT), som netop har givet det danske museum den prestigefyldte internationale Dibner Award for Excellence in Museum Exhibits 2010 for "outstanding museum work".
Det er første gang nogensinde prisen bliver givet til et nordisk museum, og det er også første gang prisen bliver tildelt et medicinsk museum.
Medicinsk Museion får prisen for udstillingen "Del og hel. Brudstykker fra biomedicinens tid". 
Med prisen kommer Medicinsk Museion i fornemt selskab med tidligere prismodtagere som National Museum of American History (Washington DC), Powerhouse Museum (Sydney), Museum of Science and Industry (Manchester) og Museum of London.
Repræsentanter fra Medicinsk Museion fik prisen overrakt lørdag den 2. oktober klokken 20 (søndag klokken fem dansk tid) ved SHOTs årlige konference i Tacoma, Washington, USA.
Ifølge museumschef professor Thomas Söderqvist forsøger Medicinsk Museions "at se på biomedicinsk forskning og klinisk medicin i et æstetisk, eksistentielt og kulturhistorisk perspektiv".
- Vi er utroligt glade for denne internationale anerkendelse. Den hjælper os i arbejdet med at sætte den biomedicinske fremtid på den kulturelle dagsorden i Danmark, siger han.
