Ingen reaktioner efter Al-Jazeera kritik



 En kritisk dokumentarfilm om Danmark på den arabiske tv-station Al-Jazeera torsdag aften har ikke ført til negative reaktioner mod Danmark.
 Det konstaterer Udenrigsministeriets ambassadør for public diplomacy, Klavs A. Holm, efter at han fredag morgen har gennemgået situationen.
 - Jeg har lige talt med ambassadøren i Amman i Jorden, og han har ikke mødt nogen negative reaktioner over for Danmark efter udsendelsen i aftes, siger Klavs A. Holm.
 Samme billede tegner sig fra danske repræsentationer i andre arabiske lande.
 - Situationen er rolig og normal, fortsætter Klavs A. Holm.
 Han understreger, at Udenrigsministeriet fortsat følger situationen og opretholder sit normale beredskab.
 Al-Jazeera er den mest sete tv-station i den arabiske verden, og det var frygtet, at torsdagens kritiske udsendelse ville skabe problemer for Danmark i den arabiske verden.
