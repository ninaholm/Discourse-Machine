Fogh til Tyrkiet med kontant besked
Græsk-tyrkisk uenighed skader Natomissioner, mener Anders Fogh Rasmussen, som tager til Tyrkiet for første gang som Natochef.


 De var meget tæt på at spænde ben for Anders Fogh Rasmussens drømme om en international toppost. Men i sidste ende opgav tyrkerne modstanden, og torsdag tager den nye generalsekretær for Nato så turen til først Istanbul og derefter Ankara.
 - Tyrkiet er et meget vigtigt medlem af alliancen. Derfor er det et af de første lande, jeg besøger som generalsekretær, siger Fogh på sin nye videoblog.
 Inden Fogh ankommer til Tyrkiet, er han onsdag på officielt besøg i den græske hovedstad, Athen, og netop forholdet mellem Grækenland og Tyrkiet spiller en hovedrolle i besøgene. Der har længe været kold luft mellem de to lande på grund af en bitter strid om retten til den nordlige del af Cypern, men det skal der findes en løsning på, understreger Fogh.
 - Jeg ved godt, at det er et bilateralt spørgsmål mellem de to lande, men vi er kommet til et punkt, hvor det giver os problemer i vores missioner, siger han.
 Den tidligere statsminister peger på to konkrete missioner for forsvarsalliancen, hvor Nato og EU ikke kan samarbejde tilstrækkeligt, fordi de to lande blokerer for det. I Afghanistan kan Nato ikke afslutte en aftale om at støtte EU's politimission, og ved Afrikas Horn har både Nato og EU flådemissioner i det samme område mod pirateri. Men der er ingen aftale om, hvem der gør hvad, eller hvordan de to missioner skal støtte hinanden. 
 - Dette er bare to eksempler på, hvordan disse problemer har spredt sig langt ud over Tyrkiet og Grækenland. Jeg håber, det er muligt at komme ind på en mere pragmatisk tilgang, som vil styrke sikkerheden i vores missioner og gøre vores indsats mere effektiv, siger Fogh.
