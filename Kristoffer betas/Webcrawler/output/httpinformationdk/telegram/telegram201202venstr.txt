Venstre håber at betalingsring er opgivet
Venstres Kristian Pihl Lorentzen venter, at regeringen besinder sig og opgiver betalingsring omkring København


 Det er spild af tid og gode kræfter at gennemføre en høring om betalingsringen omkring København med over 100 deltagere, hvis der ikke er et lovforslag. Derfor er høringen udskudt.
Sådan siger Venstres transportordfører, Kristian Pihl Lorentzen.
Fredag skulle Folketingets transportudvalg have gennemgået lovforslaget, fire transportforskere ville kommentere afgiften, mens borgmestre fra hovedstadsområdet og Sjælland samt busselskabet Movia skulle drøfte kollektiv trafik med en betalingsring.
- Det viser, at regeringen har voldsomme fødselsvanskeligheder ved lovforslaget, siger Kristian Pihl Lorentzen og uddyber, at transportudvalget ville komme et spadestik eller to dybere ved høringen.
Socialdemokraterne, SF og De Radikale er ikke blot internt uenige. De har sænket gevinsten ved en betalingsring fra cirka to milliarder kroner i regeringsgrundlaget over halvanden milliard for nylig til det seneste bud på trekvart milliard kroner, påpeger Kristian Pihl Lorentzen.
- Regeringen er blevet nervøs ved den meget store folkelige modstand. Den vokser dag for dag - ikke mindst i regeringens bagland, fagbevægelsen. Borgmestre udenfor hovedstaden er ligeledes kraftige modstandere af hele betalingsringen, siger han.
Kristian Pihl Lorentzen vil ikke kommentere, om Venstre vil sløjfe betalingsringen, hvis partiet genvinder magten. Det kræver De Konservative, Dansk Folkeparti og Liberal alliance.
- Det er et hypotetisk spørgsmål. Jeg tror, at regeringen og måske også støttepartiet Enhedslisten besinder sig på den enorme folkelige modstand og modstand i fagbevægelsen mod denne ring, siger Kristian Pihl Lorentzen
