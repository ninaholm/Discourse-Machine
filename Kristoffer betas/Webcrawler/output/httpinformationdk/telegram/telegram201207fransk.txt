Franske homoseksuelle kan giftes fra 2013
Frankrig vil fra næste år tillade ægteskaber mellem personer af samme køb. Adoption bliver også lovligt.


 Bøsser og lesbiske i Frankrig fik tirsdag en god nyhed. Fra og med næste år vil ægteskaber mellem personer af samme køb blive tilladt, og parrene vil også få mulighed for at adoptere børn.
- I første halvår af 2013 vil retten til at blive viet og adoptere gælde for alle par uden undtagelse, sagde premierminister Jean-Marc Ayrault i parlamentet tirsdag, ifølge nyhedsbureauet AFP.
I sin valgkamp lovede den socialistiske præsident François Hollande at gennemføre lovgivning om homoægteskaber. Det løfte er nu opfyldt.
- Vores samfund udvikler sig. Livsstil og mentalitet ændrer sig, og det reagerer regeringen på, sagde premierminister Ayrault.
Meddelelsen kommer få dage efter Paris afholdt sin årlige Gay Pride-parade, som denne gang var ekstra feststemt som følge af udsigten til en legalisering af homovielser og retten til at adoptere.
Ifølge en nylig undersøgelse udgør homoseksuelle 6,5 procent af vælgerskaren i Frankrig. Til sammenligning er 4,5 procent af vælgerne praktiserende katolikker.
Kirkelige vielser for bøsser og lesbiske blev i Danmark tilladt med virkning fra midten af juni i år.
