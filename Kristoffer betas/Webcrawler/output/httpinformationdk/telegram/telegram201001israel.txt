Israel får nu også sin skokaster



 En mand har kastet en sko mod præsidenten for Israels højesteret. Den 67-årige retspræsident Dorit Beinisch blev ramt i hovedet og faldt om.
Skoen ramte Beinisch på næsen og i panden og knuste hendes briller, fortæller hendes mand Yeheskiel Beinisch til Israels radio.
Det var en mand i 50-års-alderen, der rejste sig i retssalen, kastede et par sko mod Beinisch og råbte "korrupt" og "rådden", rapporterer Israels radio.
Retsbetjente overmandede manden, der tilsyneladende var utilfreds med en tidligere kendelse i højesteret.
Det hidtil mest kendte eksempel på en "skokaster" er den irakiske journalist Muntazer al-Zaidi, der kastede to sko mod den daværende amerikanske præsident George W. Bush den 14. december 2008 under hans farvelbesøg i Iraks hovedstad. Ingen af skoene ramte Bush.
Mandag kastede en sudansk mand sin sko mod Sudans præsident, Omar al-Bashir. Han blev dog heller ikke ramt.     
