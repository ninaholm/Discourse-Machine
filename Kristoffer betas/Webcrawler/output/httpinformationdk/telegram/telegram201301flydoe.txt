Flydør revet af SAS-fly på vej mod København
Pludselig begyndte flyet at rulle, mens det stadig var koblet sammen med gaten i lufthavnen i Oslo.


 150 passagerer skulle egentlig med SAS fra lufthavnen Gardermoen i Oslo til København, men i sidste øjeblik måtte de bookes om.
Airbus-flyet, de skulle have været med, begyndte pludselig at bakke ud af gate 44, mens døren på flyet stadig var koblet fast til den tunnel, der leder passagerer fra lufthavnsområdet ud i flyet.
- Dermed blev hele flydøren revet af og hængende på gaten, siger medierådgiver, Joachim Westher Andersen fra lufthavnen til VG Nett.
De har endnu ikke overblik over, hvordan det kunne ske.
- Det er det alt for tidligt at sige noget om. Men vi har rutinemæssigt meldt sagen til Luftfartstilsynet og startet en intern efterforskning, siger han.
Hos SAS beklager man fejlen. Der kan gå lang tid, før det beskadigede fly kan komme på vingerne igen.
- Det bliver på ingen måde billigt. I luftfart kan bittesmå fejl blive vældig dyre, siger informationsmedarbejder Monica Hovland fra SAS til VG Nett.
