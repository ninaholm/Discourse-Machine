Krisemøde om migranter i Tyskland ender uden resultat
Tysklands regeringskoalition strides om migrantkrisen. Politikerne måtte opgive at blive enige på krisemøde.


 Håbet om at den tyske regering på et krisemøde kan enes om en ny politik, der kan skabe mere ro om krisen med hundredtusinder af migranter og flygtninge, er foreløbig brast.
På et møde søndag mellem forbundskansler Angela Merkels konservative CDU og koalitionspartneren, Socialdemokratiet (SPD), blev der ikke opnået enighed, siger regeringens pressekontor.
Foreløbig er diskussionerne "lagt på is", som det tyske nyhedsbureau dpa skriver, frem til på torsdag, hvor regeringscheferne for de tyske delstater skal mødes til konference om problemerne.
Forbundskansleren har erklæret, at Tyskland vil tage imod asylansøgere fra Syrien, og det har ført til, at migranter og flygtninge i stort tal søger mod Tyskland.
Regeringen venter mindst 800.000 asylansøgere i år, og i delstaterne bokser lokalmyndighederne med problemer med at skaffe husly til de mange mennesker og få dem igennem asylsystemet.
Specielt i Bayern melder lokalregeringen under ledelse af Horst Seehofer fra partiet CSU, søsterparti til Merkels CDU, om problemer.
Bayern står i første række for modtagelsen fra de tusindvis af mennesker, der hver dag kommer til Tyskland.
Og Seehofer er i stigende grad blevet kritisk over for Merkel. Han har tidligere givet Merkel frist til søndag til at få bremset tilstrømningen.
Sigmar Gabriel, vicekansleren fra SPD, forlod ifølge dpa søndagens møde efter to og en halv time, men derefter har Merkel og Seehofer haft et længere møde, hvor de er blevet enige om det, som dpa kalder et fælles papir om problemerne.
CSU har foreslået, at der laves transitzoner ved de tyske grænser. Her skal de migranter, der kun har en lille chance for at få asyl, sorteres fra, mener partiet, men det forslag er SPD imod.
Imidlertid er forslaget om transitzoner indeholdt i CDU-CSU-papiret, der også taler om, at særlige grupper af flygtninge ikke skal have mulighed for familiesammenføring i de første to år i Tyskland.
