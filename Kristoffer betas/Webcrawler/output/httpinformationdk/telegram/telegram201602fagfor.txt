Fagforbund vil indsluse flygtninge på elevløn
Fagforbundet FOA kommer med sit indspark til de kommende trepartsforhandlinger.


 Vejen til et arbejdsliv i Danmark skal for tusindvis af flygtninge gå igennem en opstart på elevløn. Sådan lyder det første konkrete indspil til de kommende trepartsforhandlinger, skriver Politiken fredag.
Forslaget kommer fra et af landets store fagforbund FOA og bliver bakket op af Fødevareforbundet NNF. De to forbund organiserer blandt andet medlemmer på social- og sundhedsområdet og i slagterierhvervet, som ventes at skulle integrere mange af flygtningene.
Trepartsforhandlingerne mellem regeringen, fagbevægelsen og arbejdsgiverne begynder i næste uge og har netop integration af flygtninge øverst på dagsordenen.
Det nye forslag tager udgangspunkt i, at flygtninge skal "i lære som danske lønmodtagere", siger FOA's formand, Dennis Kristensen til Politiken. Han mener, at der er behov for en helt ny opfindelse inden for den danske model.
"Når vi ser på de flygtninge, som kommer i disse måneder, så tegner der sig et billede af, at en meget stor gruppe ikke har kendskab til vores alfabet og har en kort skolegang bag sig. Hvis de skal have lige muligheder i arbejdslivet med etniske danskere, så skal vi finde på noget nyt", siger Dennis Kristensen.
 Han påpeger, at modellen ikke må fortrænge andre fra arbejdsmarkedet, hvorfor der skal øremærkes penge til integrationseleverne.
Arbejdsgivere kan i øjeblikket få flygtninge billigt eller helt gratis i virksomhedspraktik eller løntilskudsjob. Men ofte er flygtningene kun på virksomhederne i forløb på få måneder.
Forslaget fra FOA lægger op til at opfinde et helt nyt begreb, "integrationselever", som skal igennem et forløb på elevløn i helt op til to år med sideløbende danskundervisning.
Lønnen for elever ligger almindeligvis på mellem 10.300 og 11.000 kroner om måneden i FOA's overenskomster. I forslaget forudsætter fagforbundet, at virksomhederne får refunderet langt størstedelen af udgifterne til eleverne - som det gælder for nuværende tilskudsordninger for flygtninge.
 FOA vurderer, at der kan skabes 5000 til 10.000 pladser til integrationselever, hvis ordningen udbredes til hele arbejdsmarkedet, og at modellen vil kunne give en samfundsøkonomisk gevinst på en til to milliarder kroner om året.
