Brian Sandberg får næsten 12 års fængsel
Anklagemyndigheden kom ikke igennem med kravet om livstid, men fik alligevel lange straffe i rockersagen


 Hells Angels-rockeren Brian Sandberg kan se frem til en årrække på fængselskost, efter byretten torsdag idømte ham fængsel i 11 år og 10 måneder for at beordre et skyderi på Nørrebro i København.
Sagens øvrige 14 rockere blev idømt straffe fra fængsel i 15 år og 3 måneder til 2 år og 9 måneder.
Anklagemyndigheden kom ikke igennem med kravet om fængsel på livstid til fire af mændene.
Men en af dem, den 30-årige Danny Olsson, var meget tæt på. Han var aktiv i tre forsøg på manddrab.
 Stemmerne stod lige i spørgsmålet om enten livstid eller fængsel i 15 år og 3 måneder til Olsson. Når denne situation opstår, bliver afgørelsen det resultat, som er det mest gunstige for den dømte.
Samlet var 16 mænd fra HA-miljøet på anklagebænken, da sagen startede i marts, men én af de fuldgyldige HA-rockere blev i sidste uge frifundet og er løsladt.
De 15 resterende er i den historisk omfattende sag dømt for tilsammen at stå bag seks drabsforsøg i bandekrigen i 2009 samt et voldsomt kølleoverfald og en kælder fuld af våben og sprængstof i Gentofte.
Ingen af rockernes ofre døde i denne sag, men flere af dem lever i dag med svære mén efter skyderierne.
Heriblandt er en nu 20-årig mand, der blev skudt ned i en kiosk på Vesterbro af en autolakerer fra Hells Angels-afdelingen på Østerbro i København.
Offeret fik efter skyderiet bortamputeret sit ene ben, mens autolakereren blev anholdt og endte med at angive sine mange medsammensvorne i rockermiljøet.
Autolakereren var i rockerkredse kendt som "malerpsykopaten" og har som hovedvidne i sagen været den afgørende faktor for at få Brian Sandberg og hans kumpaner dømt.
Hans detaljerede vidneudsagn kunne dog ifølge retten ikke stå alene, og derfor er rockerne frifundet i en række af sagens forhold, der ikke har kunnet støttes af andet end "malerpsykopatens" vidneudsagn.
Den afhoppede rockers vidneudsagn har ifølge politiet gjort, at hans liv nu er i fare, og han afsoner derfor sin egen dom på et hemmeligt sted.
