Blæsevejr aflyser Gedser-færge lørdag morgen
Scandlines må aflyse færgeafgang mellem Gedser og Rostock lørdag morgen, men sejler igen lørdag formiddag.


 Det kraftige blæsevejr giver fortsat problemer for færgedriften mellem Gedser og Rostock. Scandlines aflyser også lørdag afgange mellem Gedser og Rostock på grund af lav vandstand i Gedser.
Det er afgange klokken 09:00 fra henholdsvis Gedser og Rostock, der må udgå, mens færgerne med afgang klokken 11:15 fra begge havne forventes at sejle efter planen.
- Scandlines anbefaler både fragt- og passagerkunder at benytte den alternative overfart fra Rødby til Puttgarden, hvor færgerne sejler efter planen, lyder det i en pressemeddelelse.
Fredag gav blæsevejret også problemer for trafikken til lands og til vands, hvor vindfølsomme køretøjer måtte holde sig fra Øresundsbroen, Lillebæltsbroen og Vejlefjordbroen indtil klokken 23.
Også fredag måtte Scandlines aflyse færgeafgange mellem Gedser og Rostock.
