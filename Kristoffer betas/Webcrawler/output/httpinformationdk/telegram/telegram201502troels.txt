Troels Lund: Min næse i skattesag er politisk motiveret
Tidligere skatteminister Troels Lund Poulsen (V) erkender ikke ansvar for næse i skattesag mod Thorning.


 Venstres tidligere skatteminister, Troels Lund Poulsen, smyger den tildelte næse af sig for sin rolle i skattesagen mod Helle Thorning-Schmidt (S) og hendes ægtemand, Stephen Kinnock.
Næsen er uddelt af et røde flertal i udvalget for forretningsorden.
- Det må jeg jo tage til efterretning. Et flertal på Christiansborg kan beslutte, hvad de vil. De har i dag valgt at give mig en næse, siger Troels Lund Poulsen.
En næse er den populære betegnelse for en kritik af en politikers handlinger. Næser får sjældent parlamentariske eller andre politiske konsekvenser.
Socialdemokraterne, De Radikale, SF og Enhedslisten uddeler næsen til Lund Poulsen, der var den øverst ansvarlige i ministeriet, for at give forkerte oplysninger til Skattesagskommissionen. Kommissionen fandt det dog ikke bevist, at han forsøgte at påvirke skattesagen eller at lække ægteparrets fortrolige oplysninger.
- Jeg skal ikke være tudeprins. I politik er man nogle gange mere optaget af personer end af sagen. Skattesagskommissionen har lavet et meget grundigt arbejde, hvor de fuldstændig har frikendt mig for det, jeg var anklaget for, siger Troels Lund Poulsen.
Kommissionen frifandt ham for magtmisbrug og for at ændre Skat Københavns afgørelse. Thornings rådgiver, statsautoriseret revisor Frode Holm, sagde til Skat, at Stephen Kinnock var bi- eller homoseksuel, påpeger han.
- Jeg ser fremad. Jeg vil ikke botanisere mere i dette. Nu er der gået politik i sagen, siger Troels Lund Poulsen.
Han studser over at få ansvaret for lækagen i Skatteministeriet i august 2011, når han 8. marts samme år blev undervisningsminister.
- Det er også svært at få ansvaret for et brev, som 1. april går til Folketingets Ombudsmand, når jeg i marts er stoppet som skatteminister, siger Troels Lund Poulsen.
Rekordholderen af næser er tidligere udenrigsminister Uffe Ellemann-Jensen (V), der blev tildelt ikke mindre end 80 næser.
