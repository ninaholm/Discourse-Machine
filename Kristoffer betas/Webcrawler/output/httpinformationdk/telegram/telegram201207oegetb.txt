Øget bekymring for OL-sikkerhed efter fejl
Mistænkelige personer, som krævede nærmere undersøgelse, er blevet vinket igennem Heathrow forud for OL.


 Arrangementschefen for OL i London, Sebastian Coe, er overbevist om, at problemer med at rekruttere erfarne folk hos sikkerhedsfirmaet G4S ikke vil skabe tvivl om sikkerheden under legene.
 Men flere fejl og uforudsete hændelser op til gigantarrangementet, der skydes i gang om halvanden uges tid, har skabt øget bekymring i offentligheden, rapporterer britiske medier.
 Det er kommet frem, at personer, som skulle have fået alarmklokkerne til at ringe, er kommet ind i Storbritannien, uden at obligatoriske sikkerhedsundersøgelser er foretaget, og at ansatte sikkerhedsfolk i Heathrow-lufthavnen er "uerfarne."
- Mindst tre personer, som stod opført på politiets lister over mistænkelige personer, er vinket igennem sikkerhedskontrollen i Heathrow-lufthavn i London i denne måned, selv om de skulle være stoppet, og anti-terrorpoliti skulle have været alarmeret.
Det siger en ledende lufthavnsmedarbejder til den britiske søndagsavis The Observer.
Afsløringen kommer samtidig med, at lederen af G4S, Nick Buckles, har måttet undskylde for, at 3500 soldater skal rekrutteres på kun to uger inden OL, fordi hans firma ikke kan leve op til løfter om at stille med 10.000 vagter.
En del af de soldater, der indkaldes, er britiske soldater fra Afghanistan, som skulle være hjemme på orlov.
- G4S ventede, at folk ville dukke op, men det gjorde de ikke. Vi har handlet hurtigt for at få lukket dette hul, siger Sebastian Coe til BBC.
Den britiske kulturminister, Jeremy Hunt, siger, at den britiske regering i "mange måneder" har haft en nødplan klar.
Omkring 40.000 personer skal sørge for sikkerheden under OL. Dette antal omfatter både soldater, politi, sikkerhedsvagter og frivillige. Antallet af soldater er på 17.000.
Legene går i gang 27. juli og afsluttes 12. august.
