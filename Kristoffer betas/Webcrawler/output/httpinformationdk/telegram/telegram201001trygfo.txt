TrygFonden bidrager til patientsikkerhed



 Hvert år dør op mod 5000 patienter på landets sygehuse af sygehusinfektioner, forkert medicinering og andre fejl og skader. Endnu flere får forlænget deres ophold som følge af utilsigtede hændelser. 
 Det er baggrunden for, at TrygFonden og Dansk Selskab for Patientsikkerhed har indgået en fireårig samarbejdsaftale med et budget på 100 millioner kroner, som finansieres af TrygFonden. Aftalen omfatter to store projekter, Patientsikkert Sygehus og Partnerskab for Patientsikkerhed, som begge skal forebygge fejl og skader i sygehusene.
 Målet er, at Sikker Patientsygehusene i projektperioden reducerer dødeligheden med 15 procent og patientskader med 30 procent, oplyser TrygFonden i en pressemeddelelse.
 Blandt indsatsområderne er forebyggelse af sygehusinfektioner, medicineringsfejl og tryksår, en sikker kommunikation og en optimal behandling ved hjertesvigt og blodpropper i hjertet. Tjeklister skal sikre, at alle patienter får alle elementer i den behandling, der er relevant.
 Patienter og pårørende kommer til at spille en vigtig rolle, og skal foruden at give deres erfaringer videre til sygehuspersonalet, have råd og redskaber, der sætter dem bedre i stand til at stille spørgsmål og dermed reducere risikoen for fejl. Endelig tilbydes kronisk syge patienter, heriblandt kræftsyge, diabetikere og psykisk syge undervisning, der skal øge kendskabet til sikkerhed og risikofaktorer. 
 Tre til fem sygehuse udpeges til i slutningen af april til Patientsikkert Sygehus, og dermed foregangssygehuse for patientsikkerhed. Udvælgelsen sker i dialog med interesserede sygehuse, Dansk Selskab for Patientsikkerhed og det amerikanske Institute for Healthcare Improvement.

