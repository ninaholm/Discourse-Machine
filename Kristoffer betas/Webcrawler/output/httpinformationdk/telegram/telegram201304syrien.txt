Syriens premierminister overlever bombeangreb
Syriens premierminister slap med livet i behold, efter at en bombeeksplosion ramte hans konvoj.


 Syriens premierminister, Wael al-Halqi, har mandag overlevet et bombeangreb målrettet hans konvoj i landets hovedstad, Damaskus. Hans livvagt er dog blevet dræbt, oplyser Det Syriske Observatorium for Menneskerettigheder.
Statsligt tv i Syrien kalder angrebet, der fandt sted i Mazzeh-distriktet i den vestlige del af Damaskus, for en terrorhandling.
- Terroreksplosionen i Mazzeh var et forsøg på at ramme premierministerens konvoj. Wael al-Halqi har det godt og er ikke ramt overhovedet, rapporterer det statslige tv.
En af premierministerens livvagter blev dræbt under eksplosionen, som kom fra en bilbombe, der eksploderede, da Wael al-Halqis konvoj kørte gennem området, oplyser Det Syriske Observatorium for Menneskerettigheder.
En talsmand fra observatoriet, Rami Abdel Rahman, siger, at premierministerens chauffør og en anden livvagt blev alvorligt kvæstet i angrebet.
En fotograf fra nyhedsbureauet AFP, som er på stedet, fortæller at mange køretøjer er blevet ødelagt i eksplosionen, heriblandt en bus, der skulle være brændt helt ned.
Mange regeringsbygninger og kontorer, samt militære institutioner, er beliggende i Mazzeh-distriktet.
Wael al-Halqi blev udnævnt til premierminister i august 2012. Han erstattede Riad Hijab på posten.
Premierministeren er født i 1964, og han kommer fra den sydlige provins Deraa, hvor opstanden i Syrien i sin tid begyndte.
