Politisk vrede over dom for mishandling



 Et års fængsel til en mor og en stedfar for års mishandling af parrets datter er for lidt, mener den konservative retsordfører, Tom Behnke.
 - Det bør ikke betragtes som en formidlende omstændighed, at det er ens eget barn, man har mishandlet. Vold i hjemmet skal straffes mindst lige så hårdt som al anden vold, siger han i en pressemeddelelse.
 Han er oprørt over den dom, der torsdag faldt i en sag fra Mou, hvor en mor og en stedfar fik hver ét års fængsel for igennem fire år systematisk at have mishandlet og frihedsberøvet deres lille pige. Desuden blev de dømt til at betale pigen en erstatning på 15.000 kroner.
 - Hvis forældrene havde udøvet den samme vold og frihedsberøvelse mod naboens datter ville de have fået mindst tre gange så meget i straf. Det er helt urimeligt over for det mishandlede barn, at hendes liv og trivsel skal dømmes mindre værd end naboens datter, siger Tom Behnke.
 Han vil nu tage kontakt til justitsministeren for at sikre, at en undersøgelse, som Rigsadvokaten i forvejen er i gang med straffe for vold i parforhold, udvides til også at omfatte vold mod børn.
 Ifølge Berlingske Tidende bakker både Socialdemokraterne, Dansk Folkeparti og Venstre op om det konservative ønske.
