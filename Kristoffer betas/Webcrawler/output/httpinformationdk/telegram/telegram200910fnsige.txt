FN siger ja til danske soldater i Libanon



 FN har sagt ja tak til Danmarks tilbud om at bidrage med 140 mand til FN's fredsbevarende styrke i det sydlige Libanon (Unifil).
 Udenrigsminister Per Stig Møller (K) konstaterer efter et møde med FN's generalsekretær, Ban Ki-moon, i København, at generalsekretæren "er glad for, at vi har besluttet at sende 140 mand" til Libanon.  
 Et beslutningsfremslag om at sende styrken af sted bliver fremlagt i Folketinget til november. Efter planen skal de 140 danske soldater være på plads i det sydlige Libanon i begyndelsen af december.
 Det er første gang i meget lang tid, at Danmark stiller med et så betydeligt bidrag til FN's fredsbevarende styrker. Langt hovedparten af de danske soldater, der gør international tjeneste, har i de seneste mange år været udsendt til operationer i Irak og i Afghanistan.
 Kun ganske få danske soldater har båret FN's blå baretter de senere år. Det kommer de nu til i Libanon. De afløser de polske soldater, der vender hjem efter endt tjeneste dér. Det danske bidrag i Libanon er muliggjort af, at operationen i Kosovo er ved at blive reduceret.
