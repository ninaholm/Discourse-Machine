ECB fastholder renten endnu en omgang
Den toneangivende rente fortsætter på 0,75 procent, meddeler euro-centralbank, der nedjusterer 2013-udsigt.


 Den Europæiske Centralbank, ECB, fastholder bankens ledende rente på rekordlave 0,75 procent.
 Dermed gør centralbanken, hvad de fleste af eksperterne havde spået på forhånd. Kun 5 ud af 61 økonomer, som Bloomberg News har spurgt, ventede en rentenedsættelse til 0,50 procent. De øvrige ventede en uændret rente.
- Der var vist ikke mange, der havde ventet, at ECB i dag ville røre ved renterne, og i den forstand var der ikke nogen skuffelse i dagens beslutning, siger Jes Asmussen, cheføkonom i Handelsbanken i en kommentar.
 ECB holder både den ledende udlånsrente samt indskudsrenten uændret på henholdsvis 0,75 procent og 0,0 procent.
Og intet tyder på, at der bliver rokket ved renten lige foreløbig, vurderer Frank Øland, seniorøkonom fra Danske Bank.
- Vi har på det seneste set en svag bedring i aktiviteten i euroområdet, de finansielle markeder har fået det betydeligt bedre, og der har været en ret kraftig stigning i pengemængdevæksten, siger han i en kommentar.
- Alt sammen tegn på, at det værste, måske, er ovre, så ECB ikke behøver at sænke renten yderligere, tilføjer Frank Øland.
Han vurderer, at euroområdet nu er på vej ud af recession, og at væksten langsomt tager til i løbet af næste år. I så fald er det slut med rentesænkninger i denne omgang.
Jes Asmussen fremhæver, at ECB-chef Mario Draghi på et efterfølgende pressemøde torsdag viste en vis grad af større optimisme med hensyn til en lidt stærkere fremgang sidst i 2013.
Men en ny økonomisk prognose fra centralbanken ser imidlertid samtidig meget negativt på udsigterne for 2013. Man har nedjusteret forventningen til vækst fra 0,5 procent til nu minus 0,3.
- Det må siges at være ret så markant, konstaterer Jes Asmussen.
ECB er nu mere negativ end hovedparten af prognosemagere. Blandt 25 ser kun fire mere negativt på 2013 end ECB.
For 2014 venter ECB en vækst på 1,2 procent, hvilket ifølge Jes Asmussen heller ikke umiddelbart kan siges at være prangende.
