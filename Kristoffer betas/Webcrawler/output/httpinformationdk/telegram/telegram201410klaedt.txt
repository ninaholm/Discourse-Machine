Klædte førstedamer på: Verdenskendt designer er død
Modedesigneren Oscar de la Renta er død efter flere års kræftsygdom. Han blev 82 år.


 Et af de helt store navne i modebranchen er død.
Designeren Oscar de la Renta, der blandt andet skabte tøj til præsidentfruer og Hollywood-stjerner, blev 82 år gammel.
Han døde i sit hjem i Kent i den amerikanske delstat Connecticut mandag, oplyser hans kone, Annette de la Renta.
Renta havde forinden kæmpet i årevis mod kræft.
I begyndelsen af 1960'erne blev han berømt for at have arbejdet for Jackie Kennedy, der var gift med den tidligere amerikanske præsident John F. Kennedy. I de samme år grundlagde han sit modehus i New York.
Oscar de la Renta blev i det hele taget lidt af en favorit blandt USA's førstedamer. Nancy Reagan, Hillary Clinton og Laura Bush har alle båret tøj, som den dominikanskfødte amerikaner har designet.
- Alene hans navn fremkalder en klang af elegance og tidløs skønhed. Og hans design giver os alle en mulighed for at føle, at vi er særlige, har Hillary Clinton tidligere sagt om Oscar de la Renta.
Hans modehus er også kendt for at have skabt mange kjoler, der er blevet vist frem på røde løbere. Blandt kendte stjerner har blandt andre Audrey Hepburn, Cameron Diaz, Nicole Kidman, Oprah Winfrey og Penelope Cruz båret modehusets design.
Senest stod Oscar de la Renta for Amal Clooneys brudekjole, da hun i sidste måned blev gift med skuespilleren George Clooney.
Trods Oscar de la Rentas kræftsygdom har modehuset i løbet af det seneste årti øget sin omsætning med 50 procent til 150 millioner dollar ifølge avisen The New York Times.
