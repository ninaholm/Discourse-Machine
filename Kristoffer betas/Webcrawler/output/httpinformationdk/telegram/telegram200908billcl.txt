Bill Clinton landet i Nordkorea



 Et amerikansk fly, der menes at have USA's tidligere præsident Bill Clinton om bord, landede tirsdag i Nordkorea, oplyser det sydkoreanske nyhedsbureau Yonhap.
 - Vi ved, at et fly fra USA er landet i Sunan lufthavnen i den nordkoreanske hovedstad, Pyongyang, omkring klokken 10.48 lokal tid (03.48 dansk tid), citerede bureauet en sydkoreansk embedsmand, der ønskede at være anonym, for at sige.
 Myndighederne i Sydkorea kunne ikke umiddelbart bekræfte oplysningerne.
 Nyhedsbureauet og avisen Chosun Ilbo skrev tidligere, at Clinton var på vej til det kommunistiske land i et forsøg på at få frigivet to fængslede, amerikanske journalister.
 Laura Ling og Euna Lee blev pågrebet midt i marts, tæt på grænsen til Kina, hvor de rapporterede om flygtninge, der stak af fra det fattige Nordkorea.
 En domstol i Pyongyang dømte i juni de to til 12 års "opdragelse gennem arbejde" for ulovligt at være rejst ind i landet og for en ikke nærmere defineret "alvorlig forbrydelse".
