Østrigsk politi kigger mod Bulgarien efter tragedie
Ungarsk politi siger, det har anholdt tre bulgarere og en afghaner i sag om 71 døde flygtninge.


 Politiet i Østrig bekræfter, at 71 flygtninge er omkommet i en lastbil, som torsdag blev fundet på en motorvej i Østrig. Blandt dem var fire børn og otte kvinder.
Blandt de døde var en større gruppe syriske flygtninge.
- Blandt de 71 mennesker var 59 mænd, otte kvinder og fire børn, herunder en lille pige på et eller to år, og tre drenge i alderen otte, ni eller ti, siger politichefen i provinsen Burgenland, Peter Doskozil,
På et pressemøde fortæller han, at tre personer er anholdt i sagen i Ungarn, og at man formoder, at det kan lede til de egentlige bagmænd for tragedien.
- Lige nu er tre personer i varetægtsarrest i Ungarn, og vi tror, at dette vil føre til de skyldige, siger han.
Det er østrigsk politis opfattelse, at en bulgarsk-ungarsk ring af menneskesmuglere står bag de 71 flygtninges død, siger Doskozil.
Kort efter middag oplyser ungarsk politi, at det har anholdt tre bulgarere og en afghansk statsborger. Det er uvist, om det også tæller de tre tidligere omtalte anholdte, eller om der er taler om nye anholdelser,
Ifølge den østrigske avis Kronen Zeitung er i alt syv anholdt i sagen.
Ungarsk politi skriver videre i en erklæring, at det "gennemfører husundersøgelser og har afhørt næsten 20 mennesker, der har været vidner".
Der er fundet "syriske rejsedokumenter" i lastbilen blandt de delvist opløste lig, oplyser Doskozil.
Den ene af de anholdte i Ungarn er ejeren af køretøjet, mens de to andre formodes at have kørt lastbilen, siger han.
Politiet anser det for sandsynligt, at de 71 er døde af iltmangel i lastbilens kølerum.
Køretøjet blev fundet cirka 50 kilometer syd for Wien, og det antages, at lastbilen forlod Ungarns hovedstad, Budapest, onsdag.
Doskozil fortæller, at det var vejarbejdere, som først blev opmærksomme på lastbilen tidligt torsdag. De så "væsker fra lig i opløsning" dryppe fra lastbilens bund.
Lastbilen stammer fra en fjerkræsfabrik i Slovakiet. Den blev solgt sidste år og kørte på ungarske nummerplader.
Avisen Kurier har talt med de to politibetjente, som torsdag var de første til at kigge ind i lastbilen.
Det første, de konstaterede, var, at førerhuset var tomt, og at døren var ulåst. Den ene af betjentene gik bagud for at kigge ind i lastrummet. Efter et kort blik ind sagde han til sin kollega:
- Du vil ikke tro på, hvad der er derinde. Det er lutter døde.
- Det er en stabel af livløse mennesker.
De to betjente kunne konstatere, at de døde så tilredte ud og formentlig havde kæmpet.
- De har vel forsøgt på en eller anden måde at komme ud, forklarer den ene.
Lastbilen blev torsdag kørt til en veterinærstation nær grænsen til Ungarn, og her blev den tømt og undersøgt i løbet af natten af politi og retsmedicinere.
