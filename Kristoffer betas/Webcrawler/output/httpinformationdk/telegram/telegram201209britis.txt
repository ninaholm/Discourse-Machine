Britisk kongehus overvejer sag mod Se og Hør
Se og Hør-chef er ikke bange for sagsanlæg fra det britiske kongehus efter udbredelse af foto af topløs Kate.


 Det britiske kongehus overvejer lige nu, om man skal tage yderligere juridiske skridt i forhold til udbredelsen af de topløse fotos af prins Williams hustru, Kate.
Overvejelserne gælder også danske Se og Hør, som torsdag udkommer med et særtillæg med de omdiskuterede paparazzi-fotos.
Det bekræfter det britiske kongehus' pressekontor over Ritzau.
- Vi overvejer lige nu, hvordan vi skal forholde os i hvert enkelt tilfælde, siger det royale britiske pars pressevagt til Ritzau.
De overvejelser bekymrer dog ikke Se og Hørs chefredaktør, Kim Henningsen.
- Et fogedforbud vil i praksis være umuligt. Se og Hør ligger allerede nu klar til salg i 6000 butikker over hele landet, siger han.
Kim Henningsen afviser samtidigt, at billederne er ulovlige.
- Der er offentligt udsyn til det sted, hvor hun stod, da billederne blev taget, siger Kim Henningsen, der forud for beslutning om at bringe billederne har rådført sig med jurister, som bakker den holdning op.
Ifølge Kim Henningsen er det oplagt for et blad som Se og Hør at bringe de topløse fotos af prins Williams hustru.
- Vi er sat i verden for at levere underholdning og sladder. Når et top, top royalt navn stiller sig op og foretager sig noget, man nærmest ikke kunne forestille sig, er det helt unikt for os, siger Kim Henningsen.
Hos Se og Hør er holdningen, at hertuginde Kate selv er skyld i situationen. Som en af verdens mest fotograferede kvinder må man være opmærksom på risikoen ved at stille sig topløs op på et sted, hvor folk kan se en.
- Hun ved jo selv, at hun er en af de mest fotograferede kvinder i denne verden. Så bør man også have så meget omløb, at man ikke giver pressen mulighed for at tage sådanne billeder fra offentlig vej, siger Kim Henningsen.
