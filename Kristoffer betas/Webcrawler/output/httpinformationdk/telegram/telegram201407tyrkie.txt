Tyrkiets Erdogan: Israel er mere barbarisk end Hitler
Den tyrkiske premierminister kalder Israels angreb i Gazastriben for et folkemord.


 Den tyrkiske premierminister, Recep Tayyip Erdogan, langer hårdt ud efter Israel på grund af landets offensiv i Gazastriben.
Erdogan, der betegner sig selv som den muslimske verdens stemme for palæstinensernes rettigheder, anklager Israel for at være mere barbarisk end Adolf Hitler.
- Israelerne har ingen samvittighed, ingen ære, ingen stolthed. De forbander Hitler dag og nat, men de har overgået Hitler, når det gælder at være barbarisk, siger Erdogan.
Den tyrkiske leder omtaler Israels militæroffensiv i Gaza som et folkemord.
- Israel har helt siden 1948 gjort sig skyldig i systematiske grusomheder og statsterror mod det palæstinensiske folk, mener Erdogan.
Det er ikke første gang, Erdogan sammenligner israelere med Hitler. Det skete sidst, da Ayelet Shaked, et israelsk parlamentsmedlem, skrev på Facebook, at Israel burde gå i krig mod alle palæstinensere.
Shaked skrev, at palæstinensiske mødre fortjener at dø og omtalte deres børn som små slanger.
- En israelsk kvinde siger, at palæstinensiske mødre også bør dræbes. Og hun er medlem af det israelske parlament. Hvad er forskellen på denne mentalitet og Hitlers? Var disse ord blevet ytret af en palæstinenser, ville hele verden have fordømt det, lød Erdogans reaktion dengang.
Den israelske hær oplyser søndag, at ekstra soldater er blevet tilkaldt for "at bekæmpe terror i Gazastriben og etablere en virkelighed, hvor israelske indbyggere kan leve i sikkerhed og tryghed".
357 palæstinensere er blevet dræbt, siden Israel lancerede en militær offensiv i Gazastriben som modsvar på raketaffyringer mod Israel fra Gaza. Syv israelere har mistet livet.
