EU's miljøbekymring: Pas på med skifergas
EU-Parlamentet efterspørger skrappere regler for boringer efter skifergas. Kommissionen lover udspil næste år.


 Hvert enkelt EU-land skal selv kunne bestemme, om de vil udnytte skifergassen i deres undergrund, men reglerne skal på europæisk plan være "tilstrækkeligt skrappe" til at undgå skader på miljøet.
Sådan lyder konklusionen fra et meget enigt EU-Parlament, der onsdag stemte for, at EU med fælles regler skal skabe større sikkerhed omkring udvindingen af skifergas.
Gassen hentes op med den såkaldte fracking, hvor klippelag flækkes med kemikalier - der i enkelte tilfælde er endt i drikkevand. En risiko, som parlamentets grønne gruppe er meget bekymret over.
- De potentielle katastrofale følger af brugen af giftige kemikalier i fracking er blevet grundigt dokumenteret. Kommissionen har selv udtrykt tvivl om, hvorvidt det er i strid med EU-lovgivning på vandområdet, siger svenske Carl Schlyter fra den grønne gruppe.
Danske Bendt Bendtsen (K) er enig i, at udvindingen af skifergas skal reguleres af hensyn til miljøet - men han fremhæver samtidig, at "skifergas har medført en energirevolution i USA, hvor gas nu koster en femtedel af prisen i Europa".
- Bekymringerne omkring teknologien, der anvendes til udvinding, er fuldstændig hysterisk. Der er tale om en teknologi, vi har anvendt i Nordsøen i mange år, siger Bendt Bendtsen.
EU's miljøkommissær, Janez Potočnik, udtaler efter parlamentets afstemning, at det nu gælder om at "finde frem til de miljø- og sundhedsmæssige risici".
- Vores udfordring er at finde den rette balance. Undersøgelser indikerer, at der er nogle uvisheder eller mangler i den nuværende EU-lovgivning. Kommissionen vil næste år fremlægge en ramme for, hvordan man kan gribe disse risici an, siger han.
I Danmark lægger Nordjylland jord til de første prøveboringer på dansk grund.
Det anslås, at Danmarks undergrund indeholder næsten fire gange så meget skifergas som den mængde naturgas, der er blevet udvundet i Nordsøen siden 1985.
