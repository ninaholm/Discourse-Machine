Enhedslisten nægter at røre helligdage
Enhedslisten kommer aldrig til at stemme for en afskaffelse af helligdage, fastslår partiet før forhandlinger.


 Hvis det kommer på tale at afskaffe en eller flere helligdage, bliver det uden opbakning fra Enhedslisten.
Det slår partiet fast og kritiserer samtidig, at LO er villige til at deltage i forhandlinger om at øge arbejdsudbuddet.
- Det er jo fuldstændigt absurd, at Børsting og LO-toppen skal være bannerførere for forringelser af lønmodtagernes arbejdsvilkår, siger Enhedslistens arbejdsmarkedsordfører, Finn Sørensen.
- Lønmodtagerne har betalt rigeligt med både afskaffelse af efterlønnen, dagpengeforringelser og senest med de magreste overenskomstresultater i mands minde, tilføjer han.
Tidligere tirsdag meldte LO's formand, Harald Børsting, ud, at han ikke i udgangspunktet er interesseret i at komme af med helligdagene.
- Helligdagene er et blandt flere instrumenter. Dagene er ikke en prioritet for os. Vi synes, det er en dårlig måde at øge arbejdstiden på, lød det fra Harald Børsting efter et møde i LO's topledelse.
Men det er ikke godt nok, mener Enhedslisten. LO bør overhovedet ikke være villig til at drøfte afskaffelse af helligdagene, lyder det fra Finn Sørensen.
- I stedet for at lægge ryg til yderligere forringelser for lønmodtagerne burde LO stå på mål for deres medlemmer. Enhedslisten kommer aldrig til at stemme for fjernelse af helligdage eller forringelser af ferieloven, siger han.
Det har været på tale, at op mod to helligdage skal afskaffes. På den måde vil det formentlig være muligt at sørge for, at den finansiering, som trepartsforhandlingerne skal sikre, kommer på plads.
Særligt store bededag har været i søgelyset, og flere meningsmålinger viser også, at det er den dag, danskerne helst vil undvære sammen med 1. maj.
