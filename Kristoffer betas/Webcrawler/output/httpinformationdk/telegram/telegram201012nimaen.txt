Ni mænd anklages for terrorplaner
Britisk politi anklager ni mænd for at forberede bombesprængninger. Mandag stilles de for en dommer.


 Ni mænd vil senere mandag blive ført i retten i London anklaget for at have planlagt en eller flere terrorbomber i Storbritannien.
De ni mænd blev anholdt i sidste uge, da politiet slog til flere steder i England og Wales.
Politiet mener, de var i færd med at planlægge en bombesprængning, muligvis flere, i perioden fra 1. oktober til 20. november.
Det fremgår, at de anholdte skal have downloadet og studeret metoder og ingredienser til deres forehavende. De skal have opsøgt flere potentielle mål.
De anholdte er i alderen fra 17 til 28 år.
De britiske myndigheder anser risikoen for terror for høj, og opmærksomheden er skærpet efter et forsøg på at udløse terrorbomber i Stockholm tidligere i december.
Den svensk-irakiske bombemand havde i adskillige år boet i byen Luton ikke langt fra London.
