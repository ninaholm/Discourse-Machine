Flere lider af smerter i led og muskler
Halvdelen af alle voksne danskere har haft smerter i ryg, nakke og skulder inden for de seneste to uger.


 Nakken er stiv, lænden værker, og turen på trappen smerter i knæene.
Skader og sygdomme i muskler og led er et dyrt og stigende problem i Danmark, viser en ny rapport fra Vidensråd for Forebyggelse.
Over 660.000 danskere har skader eller sygdomme i led og muskler, og halvdelen af alle voksne har haft smerter i ryg, nakke, skulder og knæ inden for de seneste 14 dage.
- Ser man på de store konsekvenser, er det paradoksalt, at der er så lidt fokus på muskel- og ledsygdomme i Danmark, siger professor Ewa Roos, Institut for idræt og biomekanik på Syddansk Universitet.
Hun står bag rapporten "Forebyggelse af skader og sygdomme i muskler og led", der dokumenterer, at skaderne koster samfundet over 20 milliarder kroner årligt, hvilket er mere end de fleste andre sygdomme.
Årsagerne er blandt andet stigende levealder, overvægt og fysisk inaktivitet. Men også idræts- og arbejdsrelaterede skader bidrager til statistikken. Alene idrætsskader medfører hvert år op mod 100.000 skadestuebesøg, hvoraf de 5000 er alvorlige knæskader.
Men sygdommene kan i mange tilfælde forebygges med træning, og er det gået galt, er træning to-tre gange mere effektiv til at mindske smerterne end medicin.
Derfor opfordrer Ewa Roos de ramte til at bevæge sig noget mere, også selv om man for eksempel har slidgigt.
- Det er en myte, at man skal holde sig i ro, når man har smerter og sygdomme i muskler og led. Leddet er, som alt andet i kroppen, levende væv, der styrkes ved passende brug, siger hun.
Formand for Vidensråd for Forebyggelse, professor Morten Grønbæk, Statens Institut for Folkesundhed, siger til Ritzau, at det er vigtigt, at der kommer mere fokus på, hvordan muskel- og ledsygdomme kan forebygges.
- De seneste år har vi haft meget fokus på hjertesygdomme og kræft, og det er positivt, men vi kan nok haft en tendens til at glemme den store gruppe, der lider af smerter i muskler og led, siger Morten Grønbæk.
