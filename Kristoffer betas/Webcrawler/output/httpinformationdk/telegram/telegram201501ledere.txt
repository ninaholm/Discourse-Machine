Ledere fra hele verden deltager i ceremoni i Riyadh
Menneskerettighedsgrupper opfordrer ny saudisk konge til at gøre mere for ligestilling og ytringsfrihed.


 Ruslands premierminister, Dmitrij Medvedev, Storbritanniens premierminister, David Cameron, Frankrigs præsident, François Hollande, prins Charles, Japans kronprins Naruhito samt kronprins Frederik besøger lørdag og søndag Saudi-Arabien i forbindelse med kong Abdullahs død.
Siden Abdullah overtog tronen i 2005, har Saudi-Arabien været USA's vigtigste allierede i den arabiske verden og sluttede sig sidste år til koalitionsstyrkerne, som deltager i luftangreb mod de militante islamister i Islamisk Stat.
 Blandt de mange fremtrædende ledere, der kom til Riyadh lørdag, var den iranske udenrigsminister, Mohammad Javad Zarif, som er en meget sjælden gæst i det rivaliserende land.
Abdullah var en forsigtig reformpolitiker, som ledede Saudi-Arabien i en periode, mens Mellemøsten har været rystet af Det Arabiske Forår og islamisk ekstremisme.
Kongen, der døde fredag, er blevet rost for at have spillet en rolle som central mægler mellem muslimer og Vesten, men han er også blevet stærkt kritiseret for krænkelser af menneskerettighederne.
Menneskerettighedsorganisationer opfordrer den nye konge, den 79-årige Salman bin Abdulaziz al-Saud, til at gøre mere for kvinders ligestilling, ytringsfrihed og demokrati end forgængeren.
Men Salman bliver ikke opfattet som en forandringernes mand.
Der har i de senere år været rygter om, at Salmans helbred er skidt.
Saudi-Arabien er en af al-Qaedas største fjender, selv om terrorbevægelsens grundlægger, Osama bin Laden, der blev dræbt i 2011, var saudiaraber.
Han mente, at saud-dynastiet, der består af vel 4000-5000 prinser, som lever i sus og dus, har solgt deres sjæl til USA i stedet for at opretholde islamisk renhed.
Set fra Vesten er Saudi-Arabien et hårdt islamisk styre. Skarpretteren hugger hovedet af dødsdømte ved offentlige henrettelser, tyve får amputeret en hånd.
Lige nu afstraffes en blogger, der har været for åbenmundet efter styrets mening, med bøde, fængsel og 1000 piskeslag - 50 slag hver fredag.
USA's præsident, Barack Obama, rejser til Saudi-Arabien tirsdag for at møde den nye konge.
Den amerikanske præsident, der søndag indleder et besøg i Indien, har forkortet et tredages besøg i New Delhi for at flyve til Riyadh tirsdag, oplyser Det Hvide Hus.
