Biskop: Bed for dine modstandere
Flere havde været foruden forrige fredag, prædiker Københavns biskop Peter Skov-Jakobsen i mindegudstjenesten


 - Der er dage, som man aldrig ønsker for jorden. Der er dage, som prenter sig ind i sindet og altid vil stå der.
 Sådan prædiker Københavns biskop Peter Skov-Jakobsen ved mindegudstjenesten i Københavns Domkirke for de norske ofre efter fredagens terrorangreb i Oslo.
- Fjeldet flytter sig ikke en tomme, og mennesker kan hvile deres pande mod fjeldvæggen. Det står der som stjernerne, noget gammelt man kan holde fast ved, siger biskoppen.
Biskoppen taler før statsminister Lars Løkke Rasmussen (V) og den norske ambassadør Jørg Willy Bronebakk.
Ved mindegudstjenesten synger menigheden flere norske salmer samt "Befal du dine veje", og B.S. Ingemanns "Dejlig er jorden" samt Nordahl Griegs kampsang "Kringsatt af fjender".
Dronning Margrethe deltager sammen med kronprins Frederik og kronprinsesse Mary. Desuden kommer flere folketingsmedlemmer og ministre. De får følge af danskere og nordmænd, som har taget opstilling uden for domkirken før mindegudstjenesten.
- Den tjekkiske præsident Masaryk, sagde, at princippet for magten ikke skulle være kejser Cæsar, men Jesus, siger biskop Peter Skov-Jakobsen.
- Vi bliver nødt til at værne om vores måde at være samfund på. Tolerance og medfølelse for modstanderen. Meninger skal brydes. Elsk jeres fjender. Bed for jeres modstandere, havde Jesus sagt til disciplene, siger biskoppen og tilføjer:
- Med sorgen som ledsager vil vi gå ind i fremtiden. Lad os imens blive udfordret af fjeldet, af Jesus.
