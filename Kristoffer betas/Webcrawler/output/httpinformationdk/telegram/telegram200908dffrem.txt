DF vil fremrykke offentlige investeringer



 Krisen kradser fortsat, og Dansk Folkeparti vil derfor fremrykke offentlige investeringer for at bekæmpe den stigende arbejdsløshed.
 På partiets sommergruppemøde i Vemb i Vestjylland siger partiets finansordfører og gruppeformand, Kristian Thulesen Dahl, at det på trods af ellers positive tegn er tydeligt, at ledigheden vil fortsætte med at stige.
 Han vil bruge efterårets finanslovforhandlinger til at se, hvor der kan tages initiativer til at afbøde nogle af de værste ting omkring den voksende arbejdsløshed.
 - Det drejer sig specifikt om fremrykningen af offentlige investeringer, og vi har særligt kig på de investeringer i sygehusstrukturen, som er på tegnebrættet. Det er planlagt, at der skal investeres 40 milliarder kroner på sygehusområdet i de kommende år. Nogle af de investeringer tror vi med fordel, at man kan rykke frem til tidligere end planlagt. Specielt investeringer i allerede eksisterende sygehuse vil man givet kunne trække frem, og det ligger der selvfølgelig en hel del arbejdspladser i, siger Kristian Thulesen Dahl.
 Man går dermed også mere offensivt til værks i forhold til de udtalelser, som partiets arbejdsmarkedsordfører, Bent Bøgsted, i sidste uge kom med om krisen. Dengang mente Bent Bøgsted ikke, at tiden var kommet til offentlige investeringer. 
 - Vi forventer klart en bedring i løbet af efteråret, men hvor meget og hvor lang tid der går, inden det flader ud og stabiliserer sig, og det begynder at vende igen, det er svært at sige. Men vores forventning er, at det flader ud her i efteråret, og så vender det til foråret, sagde Bent Bøgsted til Ritzau i sidste uge.
 Ledelsen i partiet vil dog se handling hurtigst muligt, og derfor vil man altså have de offentlige investeringer iværksat hurtigere end planlagt.
