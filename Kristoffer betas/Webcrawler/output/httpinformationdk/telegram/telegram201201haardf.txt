Hård frost tager 30 liv i Ukraine
Kulden bider til i Ukraine, hvor der er frostgrader på den gale side af minus 30. Mange hjemløse fryser ihjel.


 Mindst 30 mennesker har i løbet af de seneste fem dage mistet livet i Ukraine på grund af den bidende kulde.
Myndighederne siger, at der er kuldegrader ned til minus 33.
De fleste af de mange dødsofre er hjemløse, som er bukket under for kulden på gaderne.
Kulden har sendt andre 500 mennesker på hospitalerne med blandt andet frostskader.
Ukraine oplever i øjeblikket landets koldeste vinter i seks år. Normalt kommer temperaturen ikke under minus 15 grader.
Myndighederne har oprettet omkring 1600 centre rundt om i landet, hvor hjemløse kan søge ly og varme og få noget at spise og drikke.
Der er planer om at oprette yderligere 150 centre, skriver nyhedsbureauet AFP.
Undervisningsministeriet oplyser, at 3000 skoler er midlertidigt lukket på grund af kulden, og dermed er flere end 400.000 elever sendt på en ikke-planlagt vinterferie.
Kulden har også lagt sin hånd over andre steder i det centrale og østlige Europa.
Det gælder blandt andet Polen, hvor myndighederne mandag sagde, at 10 mennesker var omkommet af kulde i weekenden.
Da nåede temperaturen ned på minus 27 grader.
