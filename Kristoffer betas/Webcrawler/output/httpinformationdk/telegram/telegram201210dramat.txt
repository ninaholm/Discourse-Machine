Dramatisk stigning i antallet af fyringer i Sverige
Antallet af fyringsvarsler i Sverige var i september 60 procent højere end for et år siden. 7329 blev varslet.


 Sverige er inde i en lavkonjunktur, og det kan ses i antallet af varslede fyringer. I september steg antallet af varslinger med 60 procent i forhold til samme måned i fjor.
- Og værre er, at prognosen for de kommende måneder og næste år også ser dyster ud, siger Tord Strannefors, prognosechef for Arbetsförmidlingen i Sverige til tv-stationen SVT, der svare til DR i Danmark.
I september blev 7329 personer advaret om, at de bliver fyret inden for kort tid. I fjor var tallet 4540 varslinger.
Den seneste opgørelse ses som et klart tegn på, at svensk økonomi ikke længere klarer sig så godt som tidligere på året. Indtil august blev der skabt nogenlunde lige så mange arbejdspladser, som der blev nedlagt.
- Vi befinder os i en lavkonjunktur, og den bliver forstærket. Arbejdsløsheden vil stige, siger Tord Strannefors.
Han betegner september som et vendepunkt, hvor "tilbageslaget" ramte svensk økonomi.
Hele 400 virksomheder varslede ansatte om fyringer i september, og det er lange flere end i august.
- Det er ildevarslende. For det viser, at nedgangen har spredt sig til hele det svenske arbejdsmarked, siger prognosechefen til SVT, der er Sveriges pendant til DR.
Den svenske finansminister, Anders Borg, forventer i sin seneste prognose, at væksten i svensk økonomi bliver knap to procent i år og cirka 1,5 procent næste år.
 Det er langt højere end svenske banker og økonomiske eksperter tror. De regner med en vækst på omkring en procent i år og endnu mindre næste år.
