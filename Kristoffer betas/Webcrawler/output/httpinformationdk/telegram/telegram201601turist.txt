Turistminister: Angreb på hotel var et forsøg på røveri
Det var røvere og ikke ekstremister, der stod bag fredag aftens dramatiske hændelse på egyptisk turisthotel.


 Det var bevæbnede mænd med røveri på dagsordenen og ikke terrorister, der var på spil fredag aften, da turisthotellet Bella Vista i den egyptiske badeby Hurghada var udsat for det, der af flere medier omtales som et angreb.
Det siger Egyptens turistminister, Hisham Zaazou, ifølge det russiske nyhedsbureau Tass.
Tre udenlandske turister kom til skade under hændelsen ved hotellet, hvor der i øjeblikket befinder sig adskillige danske turister.
Turisme er en af Egyptens indtægtskilder, men efter at et russisk charterfly i oktober styrtede ned kort efter at være lettet fra en turistdestination i Egypten, har mange turister valgt at finde sol og varme andre steder.
Og den tendens vil muligvis blive forstærket efter nyheden om fredagens dramatiske hændelse i Hurghada, mener turistminister Hisham Zaazou. Også selv om der ifølge ham ikke er tale om et angreb med det formål at slå udlændinge ihjel.
- Uanset hvad, så kan den slags begivenheder have ekstremt negative konsekvenser for Egyptens turisme og nulstille alle myndighedernes forsøg på at tiltrække udenlandske turister til landet, siger han ifølge Tass.
Det egyptiske indenrigsministerium oplyser til nyhedsbureauet Reuters, at to østrigere og en svensker kom til skade, da to mænd bevæbnet med knive og luftpistoler trængte ind på hotel Bella Vista gennem en restaurant, der ligger ud til gaden.
De sårede turister har "lettere skader". De har "knivsår, men alles tilstand er stabil", fortalte Khaled Megahed, talsmand for sundhedsministeriet, til nyhedsbureauet AFP sent fredag.
Repræsentanter for det egyptiske turistministerium har besøgt de tilskadekomne på hospitalet i feriebyen.
- De vil blive udskrevet fra hospitalet i løbet af få timer, efter at have modtaget behandling, siger turistminister Hishan Zaazou natten til lørdag ifølge Tass.
