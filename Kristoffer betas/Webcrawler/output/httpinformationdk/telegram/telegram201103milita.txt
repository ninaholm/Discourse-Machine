Militær: Mubarak er i husarrest
Egyptens militære råd afviser rygter om, at den afsatte præsident Mubarak er rejst til Saudi-Arabien.


 Egyptens afsatte præsident, Hosni Mubarak, er sammen med sin familie i husarrest.
Det oplyser det øverste militære råd, der midlertidigt styrer Egypten. Rådet afviser samtidig rygter om, at den tidligere præsident er flygtet til Saudi-Arabien sammen med sin familie.
- Han er under husarrest med sin familie i Egypten, fastslår militærrådet på sin hjemmeside.
Rådet har ledet Egypten, siden Mubarak blev tvunget fra magten 11. februar efter 18 dage med omfattende demonstrationer mod hans styre.
Tidligere på måneden afviste også den egyptiske statsadvokat forlydender i medierne om, at Mubarak var rejst til Saudi-Arabien.
Statsadvokaten tilføjede, at Mubarak opholder sig i sin villa i badebyen Sharm el-Sheikh, hvor han har befundet sig siden han blev afsat.
Den statsejede avis al-Ahram havde skrevet, at den 82-årige Mubarak var rejst til Tabuk i Saudi-Arabien for at blive behandlet for en kræftsygdom.
