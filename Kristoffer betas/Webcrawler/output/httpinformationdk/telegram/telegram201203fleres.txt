Flere soldater på gaden i Damaskus efter uro
Den syriske regering strammer grebet om hovedstaden Damaskus og sender store militærstyrker ud i byen.


 Mindst 30 personer er dræbt under nye uroligheder rundt om i Syrien tirsdag samtidig med, at landets styre strammer grebet om hovedstaden Damaskus.
Det siger menneskeretsgruppen Syrian Observatory for Human Rights og aktivister.
 Efter at nye uroligheder med alvorlige sammenstød mellem soldater og demonstranter er brudt ud i Damaskus, har præsident Bashar al-Assad udkommanderet et stort antal sikkerhedssoldater over hele hovedstaden.
Aktivister siger, at der er oprettet vejspærringer ved mange vejkryds og centrale torve i byen. Aktivisten Abu Omar siger til nyhedsbureauet AFP, at soldaterne bakkes op af kampvogne og mindre artilleri, og at der høres raketnedslag i flere forstæder.
Opstramningen af sikkerheden i Damaskus kommer, efter at to bomber eksploderede ved to offentlige bygninger i byens centrum lørdag. Siden da har der været flere sammenstød mellem demonstranter og soldater.
The Syrian Observatory siger, at der er flere protestoptog i bydelene Qaboon og Barzah, mens en lokal koordineringskomité siger, at der høres skud ved mindst to pladser i byens centrum.
Ude i landet er 18 civile tirsdag blevet dræbt i byen Homs, der har været centrum for den nu et år lange opstand mod Assads autoritære og stadig mere brutale styre.
 I byen Idlib i den nordlige del af landet kom det også til skudvekslinger mellem regeringssoldater og væbnede grupper, der består af deserterede soldater fra hæren. Mindst to civile er dræbt tirsdag.
Det syriske udenrigsministerium siger i en erklæring, at det er den samme "dødelige hånd", der står bag bomberne lørdag i Damaskus, og de mange bomber, der tirsdag har dræbt 45 personer rundt om i nabolandet Irak.
Hvem den dødelig hånd er, giver udenrigsministeriet ikke noget bud på.
