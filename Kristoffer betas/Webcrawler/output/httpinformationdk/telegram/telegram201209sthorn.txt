S: Thorning er ikke i spil til EU-toppost
Helle Thorning-Schmidt har hundrede procent fokus på arbejdet som statsminister, fastslår politisk ordfører.


 Danmarks statsminister har ingen planer om at forlade landet til fordel for en toppost i EU.
Det fastslår politisk ordfører Magnus Heunicke (S), efter at rygterne om Helle Thorning-Schmidts fremtid er begyndt at svirre.
Det er den ansete britiske avis Finansiel Times' EU-korrespondent Joshua Chaffin, der har nævnt Thorning som en mulig afløser til nuværende formand for EU-Kommissionen, José Manuel Barosso, hvis tid udløber i 2014.
- Hun er vores statsminister. Og hun er ikke i spil til det job, siger Magnus Heunicke.
Spørgsmål: Er det en garanti?
- Jeg ved godt, at fordi Anders Fogh Rasmussen og Venstre gik rundt og sagde, at Fogh ikke ville forlade Danmark, så er det her nu blevet en historie i Danmark, siger Magnus Heunicke.
- Helle Thorning-Schmidt er vores statsminister, og det arbejde koncentrerer hun sig hundrede procent om. Hun er ikke i spil til en toppost i EU.
Magnus Heunicke er dog stolt over, at statsministeren bliver fremhævet som en markant og stærk rød leder på europæisk plan.
Thorning er dog ikke EU-korrespondentens mest oplagte bud på en kommissionsformand.
Professor Peter Nedergaard fra Institut på Statskundskab ved Københavns Universitet understreger da også, at Thornings eventuelle kandidatur til den magtfulde post vil blive fejet af banen, hvis en kandidat fra et euroland melder sig.
- Der kan også være personer, der har været statsminister i længere tid i deres eget land, eller personer, der kan pege på, at de har opnået store internationale resultater, siger Peter Nedergaard.
Til gengæld ville det tale for Thornings chancer, at Danmarks formandskab for EU er gået godt, pointerer Nedergaard. Samtidig har kommissionen endnu til gode at have en kvinde som formand, og Thornings tid som europaparlamentariker trækker også op.
