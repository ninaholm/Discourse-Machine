Obama indleder sit første besøg på Vestbredden
USA's leder drøfter fredsproces med Abbas i Ramallah.


 Den amerikanske præsident, Barack Obama, ankom torsdag til Ramallah på Vestbredden på sit første besøg i området, siden han blev indsat i Det Hvide Hus for over fire år siden.
Obama blev fløjet ud til Ramallah i sin helikopter Marine One, der landede inde i det officielle regeringskompleks Muqataa, hvor den palæstinensiske præsident, Mahmud Abbas, har sit kontor.
De to ledere skal føre drøftelser i 90 minutter ifølge programmet for det amerikanske præsidentbesøg.
To raketter affyret fra Gazastriben landede i det sydlige Israel tidligere torsdag.
- En raket eksploderede i en baggård ved et hus i Sderot og forårsagede ødelæggelser, mens den anden slog ned på en mark, lyder det fra en talsmand fra det lokale politi.
Der er ingen meldinger om kvæstede ved angrebet.
Sderot ligger tæt ved grænsen til Gaza, og politiet mener, at raketterne er affyret fra Gazastriben af militante fra Hamas. Ingen har dog endnu taget ansvaret, skriver nyhedsbureauet Reuters.
Obama håber under besøget at få optøet sit hidtil noget kølige forhold til både den israelske premierminister, Benjamin Netanyahu, og til Abbas.
 Med på turen er også den amerikanske udenrigsminister, John Kerry.
