Museum: Vi har mistet tilliden til Surrend
Den Gamle By har aflyst plakatudstillingen med Surrend, fordi de har mistet tilliden til gruppen. Sådan lyder det fra museumsdirektør.


 Sagen om den kontroversielle sexplakat af kongehuset har fået Den Gamle By i Århus til at aflyse en ellers planlagt udstilling med gruppen Surrend. Museet  har mistet tilliden til kunstnergruppen.
- Det har været et bemærkelsesværdigt meget usædvanligt samarbejdsforløb, og det har fået os til at miste tilliden, siger museumsdirektør Thomas Bloch Ravn og fortsætter:
- Vi har aldrig oplevet noget ligende. Surrend er gået bag ryggen på os, idet de har ikke informeret os om, at de gik til pressen. Desuden har de ikke overholdt en mundtlig aftale.
Ifølge museumsdirektøren indgik de to parter en mundtlig aftale, som gruppen har brudt ved at meddele offentligt, at udstillingen også skulle omfatte den pornografiske plakat med kongehuset. 
- Vi havde en klar aftale. Ikke en skriftlig, for det har vi aldrig brugt i regi til Dansk Plakatmuseum, men der findes klare mundtlige aftaler. Det har vi flere, der kan bevidne, siger Thomas Bloch Ravn. 
Gruppen Surrend afviser ethvert kendskab til en indgået aftale.
Ud over at have brudt en klar aftale mener museet, at gruppen er gået langt over stregen i forhold til beskyldninger og mistanker rettet mod museet. 
- Der har kørt en masse svineri og mange beskyldninger i pressen, som vi har holdt os udenfor, og det har bestemt ikke gjort sagen bedre. Sådan nogle folk kan man jo ikke arbejde sammen med, siger direktøren.
