Talibans leder i Pakistan dræbt af drone
Taliban bekræfter, at bevægelsens leder blev dræbt ved amerikansk droneangreb fredag.


 Lederen af Taliban i Pakistan blev fredag dræbt af en amerikansk drone, siger flere sikkerhedskilder til Reuters. Samtidig bekræfter højtstående Talibankilder dødsfaldet.
Hakimullah Mehsud, som var midt i 30'erne, var en af Pakistans mest eftersøgte mænd, og han har været meldt dræbt flere gange tidligere.
Både kilder i Pakistans militær og i landets efterretningstjenester bekræfter, at Mehsud blev dræbt ved et droneangreb i den lovløse region Nordwaziristan. Mindst fire personer blev dræbt ved angrebet.
Mehsuds pakistanske Taliban er en paraplyorganisation for en række militante grupper, som er allierede med Taliban i Afghanistan.
Mehsud overtog ledelsen af Taliban i Pakistan i august 2009, efter at en drone dræbte bevægelsens tidligere leder.
Angrebet fandt sted fem kilometer nord for byen Miranshah, som er den vigtigste i klanområdet, der i vidt omfang kontrolleres af grupper fra Taliban og al-Qaeda.
- En amerikansk drone affyrede to missiler mod et køretøj ved en base og dræbte fire militante, siger en pakistansk sikkerhedskilde.
Den pakistanske premierminister, Nawaz Sharif, har for nylig opfordret USA's præsident, Barack Obama, til at sætte en stopper for de amerikanske droneangreb i Pakistan.
Mange pakistanere er rasende på USA, fordi de mener, at dronerne krænker pakistansk suverænitet. Dertil kommer spørgsmålet om uskyldige dødsofre.
Udenrigsministeriet i Pakistan vurderer ifølge FN-observatøren Ben Emmerson, at mindst 400 civile er blevet dræbt i droneangreb siden 2004.
Ifølge den ansete amerikanske avis The Washington Post er de omstridte amerikanske droneangreb i Pakistan sket med støtte fra pakistanernes egen regering, og Islamabad har endda i nogle tilfælde udpeget målene for USA's militær.
Avisen skriver, at ledere i Pakistan hemmeligt støttede dronekampagnerne, og i årevis modtog løbende hemmelige briefinger om angrebene og antallet af dræbte og sårede.
Det fremgår af hemmelige CIA-agenter og pakistanske dokumenter, som avisen er i besiddelse af.
