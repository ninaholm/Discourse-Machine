Villy Søvndal: Danmark bliver i Tripoli
Ingen danske medarbejdere er berørt af urolighederne i Benghazi. Udenrigsministeriet følger situationen tæt.


 Danmark har på nuværende tidspunkt ingen planer om at lukke det danske repræsentationskontor Libyens hovedstad, Tripoli, eller kalde vores repræsentationschef hjem.
Det siger udenrigsminister Villy Søvndal (SF), efter at den amerikanske ambassadør og tre medarbejdere blev dræbt tirsdag aften ved et angreb i byen Benghazi.
- Der er ingen danske medarbejdere, der er berørt af urolighederne i Benghazi og Kairo.
- Vi følger situationen tæt, og vil naturligvis skærpe sikkerheden omkring vores medarbejdere og repræsentationerne, skulle der være behov. Vi står klar til at tage alle nødvendige skridt for at beskytte vores medarbejdere, siger han i en udtalelse.
Både statsminister Helle Thorning-Schmidt (S) og Villy Søvndal har tidligere onsdag fordømt angrebet.
Udenrigsministeren hæfter sig ved, at præsidenten for den libyske nationalforsamling, Mohammed al-Magariaf, også har fordømt angrebet og tilkendegivet, at de libyske myndigheder vil samarbejde med USA om at beskytte deres diplomater.
USA har besluttet at sende en gruppe marinesoldater, der er specialtrænet i antiterror-operationer, til Libyen.
Soldaterne skal være med til at øge sikkerheden ved den amerikanske ambassade Tripoli og ved konsulatet i Benghazi, hvor det blodige angreb fandt sted tirsdag.
Det oplyser unavngivne embedsmænd til flere medier.
Den amerikanske præsident, Barack Obama, har bedt sin administration om at "sørge for de nødvendige ressourcer for at sikre vort personel i Libyen og om at øge sikkerheden ved vores diplomatiske kontorer over hele verden".

