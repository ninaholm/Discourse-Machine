Dansk western får klapsalver og vækker latter i Cannes
Filmjournalister og anmeldere fik fredag første gang lejlighed til at se Kristian Levrings "The Salvation".


 Fredag morgen blev Kristian Levrings danske western, "The Salvation", for første gang vist for pressen i Cannes. Og reaktionen umiddelbart derefter tyder på, at den danske instruktør har ramt plet.
Der blev nemlig både grinet og klappet af anmelderne og filmjournalisterne, hvor nogen dog ind imellem måtte kigge væk fra lærredet, når det blev for spændende.
Filmen, der har Mads Mikkelsen i hovedrollen som nybygger i det vilde vest, vækker begejstring hos de adspurgte bagefter:
- Det er en cool film. Det er en B-film, og en kopi af en Sergio Leone-film, men den er rigtig sjov, selvom det ikke er det store kunstværk. Jeg nød den, siger schweiziske Jean-Philippe Bernard, der er journalist på avisen Le Matin.
Også den græske journalist Eksiel Ethnos mener, at Kristian Levring har gjort det godt.
- Jeg synes, den var virkelig underholdende. Det er tydeligt, at instruktøren kender sin western og sine virkemidler, og han leger med dem, uden at det bliver prætentiøst. Det er en meget ren film, en meget ren western, siger han.
Også det filmiske arbejde i scenerne, der er optaget i Sydafrika, får ros, mens Mads Mikkelsen, der efterhånden er bredt kendt i udlandet, bestemt ikke skuffer.
- Det er en fin film, der er smukt skudt. Og så er der Mads Mikkelsen. Han er altid fantastisk, der er ikke mere at sige til det, siger Sperling Reich, der blogger om film for Showbiz Sandbox.
Skuespillernes præstationer er også noget af det, den tyske journalist Christian Aust fra Radio Hamburg lægger mærke til i filmen.
- Jeg kunne virkelig godt lide den, den er simpel, men det skal en western være. Man får sympati for karaktererne, Mads Mikkelsen gør et fantastisk job, og Eva Green er bare sindssyg som altid, siger han om den franske stjerne, der også er på rollelisten.
"The Salvation" vises officielt ved en midnatsgallavisning i festivalens hovedprogram - dog uden for konkurrence - natten til søndag.
