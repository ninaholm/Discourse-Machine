Donorer lover 2,5 milliarder kroner til Mali
En afrikansk-ledet militær intervention og hjælp til civile i Mali støttes med over 2,5 milliarder kroner.


 Deltagerne på en international donorkonference i Etiopien lover Mali over 2,5 milliarder kroner til en militær operation mod islamistiske oprørere og til humanitær hjælp.
 Den Afrikanske Union (AU), som har organiseret donorkonferencen i den etiopiske hovedstad Addis Ababa, har skønnet, at Mali har brug for et beløb i denne størrelsesorden i kampen mod islamisterne i den nordlige del af landet.
- Hele verden er samlet her, og det er godt for Mali, lyder det fra landets udenrigsminister, Tieman Coulibaly.
Den afrikanske styrke skal hjælpe soldater fra Frankrig og Mali med at bekæmpe de islamistiske oprørere i regeringens bestræbelser på at genvinde kontrollen over hele landet.
Frankrigs forsvarsministerium siger, at over 2900 afrikanske soldater er ved at blive indsat, og at mange allerede er i landet.
Storbritannien tilbyder at sende 240 militærfolk til Mali og andre lande i regionen for at bidrage til træning og udvikling af den militære styrke.
Malis præsident, Dioncounda Traore, siger, at han håber, at et valg kan finde sted i Mali den 31. juli.
Datoen er blevet offentliggjort på donorkonferencen.
USA har lovet 96 millioner dollar af beløbet til Malis hær og til styrken fra AU, mens Japan har lovet 120 millioner dollar.
Tchad, som har erfaringer med at bekæmpe oprørere i ørkenområder, sender 1400 soldater til Mali.
I Europa sender Tyskland og Sverige de største beløb med hver 111 millioner kroner til den militære styrke, mens svensker også lover humanitær støtte for 50 millioner kroner.
EU lovede forud for konferencen 373 millioner kroner til styrken. Danmarks regering har derfor besluttet at bidrage med foreløbig 12 millioner kroner til styrken ved fredsstøttemissionen i Mali, der har fået navnet Afisma.
Det anslås, at omkring en halv million mennesker er drevet på flugt i Mali, siden konflikten startede i april 2012.
Islamisterne har i snart et år kontrolleret det nordlige Mali.
FN's generalsekretær, Ban Ki-moon, har erklæret, at det er "moralsk bydende nødvendigt", at hele det internationale samfund bidrager med støtte til aktionen i Mali.
