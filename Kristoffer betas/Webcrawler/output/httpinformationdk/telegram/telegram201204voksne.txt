Voksne tier om børns mistrivsel
Hver tredje er bekymret for et barns trivsel, men langtfra alle går videre med mistanken, viser undersøgelse.


 Blå mærker, dårligt tøj eller sky adfærd. Tegnene på mistrivsel hos børn er mange. Nu viser en ny undersøgelse med deltagelse af flere end 3000 voksne, at hver tredje mistænker eller har haft mistanke om et barns mistrivsel, men at få går til kommunen.
Myndighederne har blot modtaget 268 indberetninger fra de i alt 1083 bekymrede voksne, der deltog i undersøgelsen, som TrygFonden står bag.
Socialminister Karen Hækkerup (S) er ikke tilfreds og varsler øget fokus på området.
- Tiden er kommet til, at vi laver en større oplysningskampagne, så alle voksne ved, hvem de skal rette henvendelse til, og hvordan de skal gøre det. Jeg vil bestemt gå videre med idéen om at lave noget kampagnevirksomhed på området, siger hun.
Bente Boserup, der er chef for børnetelefonen i Børns Vilkår, mener også, at mere oplysning er vejen frem. Hun fortæller, at folk er usikre, når de ringer til børnetelefonen.
- De ved ikke, hvad de skal gøre. Hvor man skal rette henvendelse, og hvordan man gør, siger Bente Boserup og understreger, at folk holder tæt af flere årsager:
- Mange er nervøse for, at der ikke kommer noget ud af det, hvis de indberetter en mistanke. Og mange føler sig ubehageligt til mode over at blande sig i andre menneskers privatliv.
Anders Hede, forskningschef i TrygFonden, som står bag undersøgelsen, mener, at danskerne er meget opmærksomme på børns trivsel.
- Man har ikke alene øje på sine egne børn. Man følger også med i, hvordan det går med børnenes kammerater og de børn, man for eksempel møder som frivillig i idrætsforeningen, siger han.
- Det kan imidlertid være svært for den enkelte at afgøre, hvornår en mistanke er så stærk, at man bør handle på den.
