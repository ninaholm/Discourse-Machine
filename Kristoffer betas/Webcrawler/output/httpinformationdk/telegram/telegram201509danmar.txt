Danmark kan ikke følge med andre lande på kræftområdet
Sammenlignet med andre europæiske lande er chancen for at overleve kræft i Danmark mindre.


 Danmark halter bagefter flere af de lande, vi normalt sammenligner os med, når det kommer til, hvor mange personer der overlever kræftsygdom.
Det viser en ny, stor kræftundersøgelse blandt 7,5 millioner kræftpatienter i 29 europæiske lande ifølge TV2.
Undersøgelsen af lavet af Eurocare, der er det største forskningssamarbejde om kræftoverlevelse i Europa, og den bliver offentliggjort lørdag på en kongres i Østrig.
Konklusionen er, at den relative, femårige overlevelsesprocent generelt har været stigende for de fleste kræftformer.
Men mens overlevelsesprocenten for Nordeuropa ligger på 59,6 procent, er tallet for Danmark blot 50,9 procent, viser undersøgelsen ifølge TV2.
Kun i Storbritannien og i Østeuropa har kræftpatienter en lavere chance for overlevelse end patienterne i Danmark.
- Overlevelse sammenholdt med BNP (bruttonationalproduktet, red.) og et lands samlede sundhedsudgifter viser, at lande med en nylig forøgelse i BNP og sundhedsudgifterne også har forøget chancerne for at overleve en kræfttype.
- Men det var ikke tilfældet for lande som Danmark og Storbritannien, der fortsætter med at gøre det dårligere end forventet i forhold til niveauet af sundhedsudgifter, siger Dr. Milena Sant fra det italienske forskningsinstitut for kræft ifølge TV2.
Den nye undersøgelse bygger på tal fra 2007. Ifølge direktør i Kræftens Bekæmpelse Leif Vestergaard Pedersen er det siden dengang gået frem med kræftbehandlingen i Danmark, men det kniber stadig at følge med andre lande.
- Vi er ret sikre på, at når vi ser tallene fra 2007 og frem, så går det bedre i Danmark, fordi vi har fået kræftpakker, og fordi hospitalerne har oppet sig. Men alle tal viser, at vi stadig ikke er kommet helt med, siger han til TV 2.
