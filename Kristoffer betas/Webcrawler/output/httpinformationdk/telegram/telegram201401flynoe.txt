Fly nødlander i Saudi-Arabien med 315 om bord
En Boeing 767 fra Saudi Arabian Airlines må nødlande, fordi landingshjul ikke folder sig ud. 29 er kvæstet.


 Mindst 29 mennesker kom til skade, da en Boeing 767 søndag måtte nødlande i Medina i Saudi-Arabien, oplyser myndighederne.
Det saudiske passagerfly med 315 mennesker om bord var lettet fra Mashhad i Iran.
En talsmand for de saudiske luftfartsmyndigheder oplyser, at landingshjulene i højre side af flyet ikke ville folde sig ud, og at kaptajnen derfor valgte at nødlande med flyet.
Billeder, der er lagt på internettet, viser hvordan flyet efterlod sig et spor af flammer, da det gled hen af landingsbanen.
De fleste tilskadekomne kunne behandles i lufthavnen, mens 12 er kørt på hospitalet.
Den lejede Boeing 767 var lejet til at flyve pilgrimme fra Iran, oplyser Saudi Arabian Airlines.
Et øjenvidne forklarer til nyhedsbureauet Reuters, at flyet forsøgte at lande to gange, men først tredje gang lykkedes det.
- Boeing er bekendt med meldinger om ulykken og er ved at indsamle flere informationer, siger en talsmand for den amerikanske flyfabrik.
