Pakistan ønsker større klarhed fra Obama



 Pakistan ønsker "større klarhed" i forbindelse med den amerikanske præsident, Barack Obamas, nye strategi for Afghanistan. Det siger den pakistanske premierminister, Yousuf Raza Gilani.
 - Vi er ved at nærlæse denne nye politik. Vi har brug for større klarhed om den, siger Gilani under et besøg i London.
 Han henviser til Obamas tilsagn om at sende yderligere 30.000 soldater til Afghanistan i et forsøg på at vende bestræbelserne på at besejre terrornetværket al-Qaeda og den fundamentalistiske Talibanbevægelse.
 Den pakistanske premierminister siger, at general Stanley McChrystal, den øverstkommanderende for USA's og Nato's styrker i Afghanistan, snart besøger Pakistan for at diskutere "yderligere militært samarbejde".
 - Bagefter, når vi får mere klarhed over situationen, så vil vi se, hvordan vi kan bidrage til planen, siger Gilani.
 Han udtalte sig på et fælles pressemøde med den britiske premierminister, Gordon Brown, som han har haft samtaler med under besøget i London.
 En erklæring udsendt onsdag af Pakistans udenrigsministerium i forbindelse med Obamas fremlæggelse af sin længe ventede Afghanistan-strategi udtrykker ikke glæde over udsigten til troppeforstærkninger.
 Pakistan har udtrykt bekymring over, at de nye soldaters indmarch i Afghanistan yderligere vil fordrive Taliban-krigere over grænsen til Pakistan. 
