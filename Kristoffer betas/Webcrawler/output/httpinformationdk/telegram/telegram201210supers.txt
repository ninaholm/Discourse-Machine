Superstormen Sandy svækkes før landgang
Knapt 130.000 mennesker står uden strøm, før Sandy går i land ved New Jersey. Vindstødene er aftaget i styrke.


 Superstormen Sandy er blevet nedgraderet til en "post-tropisk cyklon", oplyser USA's Nationale Orkancenter (NHC).
Dermed er maksimumvindene i det voldsomme vejrsystem svækket en anelse kort tid før, at det går i land på den amerikanske østkyst ved New Jersey. Ifølge de seneste prognoser ventes det at ske omkring 1-tiden natten til tirsdag dansk tid.
Ifølge nyhedsbureauet dpa har strømafbrydelser allerede ramt 130.000 boliger, som nu står uden strøm i de tætbefolkede områder ved østkystens millionbyer.
I og omkring New York har Sandy mørkelagt 47.000 hjem, oplyser borgmester Michael Bloomberg, mens omkring 80.000 boliger i områderne omkring hovedstaden Washington og den vigtige havneby Baltimore mangler elektricitet i kontakterne.
