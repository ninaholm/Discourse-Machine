Skokaster vil til Schweiz



 Advokaten for den irakiske journalist, der opnåede verdensberømmelse, da han kastede sine sko efter USA's afgående præsident, George W. Bush, siger, at journalisten vil bede om asyl i Schweiz.
 Journalisten Muntazer al-Zaidas advokat Mauro Poggia bekræfter i et interview med den schweiziske avis La Tribune, at Zaida vil sende en ansøgning til Schweiz i denne uge.
 Zaidas familie siger ellers, at oplysningerne er det pure opspind.
 Den 29-årige Zaida har siddet fængslet, siden han den 14. december i fjor kastede sine sko mod Bush, der dog ikke blev ramt af kasteskytset under sit afskedsbesøg i Bagdad.
 Ifølge advokat Poggia har Zaida fået skader på sit ene øje og sine ribben under opholdet i fængslet.
 Journalisten står til at få op til 15 års fængsel, hvis han bliver fundet skyldig i "aggression" mod et besøgende statsoverhoved.
