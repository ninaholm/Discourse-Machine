Topmøde diskuterer forsker-affære



 Sagen om de britiske klimaforskere fra University of East Anglia, som har søgt at underspille afvigende synspunkter i videnskabelige rapporter, bliver diskuteret højlydt under åbningen af klimatopmødet i Bella Center.
 De hackede og offentliggjorte emails fra forskerne har dog ikke rokket ved den videnskabelige substans i rapporterne fra FN's Klimapanel, IPCC, siger panelets formand, dr. Rajendra Pachauri.
 - IPPC-rapporten er så stærk og gennemtestet, at der ikke er mulighed for nogen forvrængning. Jeg tror, at verdens ledere og forhandlere er fuldt klar over styrken i videnskaben, siger han. 
 - Panelet har en historie af gennemsigtighed og ojektive vurderinger, som strækker sig 21 år tilbage, udført af titusinder af engagerede forskere fra alle hjørner af kloden, siger Pachauri.
 Alle panelets fire hidtidige statusrapporter har været gennem omfattende og gentagne såkaldte "peer reviews", dvs. kritisk gennemlæsning af såvel eksperter som regeringsrepræsentanter, anfører Rajendra Pachauri. I den fjerde rapport fra 2007 var omkring 2500 review-eksperter involveret. 
 Heller ikke den amerikanske klimaforhandler Jonathan Pershing mener, at "Climate-gate" anfægter IPCC's troværdighed.
 - Jeg mener, at offentliggørelsen af disse mails har udløst et sandt bombardement af nye oplysninger, som understreger den videnskabelige robusthed og den enorme mangfoldighed af forskellige beviser på problemets alvor, og at det haster at gøre noget ved det, siger Pershing.
 Han finder det dog "uheldigt og skamfuldt", at engagerede forskere bliver undertrykt uden hensyn til processen, men der er ikke sket uoprettelig skade, siger den amerikanske forhandler.
 - Videnskaben er utrolig robust. Sagen bliver forhåbentlig blot en lille plet på historikken i denne proces, erklærer Jonathan Pershing.       
