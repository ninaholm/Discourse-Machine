Republikanerne erobrer flertallet i Senatet
Med sejren ved midtvejsvalget har Republikanerne nu den fulde kontrol over Kongressen.


 Republikanerne har vundet kontrollen over Senatet ved midtvejsvalget i USA og sidder dermed tungt på den politiske magt i Washington med flertal i begge Kongressens kamre. Det skriver flere amerikanske medier, efter at optællinger i flere afgørende delstater er tippet til Republikanernes side.
Partiet skulle fravriste Demokraterne mindst seks pladser for at generobre flertallet i Senatet for første gang siden 2006.
Kampen om magten i Senatet blev reelt afgjort i de godt ti delstater, hvor der ikke var nogen klare favoritter. Og her klarede Republikanerne sig bedst i hovedparten.
De udslaggivende sejre kom i delstaterne Colorado, Arkansas, Iowa, North Carolina, Montana, South Dakota og West Virginia.
I Colorado, North Carolina og Arkansas sendte vælgerne de Demokraternes senatorer på porten til fordel for de republikanske udfordrere, og i West Virginia, Montana, Iowa og South Dakota faldt valget også ud til fordel for de republikanske kandidater.
Udfordreren Tom Cotton besejrede i Arkansas demokraten Mark Pryor, som ellers er blevet støttet massivt i sin valgkamp af tidligere præsident Bill Clinton. Tom Cotton, veteran fra krigen i Irak, har på sine valgmøder kritiseret sin modstander for at have tætte forbindelser til præsident Barack Obama, som er dybt upopulær i delstaten.
I West Virginia hentede republikaneren Shelley Moore Capito en nem sejr og bliver delstatens første republikanske senator siden 1959. Også i Montana mistede det demokratiske parti en plads i Senatet, som det har siddet på i mange år, mens Kay Hagan i North Carolina mistede sin plads i Senatet til Republikaneren Thom Tillis.
Den 72-årige Mitch McConnell fra Kentucky overtager nu posten som flertalsleder i Senatet fra demokraten Harry Reid.
Reid lykønsker McConnell med posten og siger, at vælgerne ønsker, at begge partier arbejder sammen. Det skriver Reuters.
En tredjedel af de 100 senatsmedlemmer var på valg, mens samtlige 435 medlemmer af Kongressens andet kammer, Repræsentanternes Hus, var til eksamen hos vælgerne.
