Flest nye statsjob i yderområderne
Antallet af statsligt ansatte er steget i landets udkantsområder og faldet i København, viser regeringens tal.


 De statslige flyttebiler kører imod strømmen. Det seneste par år er der kommet 3300 flere statslige arbejdspladser i den landlige del af Danmark, mens udviklingen er gået den modsatte vej i det centrale København.
Det skriver Morgenavisen Jyllands-Posten.  
Dermed er antallet af statslige arbejdspladser i yderområderne på det højeste 
niveau i et par årtier, viser regeringens regionalpolitiske redegørelse til 
Folketinget, der offentliggøres i dag - samtidig med, at Venstre lover endnu 
flere statslige arbejdspladser i yderområderne. 
- Selv om væksten i statslige arbejdspladser allerede finder sted i udkantsområderne, kan og skal vi gøre endnu mere for at modvirke 
centraliseringen, siger ministeren bag redegørelsen, indenrigs- og 
sundhedsminister Bertel Haarder (V).
Umiddelbart er Danske Regioners næstformand, Carl Holst (V) fra Region 
Syddanmark, dog ikke imponeret af regeringens nye tal for vækst i statslige 
arbejdspladser i f.eks. hans område. 
- Et par års stigning i antallet af statslige arbejdspladser uden for byerne 
kommer efter generationer med den modsatte udvikling, og det har sat fut i vandringen fra land mod by, siger han til Jyllands-Posten.
