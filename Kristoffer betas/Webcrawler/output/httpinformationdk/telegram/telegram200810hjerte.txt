Hjertedød rammer lavtuddannede kvinder



 Antallet af døde på grund af hjerte-kar-sygdom er faldet drastisk over 12 år. Men den positive udvikling er skævt fordelt mellem mænd og kvinder og mellem lavtuddannede og højtuddannede. Det viser Hjerteforeningens nyeste statistik, der offentliggøres torsdag. 
 Dødeligheden er faldet fra 22.500 i 1996 til 17.800 i 2005. Men når det gælder kvinder med lav uddannelse, har dødeligheden af hjertesygdom stort set ikke ændret sig fra de 20,1 procent i 1998 til 19,3 procent i 2005. Samtidig ryger disse kvinder stadig lige meget, mens rygningen for alle andre grupper er faldet. Det er foruroligende, mener Hjerteforeningen.
 - Statistikken viser et klart billede af, at folk med dårlig social status er meget mere syge end de velstående. Den skævhed bør vi tage meget alvorligt, siger lægefaglig chef Ulla Davidsen.
