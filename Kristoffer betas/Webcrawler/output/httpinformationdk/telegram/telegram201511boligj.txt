Boligjobordning løfter byggeriets forventninger en smule
Byggeriet ser lidt mere positivt på udviklingen i branchen takket være boligjobordningen, mener Dansk Byggeri.


 Virksomhederne i den danske byggebranche ser lidt lysere på udsigten for både beskæftigelse og ordrebeholdning i november.
Den sammensatte konjunkturindikator for bygge og anlæg er minus 9 i november mod minus 12 i oktober, oplyser Danmarks Statistik.
Selvom indikatoren er negativ, er det nu det højeste niveau siden sommeren 2014, hvor byggebranchen fortsat havde travlt med stormskader, lyder det fra brancheorganisationen Dansk Byggeri.
 - Der er ingen tvivl om, at den genindførte boligjobordning i det velkendte format er med til at løfte branchens ordrebeholdning og beskæftigelse her i efteråret 2015, siger cheføkonom Bo Sandberg, Dansk Byggeri.
- Det er den utvetydige tilbagemelding, vi får fra vores medlemsvirksomheder, tilføjer han.
Boligjobordningen giver ret til skattefradrag for en række ydelser som for eksempel malerarbejde eller nyt tag på huset.
Fra nytår bliver der dog luget ud i boligjobordningen - også kendt som håndværkerfradraget - for at sikre, at folk renoverer deres huse i mere energivenlig retning.
Ifølge Bo Sandberg er effekten af den grønne version af håndværkerfradraget mere usikker.
- Det er mere usikkert, hvor kraftig effekten af den nye målrettede energirenoveringsordning efter nytår vil blive, men selvfølgelig gælder det nu om at se fremad og få det bedst mulige ud af den grønne boligjobordning også, siger han.
Konjunkturbarometret måler bygge- og anlægsbranchens vurdering af udviklingen gennem de seneste tre måneder og forventninger til de kommende tre måneder.
 Den er baseret på en stikprøve på cirka 800 bygge- og anlægsvirksomheder, oplyser Danmarks Statistik.
Mens byggeriet ser lidt mere optimistisk på udviklingen, så halter det tilsyneladende i resten af erhvervslivet.
Konjunkturindikatorerne inden for serviceerhvervene, detailhandlen og industrien tog i hvert fald små dyk i november.
