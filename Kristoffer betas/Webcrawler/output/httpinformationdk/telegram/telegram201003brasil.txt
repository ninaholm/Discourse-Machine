Brasilien advarer imod atompres på Iran



 USA får ikke støtte af Brasilien i sin kamp for skærpede sanktioner over for Iran i striden om landets atomprogram. Det står klart, efter at den brasilianske præsident, Luiz Inacio Lula da Silva, har advaret imod at presse den islamiske republik.
- Det er ikke klogt at skubbe Iran op i et hjørne. Det er klogt at forhandle, siger han forud for et møde med USA's udenrigsminister, Hillary Clinton.
Det var ellers USA's håb, at man kunne vinde Brasilien, der er et af 15 medlemmer i FN's Sikkerhedsråd, over på sin side i spørgsmålet om skærpede sanktioner mod Iran.
Selvom Brasiliens præsident afviser sanktioner, slår han fast, at man ikke vil acceptere, at Iran bruger sin atomenergi til andet end fredelige formål.
Lula besøger Iran og præsident Mahmoud Ahmadinejad til maj. Her vil han med sine egne ord tage en ærlig diskussion om stridens kerne.
Iran har længe været på kant med det internationale samfund angående sit atomprogram. Selv siger iranerne, at der kun er tale om fredelig udnyttelse af atomenergi. 
Men lande i Vesten med USA i spidsen tror ikke på de iranske forsikringer. USA tror ligesom Storbritannien, Frankrig og Tyskland, at Iran med sin berigelse af uran udvikler atomvåben i ly af det civile atomprogram.
Ud over Brasilien forsøger USA i øjeblikket at overbevise Rusland og Kina om det rimelige i nye sanktioner mod Iran.
