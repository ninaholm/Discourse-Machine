3F: Der er systemfejl i beskæftigelsespolitikken
Tusindvis af nye job risikerer at gå til udenlandsk arbejdskraft, hvis ikke dansk jobindsats bliver forbedret.


 Fagforbundet 3F frygter, at tusindvis af job, som over de næste 10 år bliver skabt ved milliardstore anlægsprojekter, vil gå til udenlandske arbejdstagere, hvis ikke der bliver strammet gevaldigt op i beskæftigelsespolitikken.
Det siger forbundssekretær Per Christensen, efter at det såkaldte Leo Larsen-udvalg fredag fremlagde sine anbefalinger til, hvad behovet for arbejdskraft i forbindelse med en række kommende offentlige milliardprojekter er.
- Alle udvalgets anbefalinger peger i retning af, at der er systemfejl i beskæftigelsespolitikken.
- Dem skal vi have rettet op på, hvis vi skal være sikre på, at hovedparten af de nye job går til danske lønmodtagere og ikke til underbetalt udenlandsk arbejdskraft, siger Per Christensen, der er den eneste kandidat, når 3F holder formandsvalg i næste uge.
Han efterlyser bedre uddannelse til de ledige, således at danskere har de nødvendige kompetencer til de kommende job. Hvilket i øvrigt også er en af Leo Larsen-udvalgets anbefalinger.
- Uddannelsessystemet skal tunes til at give både ledige og beskæftigede det rette kompetenceløft, så de hurtigt er klar til de nye job, og så de senere kan bygge videre på uddannelsen, siger Per Christensen.
Samme toner lyder der fra Dansk Metal, der også frygter store flaskehalse, hvis ikke der bliver uddannet flere faglærte til de store anlægsprojekter.
- Ellers frygter jeg, at vi kommer til at se, at alle jobbene bliver besat af udlændinge. Det kommer til at koste nogle penge, men de er givet godt ud, hvis vi kan få opkvalificeret nogle ufaglærte til at kunne besætte de nye job, siger uddannelseschef Per Påskesen.
De næste 10 år skal der investeres 200 milliarder kroner i nye byggerier. Det ventes at skabe op imod 90.000 job omkring selve anlægsprojekterne og 80.000 job i såkaldt afledt beskæftigelse.
