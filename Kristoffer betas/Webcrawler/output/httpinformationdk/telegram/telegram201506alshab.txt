Al-Shabaab dræber 50 soldater fra Den Afrikanske Union
Myndighederne frygter dødstallet vil stige efter et voldsomt angreb på en base i Somalia


 Over 50 soldater fra Burundi har mistet livet i et angreb udført af den islamistiske gruppe al-Shabaab mod en militærbase i det sydlige Somalia. Basen tilhører Den Afrikanske Union.
Det bekræfter talsmand for Burundis hær Gaspard Baratuza ifølge nyhedsbureauet dpa.
- Adskillige soldater er sårede, og dødstallet vil formentlig stige, siger Baratuza.
Øjenvidner fortæller, at angrebet startede, da en bil fyldt med sprængstoffer kørte gennem indgangen til Den Afrikanske Unions base.
Herefter affyrede oprørere fra al-Shabaab kugler fra maskingeværer samt granater mod soldaterne.
Basen var bemandet med omkring 100 soldater fra Burundi, der er en del af en styrke på 22.000 mand fra Den Afrikanske Unions mission i Somalia.
Nicholas Kay, der er FN's særlige udsending i Somalia, har fordømt angrebet og sendt sin kondolence til såvel ofrene som Burundis regering.
Ifølge en lokal guvernør skal adskillige somaliske soldater, en lokal embedsmand samt to tolke være blevet bortført efter angrebet.
- Dette angreb vil ikke dæmpe vores opgave med at støtte den somaliske regering og dets folk, indtil de er befriet fra terrorisme, siger Maman Sidikou, der leder Den Afrikanske Unions mission i Somalia.
Al-Shabaab har taget skylden for angrebet.
Al-Shabaab har stået bag en række angreb mod FN-kontorer i Somalia i de senere år. De fleste angreb er sket i hovedstaden Mogadishu, hvor FN har hjulpet regeringen med at genopbygge landet efter mere end 20 års krig.
