Efter finanslovmøde: Corydon siger nej til dagpengesnak
Finansministeren siger efter møde med Enhedslisten, at ændring af dagpengereglerne ikke kan komme på tale nu.


 Det ser ud til, at både SF og Enhedslisten kan skyde en hvid pind efter at få ændret dagpengereglerne i næste års finanslov.
Mandag morgen har Enhedslisten været til partiets første møde med finansministeren om den kommende finanslov. Et af Enhedslistens krav til finansloven er et opgør med dagpengereformen. Det afviser finansminister Bjarne Corydon (S) blankt.
- Der er ikke noget nyt i det punkt fra regeringens side. Vi holder os til det regeringsgrundlag, vi har indgået, siger han efter mødet.
- Jeg har en respekt og forståelse for, at dette punkt rejses af partierne. Vi lytter selvfølgelig til de temaer, de ønsker at rejse.
Overordnet set mener finansministeren, at mødet med Enhedslisten gik godt, selvom han fejede dagpengespørgsmålet af vejen.
Den nyeste opgørelse fra AK-Samvirke viser, at op imod 16.000 ledige vil miste deres arbejdsmarkedsydelse i det kommende år. Dermed vil de stå uden nogen form for indtægt.
Både SF og Enhedslisten har en ændring af dagpengereformen med som hovedkrav til den nye finanslov. Partierne vil blandt andet halvere perioden for at genoptjene retten til dagpenge, der i øjeblikket ligger på et år.
Selvom dagpengene ser ud til at blive den store knast i finanslovforhandlingerne, mener Corydon, at enderne sagtens kan mødes. Ifølge ham er der mange temaer på dagsordenen, som har SF og Enhedslistens interesse.
- Der er mulighed for at sikre et bedre fradrag på fagforeningskontingenter og løfte velfærden for halvanden milliard. I det hele taget kan vi opnå et stærkere fællesskab.
- Set fra mit synspunkt er der noget mærkeligt i, hvis SF og Enhedslisten, der har disse ting på dagsordenen, gik væk fra en forhandling, hvor der konkret kunne gøres noget, siger finansministeren.
De politiske aftaler om den kommende finanslov skal være på plads i starten af november.
