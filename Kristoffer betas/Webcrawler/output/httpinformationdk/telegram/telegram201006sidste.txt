De sidste minutter i Kaczynskis fly
Træk op, træk op! Terræn forude, lyder det over det interne advarselssystem i sekunderne inden, den polske præsidents fly rammer nogle træer og styrter ned.


 Træk op, træk op!
Piloterne på den polske præsidents fly får klar besked af det interne alarmsystem, der gentager advarslen i 20 sekunder. Men piloterne reagerer ikke, og kort efter styrter flyet med den polske præsident, Lech Kaczynski, og 95 andre ned uden for lufthavnen i den russiske by Smolensk.
Det fremgår af et udskrift fra den sorte boks, som de polske myndigheder frigav tirsdag.
Tilsyneladende giver udskriftet ikke noget klart svar på, hvorfor piloterne trods gentagne advarsler forsøgte at lande i tæt tåge, så præsidenten kunne deltage i en mindeceremoni i Katynskoven.
- Træk op, træk op... terræn forude, lyder det ildevarslende fra den automatiske alarm.
Derefter høres en af piloterne bande, da flyet, en Tupolev Tu-154, rammer et træ og vælter rundt.
Der har været mange spekulationer i de polske medier, at Kaczynski selv kan have presset piloterne til at gennemføre en vanskelig landing i Smolensk, fordi han var fast besluttet på at nå frem til mindeceremonien for over 20.000 polakker, der blev myrdet i Katynskoven af Stalinregimet i 1940.
Det beviser udskriftet ikke. Der kan dog tre minutter før styrtet høres en ikkeidentificeret person, som siger i cockpittet, at "han vil blive utilfreds, hvis... "
I hvilken sammenhæng ordene falder er ikke klart, og resten af sætningen kan ikke tydes.
Omkring 15 minutter før styrtet dukker Mariuz Kazana, der er præsidentens protokolchef, op i cockpittet, og piloterne fortæller ham, at flyet ikke er i stand til at lande på grund af den tætte tåge.
- Ja, så har vi et problem, siger Kazana. Få minutter efter vender han tilbage til cockpittet og siger, at præsidenten ikke har taget en beslutning om, hvad de så gør.
Polens regering har besluttet at offentliggøre udskriftet for at forhindre mytedannelser om ulykken. Rusland er fortsat i gang med sin egen undersøgelse af ulykken.
