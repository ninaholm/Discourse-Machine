Forening: Brandvæsnet ventede timevis med skybrudsindsats
Beredskabsstyrelsen holdt tilbage under skybrud i København. Pumper og køretøjer stod angiveligt ubrugte hen.


 Køretøjer stod stille i flere timer, og adskillige pumper blev slet ikke taget i brug for at komme de enorme vandmasser til livs, da et skybrud ramte hovedstaden sidste weekend.
Det skriver Centralforeningen for Stampersonel (CS), der anklager Københavns Brandvæsen for ikke at anvende den kapacitet, der var til rådighed i kampen mod vandet.
Organisationen er kommet i besiddelse af oplysninger, hvoraf det fremgår, at køretøjer fra andre dele af landet kørte til København for at hjælpe, men måtte vente i timevis, før de blev sat i gang med arbejdet. Samtidig blev pumper, som tilsammen kan fjerne over 60.000 liter vand i minuttet, ikke brugt under indsatsen.
- Det er foruroligende at tænke på, hvor meget vand, Beredskabsstyrelsen kunne have fjernet i de timer, de holdt stille Jeg tør ikke tænke på, hvor store problemer borgerne og virksomhederne i København kunne være sparet for, siger formand for CS, Jesper K. Hansen, der undrer sig over forløbet.
Chef for Nationalt Beredskab i Beredskabsstyrelsen, Peter Kragh, bekræfter over for CS, at nogle pumper aldrig blev brugt, selv om Københavns Brandvæsen kendte til ressourcerne. Han ønsker dog ikke at kommentere brandvæsnets håndtering af indsatsen.
I et skriftligt svar afviser Københavns Brandvæsen at have nølet med at bruge Beredskabsstyrelsens ressourcer.
- Nej, naturligvis ikke. Tværtimod var en af de første prioriteter at tilkalde Beredskabsstyrelsen med ekstra pumpekapacitet, skriver operationschef Peter Westh Christensen til CS.
Natten til søndag sidste weekend faldt der mellem 50 og 100 millimeter regn i hovedstadsområdet over en periode på tre til seks timer. Enkelte steder var regnmængden på over 100 millimeter.
Oversvømmelserne efter skybruddet var så omfattende, at de lokale beredskabsmyndigheder måtte have assistance fra Beredskabsstyrelsen for at få bugt med vandmasserne.
Fem af Beredskabsstyrelsens centre sendte mandskab til hovedstaden for at kæmpe mod det våde element. Samlet set bidrog styrelsen med 60 mand til oprydningsarbejdet.
