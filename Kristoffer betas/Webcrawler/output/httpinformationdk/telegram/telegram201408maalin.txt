Måling: Forældre bakker op om skolereformen
Flertallet af landets forældre er positive over for skolereformen, der træder i kraft om få dage, viser måling


 Om få dage sender danske forældre deres børn af sted til første skoledag i den nye danske folkeskole.
Folkeskolereformen træder i kraft med længere skoledage og lektiecaféer, men i modsætning til da reformen blev præsenteret for halvandet år siden, lyder der nu mere positive toner fra forældrene.
Det viser en måling, som Wilke har foretaget for Jyllands-Posten, og som 1040 forældre har svaret på.
Godt halvdelen mener i dag, at det er en god idé, at skoledagen bliver forlænget, mens hver tredje mener, at det ikke er en god idé.
Samtidig er der markant opbakning til engelsk fra første klasse og motion i skoletiden, og kun hver femte svarer, at de generelt har et overvejende negativt billede af skolereformen.
Mette With Hagensen, formand for forældreforeningen Skole og Forældre, vurderer, at mange forældre har fået et mere positivt syn på reformen de seneste måneder.
- Vi er blevet tæppebombet med information og indkaldt til informationsmøder på skolen. Derfor føler mange forældre i dag, at de har et bedre overblik over, hvordan børnenes hverdag konkret kommer til at se ud.
Undervisningsminister Christine Antorini (S) siger til Jyllands-Posten, at hun er glad for opbakningen, mens formanden for Danmarks Lærerforening, Anders Bondo Christensen, siger, at han stadig er kritisk over for reformen, fordi han mener, at lærerne får for lidt tid til at forberede undervisningen.
