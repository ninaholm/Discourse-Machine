Socialdemokraterne vil sætte F-16-fly ind i Syrien
Det bidrager til Danmarks sikkerhed, hvis F-16-fly får lov at bombe i Syrien, mener Socialdemokraterne.


 Fredagens attentater i Paris giver efter Socialdemokraternes mening behov for at slå endnu hårdere ned på Islamisk Stat.
Socialdemokraterne foreslår derfor, at de danske F-16-fly, der i øjeblikket holder pause fra deres mission mod Islamisk Stat i Irak, også får lov til at bombe Islamisk Stats bastioner i nabolandet Syrien, når de igen er kampklare.
- Vi står over for en meget stor trussel fra Isil (et andet ord for Islamisk Stat, red.). Det har vi senest set med de forfærdelige angreb i Paris. Derfor er der brug for, at indsatsen mod terroristerne i Isil forstærkes yderligere, siger politisk ordfører Nicolai Wammen (S).
- Fra dansk side kan vi blandt andet bidrage med vores F-16-fly, når de igen er klar til at blive indsat.
Baggrunden er, forklarer han, at Islamisk Stat både opererer i Irak og Syrien. Og den internationale koalition, som Danmark deltager i, udfører allerede i dag angreb mod IS i Syrien, mens det danske bidrag indtil videre kun er i Irak.
Wammen lægger ikke skjul på, at det er fredagens angreb i Paris, der efter hans mening har tydeliggjort behovet for en forstærket indsats mod IS.
- Det er klart for enhver, at vi står over for en stærk og farlig fjende, som ikke lægger skjul på, at den planlægger yderligere angreb mod Vesten. Derfor er der brug for, at vi i fællesskab med vores allierede kan slå endnu hårdere ned på terroristerne, siger Wammen.
Islamisk Stat har mandag udsendt en ny video med en advarsel til de lande, der deltager i luftangreb i Syrien. Landene risikerer at lide samme skæbne som Frankrig, lyder truslen.
Men Wammen mener ikke, at det vil øge terrorrisikoen mod Danmark, hvis danske F-16-fly begynder at bombe i Syrien.
- Den største risiko ligger i, hvis man ikke hårdt og kontant bekæmper terroristerne.
- Danmark er allerede dybt engageret i kampen mod Isil med de angreb, vi har foretaget i Irak, og vi har trænet irakiske soldater til at bekæmpe terroristerne på landjorden.
- Så jeg mener, at det vil bidrage til Danmarks sikkerhed, at vi kan bekæmpe terroristerne både i Irak og i Syrien, så de ikke bare kan gemme sig i Syrien for angreb.
Socialdemokraterne ønsker dog ikke at indsætte landtropper mod IS.
