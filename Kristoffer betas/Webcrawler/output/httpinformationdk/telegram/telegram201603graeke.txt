Grækenland udskyder EU-aftale om at returnere migranter
Aftalen om at sende flygtninge og migranter retur til Tyrkiet skulle træde i kraft søndag.


 Ifølge den netop indgåede flygtningeaftale mellem EU og Tyrkiet risikerer alle migranter og flygtninge, der sætter fod på græsk jord, at blive returneret til Tyrkiet fra og med søndag.
 Men sådan kommer det ikke til at gå. Grækenland er ikke i stand til at opfylde sin del af aftalen, oplyser regeringen i Athen.
- Ordningen om at sende nyankomne på øerne (de græske, red.) skulle ifølge aftaleteksten træde i kraft 20. marts, siger Giorgos Kyritsis, talsmand for regeringens koordinations agentur for migrationspolitik, til nyhedsbureauet AFP.
- Men en plan som denne kan ikke falde på plads i løbet af 24 timer, konstaterer han.
Fredag - før aftalen blev indgået - krydsede omkring 1500 migranter Ægæerhavet og gik i land på en af de mange græske øer, har embedsmænd oplyst. Det var over dobbelt så mange som dagen før og langt flere end de foregående dage.
En fire måneder gammel pige druknede, da en båd med migranter sank ud for den tyrkiske kyst lørdag, oplyste det tyrkiske nyhedsbureau.
Når det gælder syrere, vil EU godt nok sende dem tilbage, men andre syrere, som opholder sig i Tyrkiet, skal så i stedet bringes til et EU-land.
Overgrænsen er 72.000. Et af formålene er at ødelægge menneskesmuglernes forretning.
Aftalen kritiseres af flere menneskerettighedsgrupper, og lørdag gik tusindvis af europæere på gaden for at protestere mod den.
Grækenlands premierminister, Alexis Tsipras, fortalte lørdag sine ministre, at de skulle gøre sig klar til at begynde at deportere fra søndag, men efterfølgende sagde embedsfolk, at de havde brug for mere tid til at kunne efterleve ordren.
Hundredvis af sikkerhedsfolk og jurister - Tsipras taler om 2300 - ventes at ankomme til Grækenland for at bistå myndighederne med opgaven. Tyskland og Frankrig har lovet at sende 600 eksperter afsted, skriver AFP.
Men Grækenland venter stadig på "forstærkningerne" fra andre EU-lande, og uden dem vil det blive op ad bakke at opfylde den nye aftale, lyder det fra embedsfolk.
- Vi ved stadig ikke, hvordan planen vil blive implementeret i praksis, siger en politikilde på øen Lesbos til AFP.
- Frem for alt venter vi på de personer, som Europa lovede, for at kunne være i stand til hurtigt at tage stilling til asylansøgninger - tolke, advokater, politifolk - fordi vi kan ikke gøre det på egen hånd, siger han.
