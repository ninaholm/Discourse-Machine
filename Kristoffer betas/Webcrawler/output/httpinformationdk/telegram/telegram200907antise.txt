Antisemitisme i stigning i Storbritannien



 Antisemitismen er steget i Storbritannien, hvor der i år er registreret flere tilfælde af angreb mod jøder end på noget andet tidspunkt i de sidste 25 år.
 I årets første seks måneder blev der registreret i alt 609 antisemitiske angreb. Det dækker over alt lige fra skældsord og trusler til grov vold. Til sammenligning registrerede centret 276 episoder i samme periode sidste år.
 CST, der rådgiver Storbritanniens cirka 300.000 jøder om sikkerhed, siger at antallet af voldelige hændelser er det højeste, siden centret begyndte at registrere overfald i 1984.
 Ifølge CST er den primære årsag Israels offensiv i Gazastriben i december og januar. Mange af overfaldene på jøder i Storbritannien fandt sted i januar, og mange af dem kunne kædes sammen med begivenhederne i Gaza.
 - Der er ingen undskyldning for antisemitisme, racisme og fordomme, og det er fuldstændig uacceptabelt, at konflikter i udlandet får en sådan effekt her i landet, siger Mark Gardner fra CST.
 Centret har registreret 77 voldelige antisemitiske overfald i første halvår, heraf to tilfælde af meget grov vold.
 Langt de fleste episoder finder sted i London eller Manchester, hvor størstedelen af Storbritanniens jøder bor.
