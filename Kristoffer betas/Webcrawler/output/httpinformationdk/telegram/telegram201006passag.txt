Passagerisbryder på grund ved Svalbard
Isbryder stødte på grund med 67 passagerer ved Svalbard. De norske myndigheder betegner situationen som ganske udramatisk.


 Den norsk-canadiskejede isbryder Polar Star er gået på grund ud for Hornsund på Syd-Spitsbergen under en turistekspedition i Nordatlanten. Ingen er kommet til skade ved episoden.
Det bahamasregisterede skib er den eneste isbryder i verden, der sejler i fast rutefart med passagerer. På tidspunktet for grundstødningen havde fartøjet 46 besætningsmedlemmer og 67 passagerer om bord.
Politiet på Svalbards helikopter blev straks sendt til farvandet, hvor Polar Star var gået på grund, og kystvagtskibet Senja blev også alarmeret.
Der er godt vejr i området, og vi opfatter situationen som helt udramatisk, siger stabschef Erik Nygaard hos det lokale politi i en pressemeddelelse.
Det lykkedes skibet at komme fri af grunden ved egen hjælp, og fartøjet gik for egen maskine ind til Hornsund, hvor det fortsat ligger onsdag aften.
Grundstødningen fandt sted seks sømil fra den polske forskningsstation i Hornsund.
Det 86,5 meter lange fartøj er bygget i Finland og har sejlet som isbryder i Sverige, inden det blev købt og bygget om til passagersejlads af det norske Karlsen-rederi, der har hovedkvarter i Halifax i Canada.
