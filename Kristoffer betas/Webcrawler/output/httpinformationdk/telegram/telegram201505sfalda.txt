S: Fald i asyltilstrømning skyldes regeringens politik
Det er regeringens stramninger af asyl-reglerne, der er årsag til fald i antallet af asylansøgere, siger S.


 Når antallet af asylansøgere er faldet i løbet af årets første fire måneder, så er det et resultat af regeringens stramning af reglerne for familiesammenføring.
Sådan lyder det fra Socialdemokraternes integrationsordfører, Ole Hækkerup, efter, at en ny opgørelse over antallet af asylansøgere viser et lille fald i år i forhold til 2014.
I løbet af de første fire måneder af 2014 kom der 2137 mennesker til Danmark og søgte asyl. I løbet af dette års første tredjedel er tallet 2090 - et fald på helt beskedne 47 enkeltpersoner.
- Jeg tror, at det hænger sammen med den straming af reglerne, som regeringen lavede i efteråret, siger han.
Spørgsmål: Er der noget som helst, du kan pege på, der underbygger det?
- Ja, det er der masser, der kan underbygge. Eksempelvis har generalsekretæren i Dansk Flygtningehjælp (Andreas Kamm, red.) sagt, at stramningen nok har rygtedes videre. Og vi ved, at der er en signaleffekt på det her område, siger han.
Andreas Kamm - hvis vi lige skal følge den helt til dørs - sagde i oktober til TV2 News, at stramningen af asylreglerne "nok er rygtedes", men at "effekten af det, er der ikke rigtig nogen, der ved".
Men hvorom alting er, så fyldte antallet af asylansøgere som ventet en del af de første partileder-debatter på tv på valgkampens første dag.
Her nævnte Dansk Folkepartis formand, Kristian Thulesen Dahl, blandt andet, at der i løbet af de første tre måneder havde været en stigning i antallet af asylansøgere i forhold til sidste år.
Det er korrekt, om end det er en uhyre lille forskel på 18 personer. Men med de nye tal må Thulesen Dahl skrive sit manus om, mener Ole Hækkerup:
- Hvis Thulesen Dahl kan optræde med, at der var en stigning på baggrund af 18 personer i første kvartal, så må man jo forvente, at han i næste partileder-runde fremhæver, at der nu har været et fald, siger han.
