Professor i koldkrigsangreb
En ny bog hævder, at bysretten tog fejl, da Bent Jensen blev dømt for injurier, fordi han kaldte Jørgen Dragsdahl for en KGB-agent.


 Mens koldkrigsforskeren Bent Jensen og journalisten Jørgen Dragsdahl forbereder endnu et opgør om den kolde krig - denne gang i landsretten - så leverer juraprofessor Ole Hasselbalch nu et 258 sider langt forsvarsskrift for førstnævnte.
I en ny bog, "Dragsdahl-sagen: KGB og historieforskningen", anklager professoren i erhvervsret ved Aarhus Universitet byretten for et justitsmord, da retten tidligere på året fandt Bent Jensen skyldig i injurier. 
Dommen skyldes, at koldkrigsforskeren i Morgenavisen Jyllands-Posten har kaldt Jørgen Dragsdahl for "agent" for den daværende sovjetiske efterretningstjeneste KGB.
- Det her er et frontalangreb på forsknings- og pressefriheden. Jeg kan ikke leve som forsker, hvis jeg ikke må trække papirer frem og skrive om dem uden at risikere at blive dømt for injurier, siger Ole Hasselbalch, som torsdag præsenterer bogen - der udgives af Trykkefrihedsselskabets Bibliotek - på et pressemøde på Christiansborg.
Ifølge Ole Hasselbalch er det afgørende, at Bent Jensen blot har citeret, hvad Politiets Efterretningstjeneste (PET) under den kolde krig skrev om journalisten i sine nu afklassificerede dokumenter. 
Netop PET's oplysning om, at udtrykket agent ikke var efterretningstjenestens officielle vurdering, men kun stod for en enkelt medarbejderes regning, har til gengæld været afgørende for byrettens dom.
Ole Hasselbalch mener imidlertid, at ikke blot var det virkelig efterretningstjenestens officielle vurdering af Jørgen Dragsdahl. Byretten har forvekslet agentbegrebet med begrebet indflydelsesagent - og at det var det, den daværende journalist på Dagbladet Information i virkeligheden var i perioden. 
Et begreb som ikke nødvendigvis er strafbart, og en rolle, Jørgen Dragsdahl måske ikke engang vidste, at han optrådte i.
- Det har været afgørende, at retten ikke har forståelse for, hvad som er en indflydelsesagent og disinformation. Og så sidder Dragsdahl og græder i retten over, at han er oppe mod den store Morgenavisen Jyllands-Posten, siger Ole Hasselbalch.
