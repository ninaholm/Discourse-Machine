Spilsite betaler kæmpebøde for ulovlige metoder
For anden gang har Lotto24 måttet betale en bøde for ulovlig markedsføring - denne gang var bøden på 400.000.


 Hjemmesiden Lotto24 har igen måttet betale en stor bøde for at vildlede sine forbrugere. Det oplyser Forbrugerombudsmanden i en pressemeddelelse.
Denne gang lød bøden på 400.000 kroner for vildledende markedsføring af abonnementer på nettet. I marts 2012 betalte selskabet en bøde på 60.000 kroner i en lignende sag.
Den nye sag opstod, da Forbrugerombudsmanden i september sidste år politianmeldte Lotto24, der udbyder forskellige spil på internettet.
Det skete, fordi Lotto24 havde vildledt forbrugerne i forbindelse med 13 markedsføringskampagner, der lå på spillesiden i forskellige perioder fra maj 2012 til juni 2013.
Her lovede Lotto24, at forbrugerne kunne få en gave og deltage i konkurrencen om 25.000 kroner, hvis de svarede på nogle spørgsmål og betalte en krone med deres kreditkort for et 14 dages prøvemedlemskab af lotto24.dk.
Først allernederst på siden - efter knappen "videre" og med langt mindre synlig skrift - stod der, at forbrugerne efter prøveperiodens udløb automatisk blev tilmeldt et løbende medlemskab af lotto24.dk til en fuld pris på 299 kroner per måned.
- Jeg ser med stor alvor på den her type sager, hvor forbrugere bliver vildledt til at tro, at de får et godt tilbud, hvorefter det så viser sig, at de er blevet bundet til et løbende abonnement, siger forbrugerombudsmand Henrik Øe.

- Jeg forventer, at Lotto24 fremover gør det helt tydeligt for forbrugerne, at de reelt set køber et abonnement, fastslår han.
Forbrugerne skulle selv opsige abonnementet for at undgå, at der efterfølgende blev trukket penge fra deres konto som betaling for det løbende abonnement.
- Jeg ser desværre en del sager, hvor forbrugere er røget i en abonnementsfælde i forbindelse med, at de har deltaget i en konkurrence på nettet. Det er derfor et problem, som jeg har fokus på at løse.
Forbrugerombudsmanden vurderede, at Lotto24s markedsføring var vildledende, fordi selskabet ikke oplyste forbrugerne tydeligt og klart om, at de blev tilmeldt et løbende abonnement af lotto24.dk, når de deltog i en af de 13 konkurrencer og tog imod en gave.
