Senatsudvalg godkender klimaudspil



 Miljøudvalget i det amerikanske senat har godkendt et demokratisk forslag til en klimalov, der kræver udledningen af CO2 og andre drivhusgasser nedbragt med 20 procent inden 2020 sammenlignet med niveauet i 2005.
 Senatorer fra Det Republikanske Parti mener, at der er behov for en grundigere gennemgang af loven og boykottede arbejdet i miljøudvalget. Lovforslaget blev dermed vedtaget med stemmer fra 10 demokratiske senatorer, mens deres skeptiske partifælle Max Baucus stemte imod.
 Loven er mindre ambitiøs end løftet fra EU om at begrænse udslippet med 20 procent i forhold til det langt lavere 1990-niveau.
 Tidligere har Repræsentanternes Hus, det andet kammer i Kongressen, vedtaget en klimalov, som lægger låg over udslippet af CO2 i USA.
 Det lovforslag, Senatets miljøudvalg godkendte torsdag, bliver nu et af flere initiativer i kampen mod global opvarmning.
 Den demokratiske senator John Kerry står i spidsen for arbejdet med at udarbejde en kompromisaftale, som formentlig ikke vil komme til afstemning i Senatet på denne side af nytår.
