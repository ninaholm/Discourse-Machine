Vestas-aktie springer frem efter aftale i USA
Aktierne i vindmølleselskabet Vestas steg kraftigt fra morgenstunden som følge af ny støtte i USA.


 Aktierne i vindmøllevirksomheden Vestas steg kraftigt fra morgenstunden, efter at de amerikanske politikere har vedtaget at forlænge støtteordningen PTC med et år.
Umiddelbart strøg Vestas-aktien frem med næsten 10 procent. Det kan give et plaster på såret for Vestas-aktionærer, der igennem de senere år har været meget igennem.
Efter fem minutters handel lå Vestas-aktien i en kurs på 34,85 kroner, svarende til en fremgang på 9,4 procent.
Aftalen forlænger en skattekredit for investeringer i vedvarende energi.
Ifølge Sydbank-analytiker Jacob Pedersen betyder forlængelsen, at projekter, der har stået stille på grund af usikkerhed om aftalen, kan komme tilbage på sporet.
- Jeg vurderer, at det er godt nyt, men det er ikke en holdbar løsning på sigt, siger Jacob Pedersen til Ritzau Finans.
Han mener, at der er kastet en livline ud til sektoren, men at forlængelsen på blot et år fortsat vil betyde et højt niveau af usikkerhed inden for sektoren.
Hos banken Nordea er man fortsat påpasselige med at anbefale et køb af Vestas-aktien på trods af de opmuntrende nyheder fra USA.
- Det er ikke noget, som for alvor ændrer vores fundamentale holdning til Vestas, hedder det i en morgenberetning fra banken.
- Markedsforholdene er stadig meget svære og usikkerheden stor. Vi mener derfor, at det endnu er for tidligt at købe aktien, selv om den er faldet meget de seneste år, lyder vurderingen fra Nordea.
