Moody's: Irlands økonomi vokser hurtigere end forventet
Kreditvurderingsbureauet Moody's øger ratingen af Irland, da de økonomiske udsigter ser bedre ud.


 Irland er fortsat gældsplaget, men kreditvurderingsbureauet Moody's tror på, at landet er i stand til reducere landets gæld hurtigere end forventet. Derfor hæves Irlands rating nu fra Baa3 til Baa1.
- Moody's forventer, at Irlands økonomi vokser betydeligt hurtigere end gennemsnittet i euro-området på kort til mellemlangt sigt, lyder det fra Moody's, der også mener, at udsigterne for Irland ser bedre ud sammenlignet med lande i samme kategori som Italien og Spanien.
En hurtigere vækst vil "sætte gælden på en støt nedadgående kurs", mener kreditvurderingsbureauet.
Det irske gældskontor, The National Treasury Management Agency, er begejstret over den nye rating.
 Opgraderingen fra Moody's betyder ifølge gældskontoret, at de tre største kreditvurderingsbureauer nu giver Irland BBB+ (eller tilsvarende). Det afspejler den tillid til Irland, som generelt deles blandt investorerne, skriver gældskontorets direktør John Corrigan i en meddelelse.
Irland blev i 2008 det første euroland, der måtte gå til sine europæiske partnere og Den Internationale Valutafond (IMF) og bede om hjælp, efter at landets banksektor og gældsmarked krakkede i kølvandet på finanskrisens udbrud.
I december sagde Irland endeligt farvel til støtteprogrammet.
 Lørdag forlader Portugal det låneprogram på 78 milliarder euro (godt 580 milliarder kroner), som EU og IMF har stillet til rådighed de seneste år, mens den græske økonomi fortsat har brug for støtte.
