Lego er nu verdens største legetøjsproducent
Lego er nu verdens største producent af legetøj og overgår dermed Barbies mor, amerikanske Mattel.


 Lego er nu verdens største producent af legetøj målt på omsætning og har dermed overgået amerikanske Mattel, der især er kendt for den populære Barbie-dukke, som bor på mange pigeværelser rundt i verden.
Lego har øget sin omsætning i første halvdel af 2014 til 11,5 milliarder kroner, hvilket er en fremgang på 11 procent.
Mens Lego har haft fremgang i første halvdel af året, har det været en helt anden historie for Mattel, der har haft en tilbagegang i omsætningen på syv procent i første del af året, hvilket altså nu betyder, at Lego er størst.
Mattels omsætning er i første halvdel af året på lidt over 11,3 milliarder kroner, og der er blandt andet en markant tilbagegang i salget af Barbie-dukker.
Fremgangen for Lego er blandt andet blevet forstærket af filmen "Lego Filmen - Et Klodset Eventyr". Derudover kan Lego, der har hovedsæde i Billund, også melde om tocifrede vækstrater i Europa, Asien og Nord- og Sydamerika.
- Det er et meget tilfredsstillende resultat, som viser vores betydelige vækst i de seneste år under svære økonomiske forhold, siger Legos topchef, Jørgen Vig Knudstorp, i regnskabet.
- Resultatet for første halvår 2014 er et resultat af vores evne til at udvikle, iværksætte og distribuere Legos produkter, som børn i hele verden har øverst på deres ønskesedler, siger Jørgen Vig Knudstorp.
På bundlinjen overgår Lego også amerikanske Mattel. Nettoresultatet for første halvår af 2014 er 2,7 milliarder kroner, hvilket er 300 millioner kroner end i samme periode året før. I samme periode havde amerikanske Mattel et overskud på 93 millioner kroner.
Mattel købte tidligere på året det canadiske selskab Mega Brands, der fremstiller plastikbyggeklodser, som minder meget om Legos klodser. Dermed blev konkurrencen mellem to legetøjsgiganter skærpet markant.
