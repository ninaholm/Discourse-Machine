Ombudsmand: Sygehusdirektørs ambassade-middag var ok
Efter Hvidovre Hospitals behandling af den saudiarabiske ambassadørs mor, blev vicedirektør budt på middag.


 Selvom det var på grænsen, da Hvidovre Hospitals vicedirektør tidligere i år takkede ja til en middagsinvitation hos den saudiarabiske ambassadør, slipper han for at få kritik fra Ombudsmanden.
Det oplyser Folketingets Ombudsmand, Jørgen Steen Jørgensen, i en pressemeddelelse. Han påpeger dog, at situationen på ingen måde var uproblematisk.
- Vicedirektøren har bragt sig selv og hospitalet i en situation, der kan give mistanke om usaglige fordele til ambassadørens mor på bekostning af andre patienter, lyder det.
Vicedirektøren blev budt på middag 9. januar i år, efter at den saudiarabiske ambassadørs mor ifølge Ekstra Bladet havde modtaget særbehandling på Hvidovre Hospital.
Efterfølgende har Ombudsmanden bedt Region Hovedstaden om at redegøre for sagen. Det er denne redegørelse, der nu resulterer i, at vicedirektøren er blevet frifundet.
I afgørelsen bliver der blandt andet lagt vægt på, at hospitalet er uvant med at håndtere lignende situationer og ikke før har modtaget den slags invitationer.
- Der har været tale om et helt ekstraordinært forløb, som har været meget vanskeligt at håndtere, lyder det fra Ombudsmanden, der tilføjer:
- Men sagen bør være en vigtig generel påmindelse om, at samvær af denne karakter som altovervejende hovedregel ikke bør finde sted.
Ombudsmanden siger i øvrigt, at det var uheldigt, at vicedirektøren tog sin ægtefælle med til middagen hos ambassadøren.
Behandlingen af ambassadørens mor resulterede ifølge Ekstra Bladet i at to senge måtte lukkes på hospitalets højt specialiserede afsnit for neurorehabilitering for alvorligt syge patienter med en hjerneskade.
Ombudsmandens undersøgelse vedrører kun ambassadørens middagsinvitation og altså ikke morens behandlingsforløb. I udtalelsen oplyses det dog, at Ombudsmanden ikke har grundlag for at antage, at moren har modtaget særbehandling.
