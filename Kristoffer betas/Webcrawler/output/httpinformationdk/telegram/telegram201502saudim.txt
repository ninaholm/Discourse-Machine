Saudi-milliardær lancerer nyhedskanalen Alarab News Channel
Stenrig prins i Saudi-Arabien tager med ny tv-kanal kampen op med stationer som al-Jazera og al-Arabiya.


 Den åbenmundede rigmand prins Alwaleed bin Talal i Saudi-Arabien har søndag lanceret en ny satellitkanal med nyheder, der tager kampen op om de arabiske seeres gunst med de etablerede tv-kanaler som al-Jazeera, der støttes af kongehuset i Qatar, og al-Arabiya.
Det er en anden saudiarabisk prins, der ejer al-Arabiya, som sendes fra Dubai. Han hedder Waleed al-ibrahim og er svoger til Saudi-Arabiens afdøde kong Fahd.
Den nye kanal hedder Alarab News Channel og sendes fra Bahrain. Den kom i luften med nyheden om det japanske gidsel Kenji Goto, som den militante og fundamentalistiske bevægelse Islamisk Stat i Syrien og Irak hævder at have skåret halsen over på i en ny video.
Den arabiske verden fik første gang satellitnyheder på tv for 19 år siden, da al-Jazera gik i luften med nyheder, der foregik noget hurtigere end de tunge nationale tv-stationer i de arabiske lande var vant til.
I 2003 kom al-Arabiya til og nu så Alarab.
Prins Alwaleed tilhører også den saudiarabiske kongefamilie. Han er nevø til den nyligt afdøde kong Abdullah.
Prinsen sidder ikke i noget officielt embede, men han har en høj profil i landet og udtaler sig ofte om økonomiske anliggender.
De to etablerede satellitkanaler er blevet kritiseret for deres dækning under det såkaldte arabiske forår i 2011, da der var oprør mod regimerne i en række arabiske lande.
Kritikken gik blandt andet på, at kanalerne blev brugt til at udtrykke deres ejeres politiske holdning til de forskellige oprør.
Både al-Jazeera og al-Arabiyah har afvist kritikken.
Alarabs chef hedder Jama Khashoggi, og han siger, at den nye kanal vil dele sol og vind lige.
- Vi tager ikke parti, siger han og oplyser, at den nye station har 280 ansatte og korrespondenter i 30 lande.
- En nyhedskanal bør ikke have en politisk dagsorden. Vi skal være en nyhedskanal, der leverer præcise og objektive informationer, tilføjer Khashoggi.
Han er en erfaren saudiarabisk journalist, der blev tvunget til at forlade posten som chefredaktør på den saudiarabiske avis al-Watan i 2010, efter at han havde skrevet en kronik, der gjorde konservative religiøse saudiarabere vrede.

