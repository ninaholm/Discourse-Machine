Qatars emir overlader magten til sin søn
På et møde med kongefamilien har emiren fortalt, at han træder tilbage. En officiel meddelelse ventes tirsdag.


 Qatars emir, sheik Hamad bin Khalifa al-Thani har mandag fortalt den kongelige familie, at han træder tilbage og overlader magten til sin søn Sheikh Tamim, oplyser tv-stationen Al Jazeera.
Emiren "har afsluttet sit møde med den kongelige familie og fremtrædende borgere i Qatar", lyder det fra tv-stationen, der fortsætter: "På mødet har han fortalt om sine planer om at overdrage magten til kronprinsen".
Ifølge Al Jazeera vil kongefamilien officielt annoncere magtskiftet tirsdag morgen.
Magtskiftet kommer ikke uventet. Allerede tidligere på måneden sagde diplomater ifølge Al Jazeera, der sender mange af sine programmer fra Doha i Qatar, at kongefamilien overvejede at gennemføre et tronskifte.
Udskiftning ventes at indebære, at ørkenstatens magtfulde premierminister, den 53-årige sheik Hamad bin Jassim al-Thani, også stiller sin post til rådighed. Han har været regeringsleder siden 2007.
Vestlige og arabiske diplomater siger, at den 61-årige emirs beslutning om at give magten fra sig kan være motiveret af et ønske om at sikre en ordnet og problemfri overgang til en ny generation.
Sædvanligvis bliver herskere i Golfregionen siddende til deres død.
Qatar har cirka 1,7 million indbyggere og eksport af naturgas er landets største indtægtskilde. Landet er blandt de mest ivrige støtter af de oprørere, som i øjeblikket forsøger at fremtvinge en udskiftning af regimet i Syrien.
Politiske kommentatorer forventer ikke, at et tronskifte vil medføre markante ændringer i Qatars forhold til omverdenen. Kronprinsen vil sandsynligvis videreføre sin fars politiske linje.
