Virksomheder skoser jobcentrene
Mange arbejdsgivere fravælger bevidst hjælp fra jobcentre, når de skal finde ledige til ordinære stillinger.


 Hvert år postes der 16 milliarder kroner i det danske beskæftigelsessystem, og er dermed et af verdens dyreste.
Trods det fungerer det langt fra optimalt.
Sådan lyder det i en rundspørge, som Berlingske Research har foretaget blandt landets største virksomheder, skriver Berlingske Tidende.
Rundspørgen viser, at to ud af tre direktører ikke rekrutterer via jobcentrene.
Primært fordi de foretrækker at finde kvalificerede ledige selv, men også fordi de ikke finder de ledige fra jobcentrene tilstrækkeligt kvalificerede.
Når virksomhederne så endelig gør brug af det offentlige system - hvilket op mod en fjerdedel af de deltagende virksomhedsledere i rundspørgen gør - skyldes det først og fremmest, at de har et ønske om at udvise socialt ansvar.
Samtidig svarer flere end hver tredje leder af de nystartede virksomheder, at de har dårlige erfaringer med jobcentrene, når de benytter dem i forbindelse med ansættelser til ordinære stillinger.
- Vi har anvendt jobcentrene to gange, og det lykkedes ikke at få en ganske almindelig ledig, siger Anette Eidorff, leder af den lille virksomhed Eidorrf Dental i Herlev, til Berlingske.
Regeringen har meldt ud, at den vil forbedre beskæftigelsessystemet, så det sikrer et bedre match mellem virksomheder og ledige, der ikke selv kan finde job.
Ændringerne skal blandt andet forhindre, at nogle virksomheder rekrutterer udenlandsk arbejdskraft, mens ledighedskøen herhjemme stagnerer.
Initiativet bliver varmt modtaget af fagbevægelse og arbejdsgivere. Også i kommunerne, som har ansvaret for jobcentrene.
- Men det kræver, at vi får luget ud i alle reglerne på området og får opkvalificeret vores medarbejderne i jobcentrene. Det hæmmer os i at udvikle en mere serviceorienteret kultur, forklarer Jacob Bundsgaard (S), formand for Arbejdsmarkedsudvalget i KL og borgmester i Aarhus til Berlingske.
