EU-ekspert: Tusk sender prøveballon op i kamp om EU-post
Polens premierminister vil se reaktionerne på sin udmelding - alle bolde er fortsat i spil til to EU-poster.


 Når Polens borgerlige premierminister, Donald Tusk, sender en talskvinde ud med meldingen om, at han behandler forslag om at blive formand for Det Europæiske Råd meget alvorligt, analyserer dets konsekvenser for Polen, for landets sikkerhed - især set i lyset af krisen i Ukraine - er det en ren og skær prøveballon.
Det siger EU-ekspert og professor ved Københavns Universitet Marlene Wind.
- Det er en prøveballon. Efter meldingen fra talskvinden vurderer jeg, at han er usikker på, om han selv vil have den post, og jeg tror også, at han er usikker på, hvor meget opbakning han egentlig har, især fordi hans sprogkompetencer er så dårlige, siger Marlene Wind til Ritzau.
Baggrunden for udtalelserne fra Donald Tusks talskvinde er, at flere europæiske ledere ifølge hende med voksende styrke forsøger at overtale premierministeren til at overtage posten som EU's præsident.
- Formanden for Det Europæiske Råd (EU's præsident, red.) har kun ordets magt og skal forhandle, og hvis Tusk mangler sprogfærdigheder er det en svær post at fylde ud.
- Derfor vil han se, hvordan reaktionerne på udmeldingen vil være fredag i EU's indercirkler i Bruxelles, EU-landenes hovedstæder og de internationale medier, siger Marlene Wind.
I spil til en EU-post er også den danske statsminister, Helle Thorning-Schmidt (S). Hun har det problem, at den italienske udenrigsminister, Federica Mogherini, står til at lande posten som EU's udenrigschef.
De østeuropæiske EU-lande blokerede for udnævnelsen af Mogherini ved EU-topmødet midt i juli, fordi de anser hende for at være for Rusland-venlig og uerfaren. Bliver Tusk EU-præsident, så vil den italienske udenrigsminister nemmere glide ned hos de østeuropæiske lande.
- Hendes kandidatur udgør et problem for Thorning. EU kan godt leve med to socialdemokrater på topposter, men den cocktail, at de begge kommer fra de gamle EU-lande, er et problem, siger Malene Wind, der understreger, at alle bolde endnu er i spil.
EU's stats- og regeringschefer mødes lørdag for at besætte posterne som henholdsvis EU's udenrigschef, EU-præsident og fast formand for eurogruppen.
