Vestas får ny stor amerikansk ordre
Vestas har sikret sig en ny amerikansk ordre på 50 vindmøller med en samlet kapacitet på 100 megawatt.


 Vestas har sikret sig en stor amerikansk ordre, oplyser virksomheden tirsdag aften i en fondsbørsmeddelelse.
Efter kundens ønske forbliver både køberen og navnet på mølleprojektet anonymt, men der er tale om en ordre på 50 V110-2.0 MW-møller med en samlet kapacitet på 100 megawatt.
Kontrakten omfatter levering og idriftsættelse af vindmøllerne samt en femårig Active Output Management (AOM) 5000 serviceaftale, som er den mest omfattende serviceaftale, Vestas har at tilbyde.
At køberen har valgt lige præcis den løsning, er Vestas' chef for ekstern kommunikation, Michael Zarin, ekstra glad for.
- Vi tilbyder en stærk og konkurrencedygtig pakke med både møller og service, og denne aftale afspejler bare endnu en gang, at det, vi tilbyder, er efterspurgt, siger han til Børsen.
Desuden kan Zarin oplyse, at der er tale om et vindmølleprojekt på land.
Leveringen af møllerne forventes at finde sted i løbet af tredje kvartal 2016, og med den seneste ordre har Vestas nu officielt fået ordrer for 4435 megawatt i år 2015.
