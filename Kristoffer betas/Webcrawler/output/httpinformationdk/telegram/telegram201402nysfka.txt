Ny SF-kandidat tog fusen på egen partiforening
Den ukendte SF'er Peter Andersens beslutning om at forsøge sig som formandskandidat kom bag på hans egne.


 Peter Andersen har taget fusen på sin egen partiforening med sin beslutning om at forsøge at stille op og blive SF's kommende partiformand.
Det fastslår formanden for SF's partiforening i Vejle, Ronny Roy Nielsen.
- Det kom også som en overraskelse for mig. Jeg fik det at vide gennem pressen her for en time siden, siger Ronny Roy Nielsen mandag over middag.
Han betegner det ellers det som "normal procedure" at have vendt tankerne om et kandidatur til partiets formandspost med sin lokale forening.
Peter Andersen har understreget, at han ikke har som mål i sig selv at blive formand, men at han ønsker en debat om partiets linje i forbindelse med formandsvalget, der på alle barometre tegner til at blive en walkover for tidligere transportminister Pia Olsen Dyhr.
For at kunne tage kampen op mod Pia Olsen Dyhr skal Peter Andersen få 100 SF'ere til at være stillere for ham.
Og Ronny Roy Nielsen bliver ikke en af dem, understreger lokalformanden over for Ritzau.
- Jeg kan ikke svare for andre, men personligt vil jeg ikke stå som stiller, siger han.
Ronny Roy Nielsen fastslår samtidig, at partiforeningen som sådan ikke vil forholde sig til, hvem SF i Vejle vil støtte i en eventuel duel om formandsposten.
- Vi har af princip besluttet os for at forholde os neutrale, indtil opstillingsfristen udløber på torsdag, siger han.
- For vi synes, at folk, der kommer sent på banen, skal have en chance for at blive vurderet ens og ud fra deres egne forudsætninger, siger han.
Spørgsmål: Hvordan ser du som SF'er på muligheden for at få et kampvalg?
- Jeg vil sige det sådan, at der er fordele og ulemper ved begge dele. Selvfølgelig er en samling af partiet vigtig, men en politisk debat kan godt være sundt, lyder det fra Ronny Roy Nielsen.
