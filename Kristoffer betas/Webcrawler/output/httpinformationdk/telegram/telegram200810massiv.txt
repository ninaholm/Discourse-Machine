Massive tab på asiatiske børser



 For fjerde børsdag i træk faldt aktiekurserne i dag på de asiatiske børser og varslede dermed fornyet ustabilitet på de internationale finansmarkeder. 
 Japans Nikkei-indeks lukkede med et fald på 6,36 procent og sluttede dermed på det laveste niveau i 26 år. I Hongkong var aktiekurserne ved lukketid mandag nede med 12,7 procent, hvilket repræsenterer det største fald på en enkelt dag siden 1991. 
 De nye tab kommer på trods af løfter fra de syv førende industrilande i G7-gruppen om at bringe stabiliteten tilbage i det finansielle system.
 Dagens eneste lyspunkt var Sydkorea, hvor børserne lukkede med en lille stigning på 0,8 procent efter massive fald tidligere på dagen. Det skete, efter at den sydkoreanske centralbank havde nedsat renten med 75 basispoint, hvilket er den største rentenedsættelse nogensinde.

