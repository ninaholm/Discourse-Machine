Speciallægeformand: Luk små afdelinger med lægemangel
Svaret på manglen på speciallæger i yderområder er, at afdelinger med få patienter lukkes, mener lægeformand.


 Konsekvensen af mangel på speciallæger rundt omkring i Danmark bør være, at specialafdelinger på sygehuse i yderområder med relativt få patienter lukkes.
Det siger formanden for Foreningen af Speciallæger, overlæge Anja Ulrike Mitchell.
- Så må man i stedet se på mulighederne for, at patienterne kan fragtes forsvarligt til de centrale sygehusene, hvor det faglige miljø gør det muligt for speciallægerne at opretholde deres kompetencer, siger hun.
En rundspørge, som DR har foretaget blandt landets fem regioner, viser, at mindst 500 speciallægestillinger mangler at blive besat. Det er især yderområderne, som lider under lægemanglen.
Sundhedsøkonom ved Syddansk Universitet Kjeld Møller Pedersen, foreslår i Kristeligt Dagblad, at der sættes ind med administrative greb over for de provinssky speciallæger.
- Man kunne øge antallet af uddannelsesstillinger, så unge læger kommer ud i landet og måske oplever, at der slet ikke er så slemt - en slags udkantsværnepligt, siger han til Kristeligt Dagblad.
Men svaret på den akutte mangel på speciallæger rundt om på landets sygehuse er ikke at tvinge lægerne ud i landet, siger Anja Ulrike Mitchell.
- Problemet er, at speciallægerne mister den nødvendige kontinuitet i deres arbejde, hvis de skal flyttes rundt, og det vil gå ud over kvaliteten af deres arbejde og dermed i sidste ende gå ud over patienterne, siger hun til Ritzau.
