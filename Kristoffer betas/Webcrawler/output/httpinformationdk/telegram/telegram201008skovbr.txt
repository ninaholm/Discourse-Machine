Skovbrand koster spanske brandfolk livet
Årsagen til en skovbrand i Spanien og omstændighederne bag to brandmænds død er ikke umiddelbart fastlagt, men brandene meldes under kontrol.


 En skovbrand i den nordvestligt beliggende spanske region Galicien har natten til fredag kostet to brandmænd livet, oplyser de spanske myndigheder.
Årsagen til branden i nærheden af byen Fornelos de Montes og omstændighederne, der har ført til brandfolkenes død, er ikke umiddelbart fastlagt.
Branden var fredag morgen ifølge myndighederne bragt under kontrol.
Provinsen Pontevedra, hvor episoden har fundet sted, ligger tæt på grænsen til Portugal, hvor en række ukontrollerede skovbrande rasede torsdag. 
