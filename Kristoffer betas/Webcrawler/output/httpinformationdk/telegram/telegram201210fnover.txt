FN overvejer fredsbevarende styrke i Syrien
FN planlægger at etablere en fredsbevarende styrke, der skal ind i Syrien, hvis en våbenhvile falder på plads.


 FN er i gang med at lægge planer for en fredsbevarende styrke, i tilfælde af at de stridende parter i Syrien når til enighed om en våbenhvile.
Det bekræfter Hervé Ladsous, som er chef for FN's fredsbevarende styrker.
Han understreger, at planlægningen er på et foreløbigt stadie, og at en FN-indsats også afhænger af, om medlemmerne i FN's Sikkerhedsråd kan nå til enighed og godkende den.
- Vi forbereder os på at handle, hvis det bliver nødvendigt, og et mandat bliver vedtaget, siger Ladsous.
Han tilføjer, at det er "fuldkommen teoretisk", når nogle medier har skrevet, at styrken kommer til at bestå af 3000 soldater. Styrkens størrelse vil komme til at afhænge af opgaverne, siger Ladsous.
FN's og Den Arabiske Ligas særlige udsending til Syrien, Lakhdar Brahimi, mødtes i weekenden med den syriske præsident, Bashar al-Assad.
Her bad Brahimi den syriske leder om at overholde en våbenhvile i en muslimsk højtid, der begynder i slutningen af denne uge.
- Lige nu er fokus på Lakhdar Brahimis bestræbelser på at få en våbenhvile i stand, hvad enten den bliver midlertidig eller mere holdbar, siger Ladsous.
Tidligere på året sendte FN en styrke på i alt 300 observatører til Syrien, men de blev siden trukket ud, fordi det var for farligt for dem at arbejde i landet.
