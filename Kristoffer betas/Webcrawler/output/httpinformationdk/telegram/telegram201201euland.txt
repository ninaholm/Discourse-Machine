EU-lande presser på for græsk gældsaftale
Eurozone-lande presser Grækenland til at finde nye budgetbesparelser og afslutte forhandlinger med kreditorer.


 Finansministrene i eurozone-landene lægger nyt pres på Grækenland for snarest at finde nye budgetbesparelser og afslutte forhandlingerne med landets kreditorer om en nedskrivning af landets massive gæld.
Forhandlingerne mellem Grækenland og de udenlandske investorer, der ligger inde med obligationer udstedt af den græske stat, begyndte fredag.
Målet er at få investorerne til at acceptere en nedskrivning på cirka 100 milliarder euro af obligationerne.
Bankerne, som har lånt penge til Grækenland, er allerede gået med til at nedskrive dele af gælden, men parterne har ikke kunnet enes om, hvor stor nedskrivningen skal være.
Eurolandenes finansministre diskuterede sagen på et møde, der begyndte mandag eftermiddag og sluttede lidt over midnat.
Kilder i Bruxelles siger, at eurolandene bestemte sig for at afvise det seneste tilbud fra Grækenlands kreditorer.
Jean-Claude Juncker, Luxembourgs premierminister, leder forhandlingerne for eurolandene, og han opfordrer Grækenland og bankerne til at blive enige i løbet af få dage.
EU-finanskommissær Olli Rehn opfordrer også grækerne til at sætte fart på de økonomiske reformer for at sætte skub i den økonomiske vækst.
Grækenland har vedtaget en række økonomiske reformer, drastiske budgetbesparelser og skatteforhøjelser, siden landet modtog den første hjælpepakke i 2010.
I oktober blev EU og Grækenlands private kreditorer enige om at nedskrive værdien af græsk statsgæld der er på mere end 200 milliarder euro med 50 procent.
Målet er at reducere den græske gæld til 120 procent af bruttonationalproduktet i 2020. Aftalen er afgørende for, om Grækenland kan modtage en ny hjælpepakke.
