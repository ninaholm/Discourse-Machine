Så er der set en ulv i Vestjylland
Adskillige observatører, heriblandt en politipatrulje, har spottet en ulv i vestjysk plantageområde.


 Det var en dansk verdenssensation, da Naturstyrelsen for godt to måneder siden fandt liget af en ulv i Hanstholm Reservatet i Thy.
Og nu er der muligvis en ny ulv på spil i Danmark. Det fortæller TV/Midt-Vest.
Flere observatører mener at have set en ulv i nærheden af Klosterhede Plantage ved Lemvig.
Blandt ulveobservatørerne er en politipatrulje fra Midt- og Vestjyllands Politi.
- Ulven er jo fredet, så de kunne ikke gøre så meget. De lagde den i hvert fald ikke i benlås, siger Thomas Borup Svendsen fra Naturstyrelsen Vestjylland til TV/Midt-Vest.
Politiets observation er blot én blandt flere den seneste uges tid. Adskillige personer rapporterer om ulveobservationer omkring Klosterhede Plantage. Så sent som søndag aften ringede en observatør fra Tim og fortalte om en mulig ulv.
- Vi kan ikke sige noget med sikkerhed, men det er meget troværdige personer der har henvendt sig til os, siger Thomas Borup Svendsen.
Naturstyrelsen har endnu ikke fundet noget, der kan dokumentere, at der bor en ulv i området.
- Vi har ikke fundet dødt vildt eller lignende. Lige nu venter vi på mere håndfaste beviser, men vi følger interesseret med, siger Thomas Borup Svendsen.
Ulven, der blot fundet død i Thy i november, var den første vilde ulv i Danmark i 199 år.
I forbindelse med obduktionen af dyret blev det slået fast, at ulven var i familie med bestanden af tyske ulve. Ifølge Naturstyrelsen matchede ulvens dna nemlig fuldstændig de ulve, der lever syd for den dansk/tyske-grænse.
Skelettet af ulven i Thy blev efterfølgende overdraget til Statens Naturhistoriske Museum i København.
