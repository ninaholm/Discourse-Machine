Obama advarer om ny økonomisk nedtur
Præsident Obama advarer om ny økonomisk nedtur, hvis ikke Republikanerne går med til at hæve gældsloftet.


 Den amerikanske præsident, Barack Obama, advarer om, at det vil føre til en fornyet økonomisk krise i USA og resten af verden, hvis ikke Republikanerne i Kongressen går med til at hæve den amerikanske stats gældsloft.
USA rammer gældsloftet i slutningen af januar eller begyndelsen af februar, hvorefter offentlige institutioner ikke vil være i stand til at betale deres udgifter i form af løn og pensioner.
- Vi vil påføre vor økonomi stor skade. Det vil være helt absurd og helt ansvarsløst, siger Obama ved et hasteindkaldt pressemøde i Det Hvide Hus i Washington.
Den demokratiske præsident advarer om, at de internationale aktiemarkeder vil gå helt amok, hvis ikke Republikanerne går med til at hæve gældsloftet.
- Alene tanken om at dette kan ske, at USA ikke betaler sine regninger, er absurd. USA kan betale sine regninger, siger Obama.
Han tilføjer, at han er parat til at gå med til mindre justeringer af sin omdiskuterede sundhedsreform kaldet medicare for at få et kompromis om økonomien i stand med Republikanerne.
Hidtil har Republikanerne med deres flertal i Repræsentanternes Hus nægtet at gå med til at hæve gældsloftet fra de gældende 16,4 billioner dollar.
- De (Republikanerne) kan vælge at handle ansvarligt og betale USA's regninger, eller de kan handle uansvarligt og sende USA ud i en økonomisk krise, fortsætter Obama.
Republikanerne kræver, at der skal gennemføres omfattende nedskæringer på især social- og sundhedsområdet og har hidtil nægtet at hæve gældsloftet.
 Det afviser Obama og Demokraterne.
Obamas pressemøde blev holdt samtidig med, at der var rygter i Washington om, at et flertal af Republikanerne er parate til at lade staten ramme gældsloftet, så det offentlige kan betale sine udgifter.
Striden om gældsloftet er aktuel igen, fordi den ikke var del af den budgetaftale, som Demokraterne og Republikanerne indgik nytårsaften for at undgå den såkaldte økonomiske afgrund.
