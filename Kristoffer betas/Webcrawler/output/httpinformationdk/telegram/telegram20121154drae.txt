54 dræbt af bomber i Damaskus
To bilbomber har dræbt 54 mennesker i Syriens hovedstad, Damaskus, oplyser syriske aktivister.


 Mindst 54 mennesker har mistet livet i det bombeangreb, der onsdag ramte Syriens hovedstad, Damaskus, oplyser den syriske eksilgruppe SOHR.
To bilbomber eksploderede næsten samtidig, mens folk var på vej på arbejde i Jaramana, der ligger i den sydøstlige del af Damaskus.
Området er beboet af mange drusere og kristne tilhængere af præsident Bashar al-Assad. 120 blev såret under angrebet, heraf mange alvorligt.
Flere mindre bomber eksploderede også i det samme område, og udover de mange dræbte og sårede er de materielle ødelæggelser store.
Det syriske indenrigsministerium oplyste tidligere, at 34 mennesker havde mistet livet.
Tv-billeder viste adskillige ødelagte bygninger og smadrede biler, der var ramt af sammenstyrtede bygninger. Flere steder udbrød der brand, og redningsfolk forsøgte at redde kvæstede mennesker ud af biler og bygninger.
Syriske regeringskilder siger, at terrorister står bag aktionen, hvilket er myndighedernes betegnelse for landets oprørere.
Der er dog endnu ingen, som har taget skylden for angrebet.
Britiske BBC rapporterer, at der har været hårde kampe mellem væbnede oprørere og regeringssoldater i Jaramana og omkringliggende områder i de seneste dage.
Et netværk af oppositionsfolk siger, at mindst 48 mennesker blev dræbt tirsdag under stridigheder i Damaskus og de omkringliggende forstæder.
Samtidig kom der meldinger om, at mindst 131 mennesker havde mistet livet i resten af landet i samme tidsrum.
Syd for Damaskus indtog oprørsstyrker en flybase i Sayyida Zainab, som regeringsstyrker uden held forsøgte at genindtage natten til onsdag.
Syriske menneskerettighedsgrupper anslår, at flere end 40.000 mennesker har mistet livet, siden en folkelig opstand mod præsident Bashar al-Assad begyndte for snart 21 måneder siden.
