Tænketank: Bankerne er stadig sårbare
Bankerne har ikke samme fedtlag på kroppen som før krisen - nogle har ligefrem tabt sig.


 Kravene til bankernes kapitalpolstring er ikke strammet siden finanskrisen. Faktisk har de stort set samme fedtlag på kroppen som før krisen - Nykredit og Jyske Bank har ligefrem tabt sig. Det kan blive et problem, hvis Danmark render ind i en ny finanskrise.
Sådan lyder en af de opsigtvækkende konklusioner i Tænketanken Krakas nye rapport om finanskrisen, der er udarbejdet i samarbejde med de to tidligere overvismænd, professor Torben M. Andersen og professor Peter Birch Sørensen, skriver Jyllands-Posten.
- Vi kan konkludere, at kapitalkravene til de systemisk vigtige banker reelt ikke er mærkbart højere end før finanskrisen, siger Jens Hauch, sekretariatschef i Krakas Finanskrisekommission.
Han forklarer udviklingen med, at de systemisk vigtige banker, der er så store, at de risikerer at smadre den danske samfundsøkonomi i tilfælde af et krak, fik lov til at lave deres egne, interne beregningsmetoder til at opgøre graden af risiko i deres udlån tilbage i 2007 og 2008.
Bankerne afviser, at de er blevet mindre polstrede siden finanskrisen.
- Det er rigtigt, at beregningsmodellen bag risikovægtningen betyder noget. Men bankernes udlån har i dag en helt anden og bedre kvalitet end før finanskrisen.
- Samtidig er bankerne blevet bedre til at få stillet pant som sikkerhed, når de yder en virksomhed et udlån eller et boliglån til privatkunderne, siger Niels Storm Stenbæk, cheføkonom i Finansrådet, til Jyllands-Posten.
Han henviser desuden til, at fire af de største danske banker søndag i sidste uge bestod en omfattende helbredsundersøgelse, der har belyst, om bankerne er polstret nok til at modstå fremtidige kriser. De fire banker var Danske Bank, Jyske Bank, Sydbank og Nykredit.
De danske banker får også opbakning fra erhvervs- og vækstminister Henrik Sass Larsen (S).
- Vi har givet hele den finansielle sektor en hård tur. Bankerne har virkelig skullet hente mange penge, men det har været det hele værd, siger han til avisen.
