De Grønne siger tak, men nej tak til Merkel
Afstanden mellem kanslerens CDU/CSU og De Grønne var for stor til at danne stabil regering, siger miljøpartiet


 Der var tale om en hidtil uset tilnærmelse, men i sidste ende turde De Grønne alligevel ikke at kaste sig i armene på deres mangeårige kristeligt demokratiske modstandere i CDU og CSU og forbundskansler Angela Merkel.
Efter mere end syv timers forhandlinger og yderligere en times tænkepause har det tyske miljøparti natten til onsdag i Berlin takket nej til at indlede koalitionsforhandlinger med Merkel, som nu må bejle til socialdemokraterne i SPD igen.
- Der blev gjort alvorlige anstrengelser for at bygge broer til hinanden, siger De Grønnes formand, Cem Özdemir, ifølge nyhedsbureauet dpa og tilføjer:
- Men broerne blev ikke så stabile, at de ville kunne have holdt i fire år. Det skal de dog, for at sådan et eksperiment kan lykkes.
Også Claudia Roth, der snart går af som partiets anden formand, fremhæver, at de to sonderingsrunder med CDU/CSU var præget af ekstraordinær saglighed og stor nysgerrighed.
- Det var dejlige samtaler, præget af forståelse for modparten, siger hun til tysk tv.
Claudia Roth har i årevis været oppe at toppes med CSU-formanden Horst Seehofer, der er ministerpræsident i hendes hjemlige delstat Bayern. Men selv Seehofer, der hele tiden har talt for en stor koalition, ærgrer sig natten til onsdag over De Grønnes nej.
- Til sidst understregede vi endnu engang, at vi kunne have overvundet de knaster, der fortsat var til stede, siger han og tilføjer, at tilnærmelsen kan gøre gavn i fremtiden.
CDU's organisatoriske chef, generalsekretær Hermann Gröhe, roser ligeledes De Grønne, men indkalder nu SPD til en tredje sonderingsrunde på torsdag.
Parterne mødtes mandag i Berlin - for anden gang - for at sondere mulighederne for at danne en stor koalition.
Trods otte timers tovtrækkeri savnede socialdemokraterne efterfølgende konkrete indrømmelser, hvad angår SPD's nøglekrav om indførelsen af en national mindsteløn.
Et krav, der anses som altafgørende for, at det socialdemokratiske bagland vil sige god for at indlede regulære koalitionsforhandlinger. Flere tyske medier beretter om, at bølgerne til tider gik særdeles højt på det langvarige møde natten til tirsdag.
Merkel har brug for en regeringspartner til sin tredje periode som forbundskansler, efter at hun i september vandt valget til Forbundsdagen, men ikke opnåede et absolut flertal.
Forbundskansleren regerede sammen med SPD fra 2005 til 2009. Hvis hun ikke får socialdemokraterne med i folden, peger alt på nyvalg, da Merkel på forhånd har afvist at danne en mindretalsregering.
