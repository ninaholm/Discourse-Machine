V og K er lodret imod tvungen pensionsopsparing
De Konservative er dog åbne overfor at se på problemet med op mod 3000 højtlønnede, der får fuld folkepension


 Stik imod intentionerne går op mod 3000 højtlønnede danskere hvert år på pension og får adgang til både folkepension og fuldt pensionstillæg, som ellers var tiltænkt lavtlønnede.
Det skyldes, at de har sparet meget lidt op til deres pension. Mellem otte og ni procent af den højst lønnede halvdel af de erhvervsaktive danskere opsparer under 20.000 kroner om året til deres pension, viser en analyse fra ATP.
Økonomiprofessor Nina Smith fra Aarhus Universitet kalder det i Politiken "Et freerider-problem", og både hun og tænketanken Cepos mener, at en løsning på problemet er tvungen pensionsopsparing for alle.
Mai Mercado, De Konservatives socialordfører, er imod en tvungen opsparing, men hun er åben overfor at se på problemet. Men bolden ligger hos regeringen.
- Man må sikre et bedre incitament til at spare op eller sikre, at får man ikke sparet op, og man har penge et andet sted, må det indgå i den samlede beregning.
- Ligesom man laver en konkret vurdering, når man er på kontanthjælp, antager jeg også, at man kan lave en konkret vurdering, når man er på folkepension. Her er et problem, siger hun.
Venstre derimod ser intet problem i, at nogle højtlønnede får fuld folkepension, fordi de ikke har indbetalt til en pensionsopsparing. Sagen med freeridere er ikke så alvorlig, at der skal laves grundlæggende om på pensionssystemet, mener arbejdsmarkedsordfører Hans Andersen.
- Det må det enkelte menneske afgøre med sig selv. Vi skal ikke pålægge eller lovgive om yderligere pensionsopsparing eller tvungen opsparing. Systemet er rigeligt fintmasket med pension og pensionstillæg, siger han.
Han afviser, at man som freerider lader andre betale for sin pension.
- De mennesker har betalt skat til vores fælles samfundskasse. De tager ikke noget fra nogen, siger han.
Socialminister Manu Sareen (R) har ifølge Politiken ingen kommentarer, men han skriver i en e-mail til avisen, at han afventer resultatet af regeringens egen pensionskommissions arbejde, der ventes færdigt i efteråret 2016.
