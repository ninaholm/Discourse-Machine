10.000 danskere er kommet i klemme i rejsekonkurs
Knap 10.000 personer er kommet i klemme efter konkursen i Scanway/Tyrkiet Eksperten, oplyser kurator Ole Borch


 Tusindvis af danskere må vinke farvel til deres ferierejse, efter at rejsearrangøren Scanway/Tyrkiet Eksperten begærede sig konkurs lørdag.
Ifølge kurator Ole Borch, som er udpeget af Rejsegarantifonden, er cirka 10.000 kunder blevet påvirket af konkursen.
- Cirka 400 kunder fik en noget abrupt hjemrejse lørdag. De sidste 9500 personer er kunder, som enten kommer hjem i den kommende tid, eller som skulle have været af sted i resten af 2013 eller 2014, siger Ole Borch.
Han vil ikke oplyse, hvor mange penge de klemte kunder har til gode hos Rejsegarantifonden.
Kunder, der har købt en rejse, men endnu ikke er taget af sted, kan forvente at få et brev i løbet af de næste par dage om situationen.
Ifølge Lars Thykier, direktør i Danmarks Rejsebureau Forening, er konkursen en af de største blandt de danske rejsebureauer i løbet af de seneste 10 år.
- Det er en konkurs, som rammer ganske mange personer. Det er ikke bare en stor konkurs økonomisk, det er også mange mennesker, der er berørt af, at de ikke kan komme af sted på deres ferie, siger han.
Lars Thykier, som også er medlem af bestyrelsen i Rejsegarantifonden, vurderer, at konkursen kommer til at koste Rejsegarantifonden "et pænt tocifret millionbeløb".
- For dem, som har købt pakkerejser, betyder konkursen, at de får deres penge tilbage, siger kurator Ole Borch.
- Nogle kan få en lignende rejse hos et andet bureau til de samme penge, mens andre måske har købt noget, der var meget billigt, og derfor ikke er i stand til at få en tilsvarende rejse, tilføjer han.
Og for en del af kunderne er pengene helt tabt.
- Så er der den tredje gruppe, og det er dem, der kun har købt flybilletter. Hvis de ikke har købt konkursforsikring, så mister de alle pengene, siger Ole Borch, som på nuværende tidspunkt ikke har overblik over, hvor mange kunder det drejer sig om.
Ifølge Lars Thykier har Rejsegarantifonden dog ingen problemer med at betale kunderne i Scanway/Tyrkiet Eksperten. Fonden har i øjeblikket over 80 millioner kroner i pengekassen.
