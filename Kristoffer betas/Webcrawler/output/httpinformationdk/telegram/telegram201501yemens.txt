Yemens premierminister er omringet i sin bolig
USA og Den Arabiske Liga udtrykker dyb bekymring over uklar situation i Yemen.


  Shiamuslimske Houthi-militsfolk omringede mandag aften Yemens premierminister i hans bolig, efter at have beskudt hans bilkortege under hårde kampe med landets hær i hovedstaden Sanaa.
- De svært bevæbnede militsfolk har kontrol over alle indgange til Det Republikanske Palads, en bygning, som premierminister Khalid Bahah har boet i, siden han kom til magten i oktober, siger en regeringstalsmand.
Talsmanden sagde, at der var behov for et krisemøde torsdag morgen, så der kunne blive udarbejdet en plan for, hvordan volden kan bringes til ophør.
Men meget tyder på, at de shiamuslimske Houthi-militsfolk vinder stadig mere terræn i kampene.
 Militsen bortførte tidligere på dagen en rådgiver for præsident Abdrabuh Mansur Hadi, som står over for den hidtil største udfordring i sin regeringstid.
Mindst ni mennesker blev dræbt under kampene mandag, hvor shiamuslimerne skød mod Bahahs bilkonvoj.
USA og Den Arabiske Liga udtrykker dyb bekymring over udviklingen i Yemen.
En våbenhvile kom i stand midt på dagen, efter at der i timevis er blevet rapporteret om skud og eksplosioner forskellige steder nær regeringskvarteret.
Flere af byens indbyggere siger, at kampene i byen, der var meget intense tidligere på dagen, tog af mandag aften.
 Den Arabiske Liga opfordrer alle politiske grupperinger i Yemen til at indstille kampene og respektere regeringen.
En del indbyggere i Sanaa er flygtet ud af byen.
Houthi-militsen har i mange år kæmpet mod regeringen i Sanaa og har siden september kontrolleret en række områder i Yemen, heriblandt dele af hovedstaden.
I september indgik militsen imidlertid en aftale med præsidenten om dannelse af en ny regering, hvor flere Houthi-folk blev udnævnt til rådgivere for præsidenten.
Aftalen betød samtidig, at militsen skulle trække sig væk fra en række centrale statslige institutioner, som de havde besat.
Ud over regeringens soldater kæmper Houthi-militsen mod al-Qaeda i Yemen.
