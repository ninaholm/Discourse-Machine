EU og ECB gør sig klar til græsk exit
EU og Den Europæiske Centralbank er i gang med nødscenario for græsk udtræden af euro-zonen, siger kommissær.


 EU-Kommissionen og Den Europæiske Centralbank (ECB) har udarbejdet et muligt scenario for Grækenlands udtræden af euro-samarbejdet.
Det bekræfter EU's handelskommissær, Karel De Gucht, i et interview til den belgiske avis De Standard.
- For halvandet år siden kunne der have været fare for en dominoeffekt. Men i dag er der inden for ECB og EU-Kommissionen tjenester, som arbejder på et nødscenario i tilfælde af, at Grækenland ikke klarer det, siger Karel De Gucht.
Det er så vidt vides første gang, at en højtplaceret embedsmand i EU bekræfter, at man forbereder sig på en mulig græsk udtræden af euro-zonen.
Der har været mange rygter om, at EU og ECB havde planer af den art, men de er forblevet ubekræftede.
Formanden for EU-Parlamentet, socialdemokraten Martin Schulz, siger fredag, at den græske økonomi vil kollapse, hvis landet siger farvel til euroen.

- Mange mennesker tror, at det vil være enden på den negative cyklus. Men efter min mening vil det være starten på en endnu mere negativ cyklus, lyder det fra Schulz ifølge det tyske nyhedsbureau dpa.

Den politiske situation i det gældsplagede Grækenland er kaotisk efter valget tidligere på måneden.
Det har ikke været muligt at sammensætte en ny regering i Athen, der vil støtte de betingelser, som EU og Den Internationale Valutafond stiller for at frigøre enorme milliardbeløb til Grækenland.
Uden en redningspakke fra EU og IMF styrer Grækenland mod en statsbankerot.
En talsmand for EU-Kommissionen afviser fredag pure, at der ligger en slagplan klar i skuffen for et græsk euroexit.
- Kommissionen ønsker, at Grækenland skal blive i euroområdet, fastslår Oliver Bailly i en skriftlig erklæring.
Det græske parlament er fredag middag opløst for at bane vej for nyvalg i næste måned.
