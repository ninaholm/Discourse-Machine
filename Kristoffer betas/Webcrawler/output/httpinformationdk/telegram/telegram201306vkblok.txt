V og K vil blokere for nye solceller
Udbygningen af solcelleproduceret energi kan gå helt i stå. Den aftalte ramme er næsten brugt.


 Venstre og Konservative sætter nu foden i over for en potentiel fremtidig udvidelse af solcelleenergi i Danmark. Dermed risikerer udbygningen af solceller inden for kort tid at gå helt i stå, skriver Politiken tirsdag.
I den tværpolitiske aftale om solceller fra november blev det vedtaget, at udvidelsen af solenergi frem mod 2020 maksimalt kan være 800 megawatt (MW).
Det bidrager dermed til målet om at omstille til mere vedvarende energiformer. Men stigningen i mængden af statsstøttede solceller har været dramatisk, og den har vist sig endnu større end antaget efter de sidste ugers afsløringer af huller i solcelleloven.
Ifølge et notat fra Klimaministeriet forventes udvidelsen allerede i år at nå 560 MW.
- Vi kan hastigt være på vej til at overskride de 500 MW (...) og hastigt være på vej mod de 800 MW, som var rammen for den samlede udbygning frem til 2020, skriver klima- og energiminister Martin Lidegaard (R) i notatet.
Han varsler derfor et snarligt møde, hvor forligskredsen skal drøfte situationen.
Men ifølge de borgerlige bliver der altså næppe tale om udvide rammen og dermed åbne for mere solenergi i årene frem.
- Venstre vil ikke være med til at forhøje grænsen på de 800 MW. Det er i forvejen rigtig meget sol, og det er i forvejen langt den dyreste energiform at give tilskud til.
- Hvis vi forhøjer grænsen, havner der en endnu højere regning hos elforbrugerne. Og den økonomiske ramme skal overholdes, siger energiordfører Lars Christian Lilleholt (V) til Politiken.
Heller ikke den konservative energiordfører, Mike Legarth, er indstillet på at udvide rammen:
- Der er afsat 800 MW til dette område, og det er, hvad vi har at gøre med. Vil man højere op, skal man ud og finde ny finansiering. Og der er ingen tegn i sol, måne og stjerner på, at det vil kunne lade sig gøre, siger Mike Legarth til Politiken.
