Hackergruppe vil flå hætterne af 1000 KKK-folk
Ku Klux Klan er blevet mål for flere internetangreb, som Anonymous står bag. Nu varsler gruppen ny afsløring.


 Anonymous, der betegner sig selv som en gruppe af internetaktivister, har set sig sur på den ekstremistiske og racistiske Ku Klux Klan (KKK) og agter nu at offentliggøre navnene på omkring 1000 medlemmer af den kontroversielle klan.
Det skriver The Guardian.
Dermed optrapper Anonymous internetkrigen mod gruppen, som for alvor begyndte for snart et år siden. Angiveligt har hackerne fået fat i de mange navne via en konto på det sociale medie Twitter.
- Vi har fået adgang til en anden Twitter-konto tilhørende KKK. Ved at bruge de informationer, vi har fået fat i, vil vi afsløre omkring 1000 klanmedlemmers identiteter, skriver Anonymous via Twitter-brugeren Operation KKK.
Navnene vil blive lagt frem i november, og det er ikke tilfældigt.
I november sidste år begyndte en lokalafdeling af Ku Klux Klan nemlig at uddele flyere i Missouri, hvor man truede med vold mod aktivister, der gik på gaden i protest mod en politimands drab på Michael Brown, en ung, sort mand i byen Ferguson.
I flyerne skrev KKK, at demonstranterne havde "vækket en sovende kæmpe".
Som modsvar erklærede Anonymous krig. Gruppen overtog KKK's Twitter-konto og nedlagde flere af klanens hjemmesider i målrettede angreb. Flere af de hvidhættede klanfolk fik også afsløret deres navne.
Ku Klux Klan blev dannet efter den amerikanske borgerkrig i 1860'erne og betragtes som USA's ældste hadgruppe. I gruppens storhedstid i 1920'erne havde den op til fire millioner medlemmer. I dag menes blot 5000-8000 personer at tilhøre klanen ifølge The Guardian.
Anonymous er tidligere gået efter blandt andet Scientology-kirken, børnepornohjemmesider og PayPal.
