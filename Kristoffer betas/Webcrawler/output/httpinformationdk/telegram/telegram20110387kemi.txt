87 kemikalier går i arv fra mor til barn
Gennem livet fyldes kroppen af forureningsstoffer, som overføres, når kvinden bliver gravid, viser forskning.


 Det er ikke nok at kvitte smøgerne og begynde på en sund livsstil, når du bliver gravid. For det er ikke kun de skadelige stoffer, du indtager under graviditeten, der overføres til dit barn.
Også de forureningsstoffer, der gennem livet har ophobet sig i kroppen, overføres til fosteret. Både under graviditeten og i ammeperioden. Det skriver videnskab.dk
I ny dansk-færøsk forskning, der for nylig blev offentliggjort i Environmental Science and Technology, indsamlede forskere prøver fra 100 nyfødte og deres mødre. I alt sporede forskerne hele 87 kemikalier i kvinderne og deres børn.
- Den ophobning af forurening i kvinden kan hun faktisk kun komme af med ved at blive gravid. Og det er meget uheldigt, da fosteret er særligt sårbart for skadelige påvirkninger under den tidlige udvikling, siger Philippe Grandjean.
Han er forskningsleder på projektet og professor i miljømedicin ved Syddansk Universitet.
- Når barnet får overført forureningsstofferne, så kan det skade hjernens udvikling, immunforsvaret, kønsudviklingen og give forøget risiko for kræftsygdomme, forklarer Granjean ifølge videnskab.dk.
Indtil for nylig har forskere troet, at moderkagen sorterede de farlige stoffer fra og primært kun lod ilt og næring slippe igennem til fosteret.
Men den nye undersøgelse viser, at både industrikemikalier som PCB, pesticider og diverse metaller også overføres gennem moderkagen.
Den førstefødte vil være mere udsat for de skadelige stoffer end de efterfølgende børn, da kvinden gennem den første fødsel og amning skiller sig af med nogle af de ophobede forureninger.
Barnet kan ikke bare få fysiske, men også mentale skader. Blandt andet er der risiko for indlærings- og adfærdsproblemer.
