DA: Godt tilskudsvanviddet ved jobrotation stopper nu
Det skal ikke længere være muligt at få jobrotationstilskud for elever og lærlinge. DA bifalder ændret praksis


 Beskæftigelsesminister Mette Frederiksen (S) får ros, nu da hun pr. 1. juli lukker et omstridt hul i loven om jobrotation. Hun stopper for muligheden for ansætte en jobrotationsvikar for en elev eller en lærling.
- Det fortjener anerkendelse, at Mette Frederiksen nu stopper tilskudsvanviddet omkring jobrotation og elevforhold, siger direktør i Dansk Arbejdsgiverforening, DA, Henrik Bach Mortensen, til Ritzau.
DA har tidligere været ude at kritisere ordningen. For virksomhederne kunne få penge, mens både elever og lærlinge faktisk var i virksomheden og arbejdede i stedet for at sidde på skolebænken.
- Gik din ansatte elev hjemme i produktionen, kunne du alligevel få penge. Havde du en elev ansat i din virksomhed, kunne du få tilskud til at ansætte en vikar. Det vil sige, at du kunne få tilskud til ganske gratis at ansætte en medarbejder, siger direktøren.
Ordningen blev introduceret i marts i år. Den skulle få flere virksomheder til at lukke ledige ind på arbejdsmarkedet for at undgå, at for mange røg ud over dagpengekanten. Og tilskuddet kunne løbe op i 350.000 kroner pr. elev.
Men trods de mange penge mener Henrik Bach Mortensen ikke, at virksomhederne har brugt løs af ordningen - endnu:
- Ordningen har været så absurd, at virksomhederne ikke kunne tro, at det var rigtigt. Vi har været meget overraskede over, så vanskeligt det har været at få ørenlyd hos ministeren. Vi har faktisk påpeget vanviddet gennem længere tid, siger DA-direktøren.
Arbejdsgiverorganisationen er derfor tilfreds med, at ordningen nu bliver ændret om mindre end to uger.
- Jeg ved, der er mange virksomheder, der er i gang med at ville hæve denne check på 350.000 kroner uden at gøre nogen indsats, siger han.
- Det var en ordning, der truede med at give udgifter på meget store milliardbeløb. Så det var på tide, at denne ordning blev bragt til ende, siger Henrik Bach Mortensen.
