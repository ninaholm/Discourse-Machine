DF: Billigere sommerhuse skal hjælpe kystturisme
Det skal være billigere og nemmere at overnatte ved de danske kyster, mener Dansk Folkeparti.


 Det skal være mere attraktivt at leje sommerhuse ud til badehungrende turister.
Det siger Dansk Folkeparti som reaktion på nye tal fra Dansk Industri, der viser, at turistindustrien har tabt pusten uden for hovedstadsområdet.
Siden 2008 har Region Hovedstaden eksempelvis oplevet en årlig stigning på 6,4 procent i antallet af udenlandske overnatninger. Resten af landets fremgang har årligt ligget på blot 0,2 procent, skriver Berlingske tirsdag.
Og det skal der rettes op på, hvis det står til Dansk Folkeparti:
- Det er især kystturismen, der har haltet bagefter i de senere år, så det er nødvendigt at sikre flere investeringer her, siger partiets landdistrikt-ordfører, Mette Hjermind Dencker.
- Vi er parat til at gøre det billigere at leje sommerhuse ud ved at hæve bundfradraget for udlejning fra de nuværende 20.000 til 30.000 kroner om året, siger hun.
- Og så skal vi se, hvordan vi kan lempe i planloven, så der kan ske noget mere ved kysterne, uden at vi skæmmer naturen.
Hun peger på, at der ikke nødvendigvis er nogen modsætning mellem at lempe planloven og samtidig skabe en smukkere kystlinje.
- Man kunne sagtens have en smukkere strandbeskyttelseslinje, hvis man lempede en del af planloven, siger hun og fortsætter:
- Man kan for eksempel give lov til at bygge shelters, ligesom man kunne gøre naturen smukkere ved at plante bede i stedet for, at man slet ikke må røre ved den, siger hun.
Selv om væksten i antallet af udenlandske overnatninger i 2014 steg med 5,6 procent uden for hovedstadsregionen, er der stadig bekymring i den del af den danske turistbranche, der primært lokker med strand og vand, skriver Berlingske.
For ser man på hele Danmark, halter vi nemlig efter både Sverige, Holland og Tyskland som ferieland.
Ifølge Dansk Industri er en af de væsentligste årsager, at investeringsniveauet i turistbranchen er faldet i forhold til før finanskrisen i 2008.
- Vores nabolande kan ofte tilbyde turisterne et nyere og bedre produkt. Den moderne turist vil have et bredt, varieret tilbud af oplevelser og attraktioner. Det er vi ikke gode nok til at tilbyde, siger Sune Jensen, turismechef i Dansk Industri, til Berlingske.
