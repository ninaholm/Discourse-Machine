Dødstal stiger til 219 i Brasilien
Dødstallet efter det voldsomme uvejr, som har ramt Brasilien, er nu oppe på mindst 219. Håbet om at finde flere overlevende svinder stødt.


 Mindst 219 mennesker har mistet livet i forbindelse med de kraftigste regnskyl i Brasilien i næsten et halvt århundrede. Det oplyser landets myndigheder, der frygter at dødstallet kan stige til omkring 400. 
Staten Rio de Janeiro, hvor den andenstørste brasilianske by af samme navn også ligger, er i løbet af ugen blevet ramt af det voldsomme regnvejr. 
De fleste af de dræbte omkom under jordskred, hvoraf det største begravede et slumkvarter i byen Niteroi tæt ved Rio de Janeiro. 
Siden jordskredet onsdag har redningsfolk fundet 132 dræbte under jordmasserne. I timerne efter ulykken blev enkelte fundet i live, men efterfølgende er ingen overlevende fundet, og håbet om flere svinder stødt med tiden. 
Omkring 50.000 mennesker menes at være blevet hjemløse. Den brasilianske regering har sendt soldater, nødhjælp og penge til de ramte områder, ligesom USA har doneret 50 millioner dollar. 
Den voldsomme regn begyndte mandag i myldretiden og fortsatte uafbrudt gennem 15 timer. 
