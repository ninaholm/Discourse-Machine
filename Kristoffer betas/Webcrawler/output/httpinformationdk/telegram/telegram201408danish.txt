Danish Crown: 150 fyringer er første runde
Fyringerne har ifølge slagterigiganten allerede været varslet i januar. Ny Rønne-aftale er ikke en mulighed.


 Danish Crown håber, at udviklingen med færre slagtesvin og dermed mindre arbejde til slagterierne ikke fortsætte. Men tendensen ser ifølge fødevarevirksomheden ikke ud til at vende.
- Vi meldte ud i januar måned, at vi forventede, at 300 medarbejdere ville miste arbejdet i løbet af de næste par år. De her fyringer er første runde af det, kan man sige.
- Så det går desværre, som vi forudsagde i januar. Antallet af slagtninger fortsætter med at falde, så vi har brug for færre folk, siger pressechef i Danish Crown Jens Hansen, efter virksomheden har meldt ud, at omkring 150 medarbejdere bliver fyret.
79 af dem er fastansatte medarbejdere på tre forskellige slagterier i Herning, Blans ved Sønderborg og Ringsted, mens resten er midlertidigt ansatte i Faaborg. Det drejer sig om mellem 70 og 80 ansatte.
- Det er klart, at vi håber meget, at den her udvikling kan stabilisere sig, og vi kan sætte en prop i hullet. Men udviklingen over de sidste fem-seks år viser også, at der nok desværre skal konkrete ændringer til for vilkårene for landmændene derude, før det virkelig kan ændres, siger Jens Hansen.
Venstres fødevareordfører, Erling Bonnesen, siger i en skriftlig udtalelse til Ritzau, at han har kaldt fødevareministeren i samråd om sagen. Ifølge ham foreslog Venstre, at der skulle gives tilladelse til, at landmændene kunne have flere dyr per hektar, så svineproduktionen kunne øges.
- Samtidig ønsker vi at ligestille de danske regler for produktion af slagtesvin med de andre EU-lande. Desværre ville regeringen ikke være med, siger Erling Bonnesen.
Tidligt på sommeren indgik slagterimedarbejdere i Rønne en aftale med Danish Crown om, at medarbejderne skal investere 3,5 procent af deres løn i arbejdspladsens udvikling, mod at slagteriet ikke lukker de kommende fem år.
Sådan en aftale kan der ifølge Danish Crown ikke blive tale om her.
- Det er slet ikke relevant at diskutere den aftale i den her sammenhæng, fordi i den her sammenhæng handler det om, at der ikke er noget at lave for de her arbejdere. Vi kan jo ikke have folk ansat, som ikke har noget at lave, siger Jens Hansen.
