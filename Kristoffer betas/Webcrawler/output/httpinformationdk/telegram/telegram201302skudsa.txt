Skudsåret pakistansk pige: Jeg har det bedre
Den pakistanske pige Malala Yousafzai fortsætter sin kamp for alle børns ret til at få en uddannelse.


 Den 15-årige pakistanske pige Malala Yousafzai, som blev skudt i hovedet af Taliban, siger i sin første offentlige udtalelse siden angrebet, at hun har det godt.
- I dag kan I se, at jeg er i live. Jeg kan tale, jeg kan se jer. Jeg kan se alle, og jeg får det bedre dag for dag, siger skolepigen på en videooptagelse, kort tid inden hun skulle gennemgå en operation af sit kranie på et hospital i Birmingham i lørdags.
Malala har i flere år kæmpet for pakistanske pigers ret til at gå i skole. Hun blev skudt i hovedet af militante oprørere, da hun kørte med sin skolebus i Swat-dalen i det nordvestlige Pakistan.
Kuglen strejfede hjernen og gik gennem pigens hoved og hals, inden den endte i hendes venstre skulder.
Hun siger, at hun takket være de mange tanker og bønner, folk har sendt hende, har fået "et nyt liv".
- Gud har givet mig det her nye liv på grund af disse bønner. Jeg vil tjene folket. Jeg ønsker, at alle piger, at ethvert barn, vil få en uddannelse. Til det formål har vi organiseret "Malala-fonden", siger hun.
"Malala-fonden" er en velgørenhedsfond etableret sidste år.
Ved operationen i denne weekend fik Malala en plade af titanium indopereret. Den skal erstatte en del af hendes kranie. Derudover fik hun et implantat, der skal forbedre hendes hørelse på venstre øre.
Malala blev internationalt kendt i 2009 med en blog på BBC Urdu, hvori hun anklagede Taliban for en brutal optræden i Swat-dalen, som de militante oprørere kontrollerede i flere år, indtil de blev fordrevet ved en militæraktion.
Det koldblodige forsøg på at dræbe teenageren har rystet hele verden, og Malala har under sit ophold på hospitalet i Birmingham modtaget tusindvis af opmuntrende beskeder og hilsner fra hele verden.
