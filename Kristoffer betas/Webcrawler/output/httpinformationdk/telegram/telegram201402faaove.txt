Få overblik over den seneste udvikling i Ukraine
Ukraine gennemgår politisk voldsomme forandringer efter Janukovitjs fald. Her følger seneste uges udvikling.


 
	Her følger slagets gang i Ukraine, siden urolighederne begyndte sidste år, da Ukraines myndigheder 21. november dropper en associeringsaftale med EU til fordel for tættere økonomiske bånd til Rusland.

	Det får provestlige oppositionsgrupper i Ukraine til at opfordre til demonstrationer. Og op mod en halv million demonstranter til at samle sig på Uafhængighedspladsen Maidan i centrum af hovedstaden Kijev, hvor de sætter teltlejre op og bygger barrikader.

	Det får dog ikke Ukraines daværende leder, præsident Viktor Janukovitj, til at ryste på hånden. Og 17. december 2013 underskriver han en handels- og låneaftale med Rusland.

	Her følger de seneste dages udvikling i Ukraine:

	* 18. og 19. februar: 28 mennesker - herunder 10 politifolk - bliver dræbt, da urolighederne eskalerer på Uafhængighedspladsen. Demonstranter genbesætter rådhuset, og politiet forsøger at rydde protestlejrene i løbet af natten.

	* 19. februar: Janukovitj fyrer chefen for den ukrainske hær, og sikkerhedsstyrkerne annoncerer en "anti-terror"-aktion. Vestlige lande fordømmer volden og truer med sanktioner.

	* 20. februar: En våbenhvile, som blev indført under et døgn forinden, bliver brudt. Over 60 mennesker meldes dræbt i nye kampe mellem politi og demonstranter. EU beslutter sig for at indføre sanktioner mod Ukraine.

	* 21. februar: Præsident Janukovitj, oppositionslederne og udenrigsministre fra Frankrig, Tyskland og Polen forhandler om en fredsaftale, som skal løse den alvorlige krise.

	* 22. februar: Det ukrainske parlament afsætter Janukovitj som landets præsident med begrundelsen, at han var "ude af stand til at udføre sine opgaver".

	- Samme dag løslade oppositionspolitikeren Julia Timosjenko, der i 2011 blev idømt syv års fængsel for embedsforsømmelse, mens hun var Ukraines premierminister. Hun taler efterfølgende til demonstranterne på Uafhængighedspladsen.

	* 23. februar: Parlamentsformanden Oleksandr Turtjinov bliver udpeget som Ukraines fungerende præsident.

	* 24. februar: Tidligere præsident Viktor Janukovitj eftersøges for massedrab. Det skriver landets fungerende indenrigsminister, Arsan Avakov, på Facebook.

	* 25. februar: Ukraines parlament beslutter at gå efter at rejse sag mod den væltede præsident Viktor Janukovitj ved Den Internationale Straffedomstol.

	- Den tidligere verdensmester i boksning Vitalij Klitsjko, en af lederne af den ukrainske opposition, meddeler, at han stiller op som kandidat ved det kommende præsidentvalg.

	* 26. februar: Den 39-årige Arsenij Jatsenjuk, leder af det største oppositionsparti i Ukraine - Fædrelandspartiet - udpeges som premierminister for overgangsregeringen. Efter planen skal der afholdes præsidentvalg 25. maj.

	- Ruslands præsident, Vladimir Putin, beordrer landets militære enheder i den vestlige del af landet i alarmberedskab og krævet soldaterne sendt på øvelse i et militærdistrikt grænsende op til Ukraine.

	* 27. februar: Væbnede prorussiske aktivister indtager lokalregeringens parlamentsbygning på halvøen Krim i Ukraine .

	- Nato-generalsekretær Anders Fogh Rasmussen opfordrer Rusland til ikke at handle på nogen måde, der kan øge spændingerne eller føre til misforståelser.

	- Den afsatte præsident, Viktor Janukovitj, oplyser, at han holder pressemøde fredag i den sydrussiske by, Rostov ved Don. Det bliver Janukovitjs første offentlige fremtræden siden flugten fra Ukraine . Pressemødet vil blive holdt klokken 17 (klokken 14 dansk tid).

