Amagermanden sigtes for endnu et drab
Amagermanden sigtes også for drab på 73-årig kvinde i 1987. Han blev dengang afhørt, men ikke sigtet i sagen.


 Den fængslede såkaldte Amagermand bliver nu også sigtet for drabet på den 73-årige Edith Louise Andrup, som blev kvalt i Valby i februar 1987.
Det er tekniske spor og nye vidneforklaringer, som har ført til sigtelsen. Den 45-årige mand nægter sig skyldig, oplyser drabsafdelingen i Københavns Politi.
Den 73-årige kvinde blev fundet stranguleret i sin lejlighed i Valby i februar 1987.
Den nye sigtelse lyder, at den 45-årige dræbte Edith Louise Andrup i tidsrummet mellem 16. februar 1987 klokken cirka 17 og frem til dagen efter klokken 12.38, da kvinden blev fundet død.
Drabet skete i hendes lejlighed på Brøndkærvej i Valby. Politiet siger nu, at morderens motiv var berigelse.
Den 45-årige, der i forvejen er fængslet for et drab og to voldtægter, vil stadig ikke tale med politiet om de forbrydelser, han er mistænkt for. Men han nægter altså at stå bag drabet i Valby.
Tilbage i 1987 var han også inde i billedet i efterforskningen af drabet på Edith Louise Andrup. 
Gerningsmanden forsøgte dengang at camouflere drabet ved at tænde et stearinlys, mens gashanen stod åben. Men lyset gik ud, inden lejligheden eksploderede.
Den nu 45-årige arbejdede dengang som flyttemand. Han blev sammen med to kolleger indkaldt til afhøring, fordi de forud for drabet havde flyttet for Edith Louise Andrup. Men den 45-årige blev ikke dengang sigtet for drabet.
Mange havde deres gang i kvindens lejlighed, fordi hun havde annonceret, at hun ville sælge ud af sit bohave og flytte til en mindre lejlighed. Lejligheden i Valby var fyldt med fingeraftryk fra blandt andre flyttefolk. Også antikvitetshandlere blev afhørt af politiet, men ingen blev sigtet.
