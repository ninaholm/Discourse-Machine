Minister: Truet mus standser ikke bro over Vejle Fjord
Transportministeren er sikker på, at der kan findes en løsning, der tager hensyn til bedre togdrift og naturen


 Den fredede hasselmus kommer ikke til at spænde ben for byggeriet af togbroen over Vejle Fjord.
Det fastslår transportminister Pia Olsen Dyhr (SF) over for Lokalavisen Budstikken Vejle.
 - Hasselmusen er fredet, og derfor er vi forpligtet til at passe på den. Hvis det viser sig, at der er hasselmus i området, så skal vi tage særlige hensyn til dem og deres ynglesteder med videre, skriver Pia Olsen Dyhr i en mail til Lokalavisen Budstikken Vejle.
Den lille gnaver lever måske i skovene langs sydsiden af Vejle Fjord.

 - Der er ikke noget teknisk eller juridisk, der forhindrer, at man kan opføre en bro, hvis der er hasselmus, skriver hun til avisen.
 Netop hasselmusen var et af bromodstandernes argumenter mod projektet. Men man kan ikke bygge noget stort uden at påvirke miljøet i nærområdet. Og det må man leve med, mener ministeren.
 - Men jeg er sikker på, at vi kan finde en løsning, der balancerer både behovet for bedre togdrift og naturhensynene, skriver Pia Olsen Dyhr.
 Lokalt og på landsplan er der rejst ønske om at etablere en bane fra Vejle til Billund Lufthavn. Den idé er Pia Olsen Dyhr i princippet med på.
 - Jeg har selv fremsat tanken i forligskredsen, skriver hun til Lokalavisen Budstikken Vejle.
 Men Billund-banen giver kun mening, hvis togbroen også bygges. Ellers vil stationen i Vejle drukne i tog, så den ikke kan betjene den nye bane tilstrækkeligt. Så broen og Billund-banen hører sammen, understreger hun.
