Politi skyder mod strejkende i Sydafrika
Sydafrikansk politi skyder med gummikugler mod strejkende offentligt ansatte, der blokerer en vej. Hen ved en million ventes at deltage i strejken.


 Sydafrikansk politi skød med gummikugler og satte vandkanoner ind mod strejkende offentligt ansatte, der blokerede en befærdet ved i Soweto.
Det oplyser kilder ved politiet.
- De strejkende nægtede at flytte sig. Derfor måtte vi anvende minimal fysisk magt. Vandkanoner og gummikugler blev affyret, siger politichef Nondumiso Mpantsha.
Ingen er kommet til skade ved aktionen, siger politichefen.
Aktionen i Soweto er led i en landsdækkende strejke, hvor henved en million offentligt ansatte ventes at deltage.
Strejken begyndte onsdag og har som mål at skaffe de offentligt ansatte mere i løn og bedre arbejdsvilkår.
Skoler og hospitaler har været blokeret og næsten lammet både onsdag og torsdag mange steder i landet.
Regeringen er i forhandlinger med de strejkendes faglige organisationer, men den er ikke villig til at imødekomme krav om store lønforhøjelser.

