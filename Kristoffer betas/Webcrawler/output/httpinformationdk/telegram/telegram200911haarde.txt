Hård EU-kritik af dansk ligestillingsnævn



 Danmark er tæt på en retssag ved EF-Domstolen, fordi vi ikke overholder EU's ligestillingsregler. 
 EU-Kommissionen har netop givet den danske regering en sidste advarsel om at rette ind og oprette et tilfredsstillende uafhængigt klagenævn, som skal beskytte mod forskelsbehandling på grund af køn.
 Hvis der ikke kommer et tilfredsstillende dansk svar inden for to måneder, er næste skridt en egentlig sag om traktatbruds ved EF-Domstolen.
 - Jeg håber, at Danmark snart opretter et ligestillingsorgan, der kan yde god støtte til ofre for forskelsbehandling, siger EU's kommissær for ligestilling, Vladimir Spidla, i en skriftlig udtalelse.
 Danmark oprettede ellers et nye Ligebehandlingsnævn den 1. januar i år. Men det har ikke tilfredsstillet kommissionen, som tidligere har kritiseret Danmark for at sylte EU's ligestillingsregler, der blev vedtaget tilbage i 2002.
 - Kommissionen giver udtryk for sine betænkeligheder ved Ligebehandlingsnævnets rolle og beføjelser, særlig med hensyn til ofrenes adgang til at indgive klager til dette ligestillingsorgan, lyder det i en pressemeddelelse.
 EU-Kommissionen har tidligere kritiseret, at det danske nævn for ligestillingsområdet ikke har fuld uafhængighed, fordi medlemmerne af nævnet er udpeget af henholdsvis beskæftigelsesministeren og integrationsministeren.
