Udlændingestramninger til forhandling i finanslovsforslag
I forbindelse med finanslovsforslaget vil regeringen stramme op på flere områder af udlændingepolitikken.


 Venstre-regeringen vil i forbindelse med forhandlingerne om finansloven for 2016 stramme op på flere områder af udlændingepolitikken.
Det fremgår af finanslovsforslaget, som finansminister Claus Hjort Frederiksen (V) tirsdag formiddag præsenterer i sin fulde længde.
Blandt andet vil regeringen udvide målgruppen for integrationsydelsen samt skærpe reglerne for familiesammenføring og tidsubegrænset ophold, står der i finanslovsforslaget, hvor følgende også skrives:
- Det er regeringens mål at gennemføre besparelser på området, der reducerer udgifterne med mindst en milliard kroner årligt i forhold til den tidligere regerings udlændingepolitik.
Efter folketingsvalget gik regeringen sammen med støttepartierne Dansk Folkeparti, Liberal Alliance og De Konservative straks i gang med en række stramninger på udlændingeområdet.
Der er blandt andet indført en ny integrationsydelse svarende til SU-niveau. Og siden har regeringen varslet yderligere stramninger.
Men den aktuelle flygtninge- og migrantkrise i Europa har udfordret Venstres planer om at stramme op på udlændingeområdet.
Det har blå bloks største parti, Dansk Folkeparti, også bemærket og kritiseret. Og måske derfor skal meldingen om, at regeringen vil bruge finanslovforhandlingerne til yderligere stramninger ses som en håndsrækning til netop DF.
I forbindelse med DF's årsmøde forrige weekend udtalte formand Kristian Thulesen Dahl, at han forventede forståelse for DF-krav i finansloven, efter at statsminister Lars Løkke Rasmussen (V) åbnede for 1000 ud af de 160.000 flygtninge, som EU vil fordele.
Meldingen om, at Danmark frivilligt er parat til at modtage 1000 flygtninge, kom få dage efter, at regeringen stod fast på tallet nul.
Slingrekurs. Sådan har Kristian Thulesen Dahl betegnet den måde, som statsministeren hidtil har håndteret flygtninge- og migrantkrisen på.
- Det er klart, at når vi skal stå i en forhandling, så vil der være flere, der har forståelse for, at vi står mere fast på vores ting. Så det giver os forhåbentlig mulighed for også at få flere ting igennem, sagde Thulesen.
På spørgsmålet om, hvorvidt Lars Løkke Rasmussen skylder at give DF indrømmelser efter den politik, regeringen har ført på seneste, svarede DF-formanden:
- Jeg synes, han skylder at lytte godt til Dansk Folkeparti. Men han gør det, han føler fornødent, og så gør vi det, vi føler fornødent.
- Men forståelsen for vores krav vil være større, fordi alle kan se, at han på det her spørgsmål har slået pjalterne sammen med Mette Frederiksen (Socialdemokraternes formand, red.).
 Thulesen Dahl anerkender V-regeringen for at have sat ydelserne til flygtninge ned, så Danmark er blevet mindre attraktivt at søge til.
