G20 siger nej til global bankskat
Individuelle bankafgifter kan være på vej, efter G20-landene er blevet enige om at tillade afgiften. Til gengæld afvises kravet om en global bankskat.


 Verdens 20 førende økonomier er blevet enige om, at tillade individuelle bankafgifter. Landene afviser til gengæld planerne om en global bankskat. 
De europæiske lande og USA har været fortalere for en global bankskat, der skal være med til at finansiere de store økonomiske hjælpepakker, som verdens banker har modtaget over de seneste to år på grund af finanskrisen. 
Canada og flere udviklingslande er imod bankskatten. Landene mener ikke, at deres banker var medvirkende til, at det globale finansmarked brød sammen i efteråret 2008.
Ifølge en fælles erklæring fra G20-landene, som søndag endte to dages møde i Canada, tillader kompromisaftalen, at de enkelte stater selv kan vælge at indføre afgifter. 
Men erklæringen nævner ikke en global bankskat, som dermed lægges i graven. Flere diplomatiske kilder siger, at et flertal G20-lederne enstemmigt afviste forslaget. 
- Kompromisset var det bedste, vi kunne opnå her, siger Tysklands kansler, Angela Merkel, der forud for G20-topmødet har presset hårdt på for en global bankskat. 
Storbritannien, Frankrig og Tyskland forventes at indføre bankafgifter senere i år, mens USA også pønser på en af slagsen. 
