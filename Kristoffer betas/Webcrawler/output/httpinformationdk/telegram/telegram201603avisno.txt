Avis: Novo-topchef kan sige farvel med rekordbonus
120 millioner kroner. Så meget kan Lars Rebien Sørensen muligvis få, når han forlader Novo Nordisk.


 Hvis Lars Rebien Sørensen og Novo Nordisks bestyrelse i morgen bliver enige om, at den mangeårige topchef i den danske diabeteskæmpe kan trække sig tilbage og indlede en tilværelse som pensionist, bliver det med et gyldent håndtryk på mere end 100 millioner kroner.
Det viser beregninger af Novo-topchefens fratrædelsesvilkår, som Berlingske Business har foretaget.
Novo Nordisk oplyser, at topchefens fratrædelsesgodtgørelse falder, i takt med at han nærmer sig udløbet af sin kontrakt.
 Derfor afhænger størrelsen af Lars Rebien Sørensens gyldne håndtryk af, hvornår hans kontrakt helt præcist løber ud i 2019 - og hvornår han forlader posten, som han allerede har bebudet, at han vil gøre.
Om topchefens kontrakt går til begyndelsen eller slutningen af 2019, ændrer dog ifølge Berlingske Business' beregninger ikke på, at han vil kunne score op mod 120 millioner kroner, den dag han bliver enig med bestyrelsen om at træde tilbage.
Novo Nordisk har ikke ønsket at kommentere Berlingske Business' beregninger af Lars Rebien Sørensens fratrædelsesvilkår.
Det er endnu uvist, hvem der skal tage over for Lars Rebien Sørensen, som har været med til at sætte Novo Nordisk på verdenskortet over diabetesselskaber.
Kåre Schultz var af mange udset til at være det bedste bud på en afløser, men han valgte sidste år at smutte fra Novo og blive administrerende direktør hos Lundbeck.
Også Schultz fik et pænt gyldent håndtryk på vej ud af døren. Han modtog knap 73 millioner kroner.
