Google vil slette data efter døden
Som det første store it-selskab får brugere af Googles tjenester mulighed for at få slettet data, når de dør.


 Google vil give brugere mulighed for at beslutte, hvad der skal ske med de personlige data, som it-giganten har oplagret, når man dør.
Det er det første store selskab, som tager det skridt, skriver BBC.
Det gælder data fra Googles email, Google Plus og andre tjenester.
Ifølge BBC kan brugere vælge, at data skal slettes, når deres konti på de forskellige tjenester har været inaktive i en kortere eller længere periode.
Man kan også vælge at overdrage sine data til en anden person.
- Vi håber, at denne nye egenskab vil sætte dig i stand til planlægge dit digitale liv efter døden på en måde, som beskytter dit privatliv og sikkerhed, og som gør livet lettere for dine kære, når du ikke længere er her, skriver Google på firmaets blog.
Hver eneste gang, man klikker, skriver tekst eller uploader billeder på Googles og andre sociale mediers tjenester, oplagres det i selskabers databaser.
Det er omstridt. Nogle selskaber mener, at de i realiteten ejer disse oplysninger, mens kritikere mener, det krænker individets rettigheder.
Google foreslår, at brugere kan vælge, at deres data skal slettes, når der ikke har været aktivitet på tjenesterne efter tre, seks eller 12 måneder.
Blandt Googles mange tjenester er Youtube og billedtjenesten Picassa.
