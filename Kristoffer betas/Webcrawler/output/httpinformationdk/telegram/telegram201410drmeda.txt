DR-medarbejder indlagt: Ebola-mistanke var falsk alarm
Hvidovre Hospital slår fast, at en dansker, der for nylig er vendt hjem fra Liberia, ikke har ebola.


 Hvidovre Hospital lukkede sin infektionsmedicinske afdeling fra klokken 22 torsdag til omkring 08 fredag morgen, da lægerne havde en "alvorlig mistanke" om, at en patient havde ebola.
Ifølge Danmarks Radio drejer det sig om en DR-medarbejder, som netop var vendt tilbage til Danmark efter at have været i Liberia som led i TV Avisens dækning af epidemien.
Efter hjemkomsten fik han feber og blev derfor kørt på hospitalet. En blodprøve viste fredag morgen, at DR-medarbejderen ikke er smittet.
Vicedirektør på Hvidovre Hospital, Torben Mogensen, fortæller, at det tager de timer, som afdelingen var lukket, at be- eller afkræfte, om patienten har ebola.
- Det er ikke første gang, vi har haft en mistanke, men det er første gang, vi har haft en reel mistanke om, at en patient kunne have ebola, siger Torben Mogensen.
Sundhedsstyrelsen skriver i en pressemeddelelse, at alle retningslinjer blev fulgt, da hospitalet fattede mistanke.
- Tilfældet ændrer ikke på vores overordnede risikovurdering, og vi vurderer fortsat, at der er meget lille sandsynlighed for, at ebola-virus indføres i Danmark. Vi følger løbende udviklingen, og vi kan konstatere, at vores beredskab fungerer, siger enhedschef Søren Brostrøm.
Torben Mogensen fortæller, at hvis hospitalet får en patient ind, som måske har ebola, tømmer hospitalet først en stue for patienter. Patienten kommer ikke ind gennem hospitalet, men gennem en særlig dør til den infektionsmedicinske afdeling, så smittefaren mindskes.
Sygeplejersker og læger tager særlige højisolationsdragter på, før de går ind til patienten, og så tages en blodtest for at finde ud af, om patienten har ebola eller ej. Den blev undersøgt på Statens Serum Institut.
Ebola-epidemien, som har raset i flere vestafrikanske lande, især Sierra-Leone, Guinea og Liberia, har indtil videre kostet 3338 mennesker livet. Det er det værste udbrud af ebola nogensinde.
