Fastklemt efter fabrikskollaps: Kvinde føder i ruinerne
Navlestrengen hang stadig fra babyen, da redningsmandskab fandt mor og søn efter seks timers søgning.


 Mindst 350 mennesker har mistet livet i fabriks-tragedien i Bangladesh, hvor en otte-etagers bygning onsdag styrtede til jorden og indespærrede adskillige kvæstede mellem murbrokker og knuste betonsøjler.
Redningshold arbejder på fjerde døgn i ruinerne i håb om at finde flere overlevende.
Over 2300 er allerede blevet reddet ud i live - blandt andet en ung kvinde, som fødte sit barn, mens hun lå fastklemt under den sammenstyrtede bygning, skriver The Telegraph.
- Kvinden, som fødte sin søn, blev reddet onsdag efter seks timer, siger redningsarbejderen Didar Hossain ifølge avisen.
- Hun fødte inde i bygningen. Hun er omkring 26-27 år, og da vi fandt hende, sagde hun: "Red først mit barn", tilføjer han.
Kvinden slap fra ulykken uden de store kvæstelser, og moren og babyen blev genforenet med familien efter redningsaktionen.
- Barnet græd. Navlestrengen var der stadig. Efter vi reddede dem ud, svøbte vi barnet i et klæde, og så var der andre kvinder, der påtog sig ansvaret med at skære navlestrengen over, fortæller Didar Hossain.
Den lykkelige historie er et af flere lyspunkter i katastrofen. For eksempel blev 40 personer fundet i livet på samme sted i ruinerne, hvilket udløste et jubelbrøl fra folkemængden ved katastrofestedet i udkanten af hovedstaden Dhaka.
Ifølge flere af de overlevende fra kollapset blev der opdaget sprækker i bygningen tirsdag, der resulterede i en evakuering af bygningen.
Men de 3000 mennesker, der arbejdede for de forskellige tøjproducenter i etage-komplekset, blev onsdag beordret tilbage på arbejde, hvorefter det hele kollapsede.
To bygningsingeniører samt to tøjfabriksejere er foreløbig blevet anholdt i sagen, som har udløst voldsomme demonstrationer i Bangladesh.
