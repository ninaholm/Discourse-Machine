Første atomreaktor startet op i Japan efter to års pause
Ulykken på Fukushima-atomkraftværket i 2011 fik for to år siden regeringen til at stoppe al atomkraft


 Efter at have været lukket ned i mere end to år, har Japan tirsdag genstartet en atomreaktor på Sendai-atomkraftværket i det sydlige Japan.
Det er den første af landets atomreaktorer, der bliver genstartet, efter at regeringen i Tokyo i 2013 lukkede helt ned for sit atomprogram på grund af ulykken på Fukushima-værket to år forinden.
- Reaktor nummer 1 på Sendai-atomkraftværket blev startet op klokken 10.30 (03.30 dansk tid, red.), siger en talsmand for Kyushu Electric Power, der står for driften af værket.
Reaktoren vil være flere dage om at komme i fulde omdrejninger, tilføjer talsmanden.
Japans premierminister, Shinzo Abe, har op til genstarten af landets atomprogram forsøgt at forsikre befolkningen om, at nye sikkerhedskrav til atomkraftværkerne gør dem mere sikre at bruge end inden Fukushima-ulykken i 2011.
Sendai-værket er det atomkraftværk i Japan, som ligger længst væk fra landets hovedstad, Tokyo, hvor atommodstandere uden for præsidentens bolig jævnligt har demonstreret imod genåbningen at reaktorerne.
15 ud af 25 kraftværker har søgt om at tilladelse til at genstarte, men foreløbigt er kun fem reaktorer på tre kraftværker blevet godkendt.
Før nedlukningen fik Japan næsten 30 procent af sin energi fra atomkraft. I mellemtiden har landet i stedet importeret store mængder af dyr naturgas.
Genåbningen kommer få dage efter, at Japan har markeret 70-års-dagene for atombomberne over Hiroshima og Nagasaki.
Et voldsomt jordskælv og en efterfølgende tsunami med bølger på op til ti meter ramte i 2011 Japan, og det var mere, end Fukushimas katastrofesikring kunne klare. Bølgerne skyllede ind over værkets mure, og tre ud af seks reaktorer nedsmeltede.
Fukushima-ulykken var den værste atomkatastrofe verden har set siden Tjernobyl-ulykken i 1986, og tvang 160.000 mennesker til at forlade deres hjem - hvoraf mange aldrig kan vende tilbage.
