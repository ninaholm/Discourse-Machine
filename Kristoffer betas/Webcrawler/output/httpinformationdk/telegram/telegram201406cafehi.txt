Café med Hitler på væggen genåbner i Indonesien
SoldatenKaffee med maleri af Hitler genåbner i Indonesien. Nu er billeder af Churchill og Stalin også at se.


 Ejeren af en kontroversiel café i Indonesien har genåbnet sin forretning, som han under store protester lukkede i juli sidste år.
Dengang vakte det international opstandelse, at der på væggene i caféen, der hedder SoldatenKaffee, hang hagekors side om side med et maleri, der forestiller nazidiktatoren Adolf Hitler.
Ejeren Henry Mulyana blev beskyldt for at tilskynde til racistisk had og lukkede frivilligt, men nu har han så slået dørene op igen.
De nazistiske hagekors hænger der endnu, og det gør Hitler også. Men under lukningen har han udvidet sit tema med andre figurer fra Anden Verdenskrig.
Den daværende britiske premierminister, Winston Churchill, kan nu også ses på væggen, og det samme kan sovjetdiktatoren Josef Stalin.
- Jeg har fra begyndelsen sagt, at SoldatenKaffee ikke er en nazicafé. Denne cafés tema er Anden Verdenskrig, siger Mulyana i byen Bandung i den vestlige del af Java.
- Alle aspekter ved caféen er lovlige. Vi har mange kunder fra Europa, og de har ikke noget problem med temaet over Anden Verdenskrig, for det bliver set i et historisk perspektiv, siger ejeren.
Der er også genstande fra Anden Verdenskrig fra Storbritannien, Frankrig, USA og Japan i caféen.
Snesevis af overvejende unge indonesere deltog i arrangementet i forbindelse med genåbningen iført militæruniformer, herunder armbind med hagekors.
Nogle agerede fanger i et rum, der er indrettet som et afhøringsrum.
90 procent af de 250 millioner indonesere er muslimer, hvilket betyder, at Indonesien er verdensstørste muslimske land.
Den jødiske befolkning er meget lille i landet, og historikere giver dårlig uddannelse i skolerne skylden for, at mange indonesere ikke er følsomme over for Holocaust, den nazistiske udryddelse af seks millioner jøder.
