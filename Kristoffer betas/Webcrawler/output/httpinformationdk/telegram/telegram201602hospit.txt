Hospital sprøjter kemoterapi direkte ind i bughulen
På Odense Universitetshospital tilbyder de nu en ny skånsom kræftbehandling til dødeligt syge patienter.


 Kemoterapien bliver i let tryk sprøjtet direkte ind i bughulen via små huller i maveskindet.
Sådan lyder det fra Michael Bau Mortensen, professor ved SDU og overlæge på Kirurgisk Afdeling A på Odense Universitetshospital (OUH), om en ny behandling, som hospitalet tilbyder til patienter med kræft i enten mavesækken, tyktarmen eller æggestokken.
- Hvis man har spredning af kræftsygdomme til bughinden, så har man meget dårlige prognoser, fordi traditionel kemoterapi har svært ved at trænge ind i bughinden. Patienterne har ofte gennemgået forskellige slags kemoterapi uden den store virkning.
- Når vi sprøjter det direkte ind i bughulen, så får vi kemoterapien til at virke bedre, siger han til Ritzau.
Proceduren pipac, som er udviklet på Marien Hospital Herne i den tyske by Bochum, er et led i et videnskabeligt forsøg til de patienter, hvor man har prøvet alle typer af kemobehandling og som derfor er i sidste del af deres livsfase.
Med den her behandling kan patienter med eksempelvis mavesækkræft leve halvandet år længere. Normalt lever de kun fem til seks måneder, efter at kræften har spredt sig til bughinden.
- Derudover er der færre bivirkninger, fordi kemoterapien ikke kommer i kontakt med blodbanerne.
- Det er en relativ billig behandling. Minioperation tager en times tid og ikke dyrere end en kikkertoperation, siger Michael Bau Mortensen.
Foreløbigt har tre patienter modtaget den nye kræftbehandling på OUH, men Michael Bau Mortensen vurderer, at omkring 80 patienter, hvis kræft har spredt sig til bughinden, årligt vil kunne komme i betragtning til en pipac-operation.
Endnu flere patienter kan dog få gavn af den nye behandling, fordi OUH har planer om at gøre sig erfaringer med at anvende proceduren forebyggende.
- Indtil nu er operationen kun foretaget på patienter, hvor metastaserne allerede har spredt sig, men vi vil sætte forsøg i gang med at "vaccinere" bughinden for at undgå, at kræften spreder sig og dermed forringer patientens overlevelse markant, siger Michael Bau Mortensen,
Sammen med ph.d.-studerende Martin Graversen fra Kirurgisk Afdeling A, er han den eneste i Danmark, som er certificeret til foretage operationen og indtil videre er hospitalet i Odense et af de få steder, man kan få behandlingen.
