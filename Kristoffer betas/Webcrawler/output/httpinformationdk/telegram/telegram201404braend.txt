Brændeafgift: Højere skat strider mod anbefalinger
Regeringen går stik imod sin egen Produktivitetskommission i forsøget på at afskaffe brændeafgift, siger Cepos


 Det går ud over danskernes lyst til at arbejde og tage en længere uddannelse, hvis marginalskatten bliver sat op.
Sådan lød en af konklusionerne fra regeringens Produktivitetskommission mandag. Men allerede få dage senere er regeringen på vej til at gå stik imod den anbefaling ved at hæve marginalskatten for at afskaffe den udskældte brændeafgift.
Sådan lyder det fra den borgerlige-liberale tænketank Cepos, som peger på, at regeringens forslag vil øge marginalskatten på arbejde fra 56,2 procent til cirka 56,6 procent.
- Det er en dårlig finansieringskilde, da højere marginalskat reducerer arbejdsbuddet og sænker produktiviteten, siger cheføkonom i Cepos Mads Lundby Hansen, som tilføjer:
- Det virker også lidt underligt, at man lægger op til højere marginalskat få dage efter, at produktivitetskommissionen har anbefalet lavere marginalskat for at øge produktiviteten.
Produktivitetskommissionen har inddelt skatter og afgifter efter, hvad der er mest skadelig for produktiviteten. På førstepladsen kommer selskabsskatter, mens skatten på arbejde er nummer to på listen. Kommissionens konklusion i slutrapporten lyder sådan:
"Den personlige indkomstskat er mere forvridende og væksthæmmende end generelle forbrugsskatter. Det skyldes dels, at den reducerer afkastet af opsparing og investering, og dels at progressiv indkomstbeskatning mindsker afkastet af at tage en uddannelse."
Skatteminister Morten Østergaard siger dog til Jyllands-Posten, at selvom skatten på arbejde stiger, så bliver der samtidig fjernet afgifter og administration. I sidste ende vil hver dansker ifølge ministeriets beregninger spare 220 kroner årligt på regeringens udspil.
Mads Lundby Hansen mener dog, at regeringen i stedet burde se tilbage på vækstpakken i 2013, hvor man reducerede væksten i det offentlige forbrug for at betale for skattelettelser:
- Selvom regeringens øvelse samlet set reducerer forvridningerne i økonomien, så vil den positive effekt på økonomien være større, hvis finansieringen kom fra lavere offentlige udgifter. Højere marginalskat på arbejde er den forkerte vej at gå, siger han.
