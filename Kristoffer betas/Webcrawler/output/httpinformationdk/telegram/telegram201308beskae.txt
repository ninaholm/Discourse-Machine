Beskæftigelsen i USA vokser mindre end ventet
Beskæftigelsen uden for landbruget voksede med 162.000 personer i juli i USA - det er mindre end ventet.


 Selv om ledigheden i USA faldt en smule mere end forventet, så vender økonomerne ikke ubetinget tommelfingrene opad til de nye beskæftigelsestal fra USA, der blev offentliggjort fredag. Beskæftigelsen voksede nemlig samlet mindre end ventet.
Arbejdsløsheden faldt fra 7,6 procent til 7,4 procent i juli. Økonomerne havde ventet et fald i arbejdsløsheden på 7,5 pct. Til sammenligning lå ledigheden på 8,2 procent for præcist et år siden.
 Den amerikanske beskæftigelsesrapport viser dog også, at beskæftigelsen uden for landbruget voksede med 162.000 personer i juli.
Det var dermed dårligere end ventet, da den gennemsnitlige forventning blandt analytikere ifølge nyhedsbureauet AFP var på 175.000.
På trods af, at beskæftigelsen i juli i USA voksede mindre end ventet, mener chefanalytiker fra Nykredit Ulrik Bie, at det "stadig er inden for grænserne af moderat vækst".
Nordeas cheføkonom Helge Pedersen stemmer i, og ser de amerikanske jobtal som et tegn, der "giver næring til at forvente, at også Europa på et senere tidspunkt i år vil få bedre økonomiske vækstvilkår".
 - Mens man efter recessionen i 2001 talte om det jobløse opsving, har der de senere år været tale om en konsistent pæn jobskabelse i den private sektor med en vækst på over to procent. Væksten er bare ikke stor nok til hurtigt at eliminere jobtabet i 2008 og 2009.
- De seneste nøgletal fra USA viser, at oprydningen i den private sektor er tilendebragt og at en stigende optimisme på tværs af sektorer skaber grundlag for et højere væksttempo, siger Nykredits Ulrik Bie.
Omvendt mener senioranalytiker i Handelsbanken Rasmus Gudum-Sessingø, at den amerikanske beskæftigelsesrapport "alt i alt er negativ, hvor beskæftigelsestempoet er gået ned i gear". Dog ser han positivt på det faktum, at arbejdsløshedsraten falder.
Den amerikanske jobrapport har status af at være det vigtigste månedlige nøgletal og har for vane at rykke markederne.
Ugen har blandt andet budt på en række stærke nøgletal fra USA, hvor antallet af nytilmeldte ledige ramte det laveste niveau i fem år.
