Kræftens Bekæmpelse: Cannabis er ikke et mirakelmiddel
Flere lovlige cannabis-præparater er en god idé, men de gavner kun få patienter, mener Kræftens Bekæmpelse.


 Patienter med kroniske smerter, kvalme og andre lidelser har måske udsigt til mere lindring. Fredag førstebehandler Folketinget et forslag om at legalisere medicinsk cannabis, og ifølge Kræftens Bekæmpelse er der god grund til at give det en chance.
- Vi mener, at de patienter, der dokumenteret har glæde af cannabis, skal kunne få det på en ordentlig måde uden at blive kriminaliseret, siger overlæge Jens Oluf Bruun Pedersen fra Kræftens Bekæmpelse til Ritzau.
Cannabis kan lindre smerter, men der er ikke dokumentation for, at det eksempelvis kan bekæmpe kræft hos mennesker, forklarer han.
- Cannabis er ikke på nogen måde et mirakelmiddel, og det er ikke et stærkt smertestillende middel. Men der er nogle patienter med særlige smerter, der har gavn af det, siger Jens Oluf Bruun Pedersen.
Det er partiet Alternativet, der står bag beslutningsforslaget om at legalisere flere medicinske cannabis-præparater.
Et smalt flertal af Folketingets partier - Alternativet, Liberal Alliance, Dansk Folkeparti, De Radikale, SF og Enhedslisten - er positive over for det.
Forslaget går ud på at give blandt andre praktiserende læger mulighed for at ordinere medicinsk cannabis, der er importeret fra Holland, i en forsøgsperiode på tre år.
Det er allerede i dag muligt at behandle kræft- og sklerosepatienter med cannabis i Danmark, men udvalget af præparater er meget begrænset.
Ved at lovliggøre flere medicinske cannabis-prærater beskytter man patienter mod produkter, der er produceret under ukontrollerede forhold, påpeger Jens Oluf Bruun Pedersen fra Kræftens Bekæmpelse.
- Ifølge en opgørelse fra Holland er cannabis-produkter på det sorte marked fyldt med mange mærkelige ting såsom svampe, pesticider, bakterier og tungmetaller, siger han.
I Holland har man i mere end 10 år haft en særlig ordning med mulighed for, at læger kan udskrive præparater med cannabis til deres patienter.
