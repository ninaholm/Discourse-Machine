Chartergæster kompenseres for vulkanudbrud
Vulkanasken over dansk luftrum kan betyde forsinkelser for danske chartergæster. Bliver rejsen forsinket eller helt aflyst, får man erstatning.


 Står man og skal en uge eller 14 dage på charterferie i en af de nærmeste dage, gør man klogt i at holde øje med asken fra Island. Den kan betyde aflysninger af flyene sydpå.
Stig Elling, salgsdirektør i Star Tours, siger, at man helt konkret hos selskabet er ved at finde en alternativ lufthavn til et fly med gæster fra Egypten, der skal hjem torsdag aften. Gæsterne vil så blive kørt til København i bus fra den pågældende lufthavn.
- Men charterbranchen er i den heldige situation, at der ikke er så mange charterrejser lige nu. Sommerprogrammet går først i gang i maj. Så jeg tror, at vi alle kan klare det med alternative løsninger, siger Stig Elling.
Han fastslår dog, at man kun tager en dag ad gangen. Og at folk skal holde øje med charterselskabernes hjemmesider.
- Men folk, der bliver berørt, vil blive ringet op af deres selskab. Bliver man ikke det, skal man bare møde op i lufthavnen efter planen, siger Stig Elling.
Der er ingen, der ved, hvornår man igen kan flyve i Danmark og i en stor del af Nordeuropa, hvor lufthavne er lukket på stribe. Men har man bestilt en charterrejse og bliver ramt af forsinkelse eller aflysning, kan man få kompensation.
- Kunder har krav på forholdsmæssige prisnedslag alt efter, hvor lang tid man bliver forsinket. Kommer man senere frem, kompenseres man for den eller de dage, man mister, siger salgschefen og fortsætter:
- Og skal folk køres hjem fra en lufthavn i Sverige eller Tyskland, kan jeg ikke udelukke, at der også skal kompenseres for gener.
