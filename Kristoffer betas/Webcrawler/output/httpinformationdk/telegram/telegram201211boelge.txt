Bølge af bombeangreb dræber 15 i Irak
Adskillige bilbomber og en vejsidebombe har krævet 15 menneskeliv flere steder i Irak. Mange er såret.


 En bølge af koordinerede bombeangreb i Bagdad og det nordlige Irak har dræbt 15 mennesker og såret adskillige, oplyser sikkerheds- og hospitalskilder.
Seks bilbomber og en vejsidebombe eksploderede tidligt onsdag morgen forskellige steder i landet og forvandlede morgentravlheden til et blodigt kaos.
Værst gik det ud over den nordlige Kirkuk-provins, hvor mindst ni mennesker mistede livet, og 39 blev såret.
I provinshovedstaden Kirkuk eksploderede to bilbomber og en vejsidebombe og dræbte fem personer, mens 34 blev såret.
- Mit barn blev dræbt! Hans venner blev dræbt, skriger Shukriyah Rauf, der bor i et af byens kurdisk-dominerede kvarterer.
- Der er ingen sikkerhed her! Vores hjem blev ødelagt, lyder det fra den desperate kvinde.
Et andet angreb i byen sårede syv kommunale gadefejere.
- Bilbomben ramte vores venner. De var ikke politi, soldater eller politikere. De ønskede bare at tjene en smule penge, forklarer Jassim al-Obeidi.
I byen Hawijah, der også ligger i Kirkuk-provinsen, eksploderede et køretøj fyldt med sprængstoffer foran en irakisk militærpatrulje. Fire blev dræbt, og fem blev såret.
Syd for Bagdad nær byen Hilla eksploderede en bombe på en parkeringsplads nær et myldrende marked. Her blev fem mennesker dræbt, mens 35 blev såret.
En femte bilbombe gik af på Firdos-pladsen i Bagdad, der er kendt som det sted, hvor en kæmpestatue af Saddam Hussein blev væltet kort efter den USA-ledede invasion i 2003. En person blev dræbt, og seks andre blev såret.
Endelig blev også byen Baladruz i Diyala-provinsen ramt, da en sjette bilbombe eksploderede og sårede seks mennesker.
De blodige angreb kommer dagen før Muharram, der er den første af de fire hellige måneder i den islamiske kalender. Den første dag i Muharram markerer starten på det nye år i islam.
