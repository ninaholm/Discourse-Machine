DF vil bruge penge fra arabisk dialog på politiudstyr
DF kommer med et nyt forslag for at finde penge til flere sikkerhedsveste i forhandlinger om terrorpakke.


 Det giver ingen mening at afsætte 40 millioner kroner over tre år til dialog i Mellemøsten, når politiet i Danmark akut mangler sikkerhedsveste og skydetræning.
Sådan lyder det fra Dansk Folkeparti, som nu rejser et nyt krav i forhandlingerne om regeringens antiterrorpakke efter weekendens angreb i København.
- Københavns Politi ønsker flere sikkerhedsveste, skydetræning og anden uddannelse til politiet. Det skal vi følge op på med en bevilling nu og her, siger Dansk Folkepartis retsordfører Peter Skaarup og tilføjer:
- Der kan vi ikke se behovet for, at man bruger så mange penge på Det Arabiske Initiativ. Det må man følge op på senere.
I udspillet "Et stærkt værn mod terror - 12 nye tiltag mod terror" lægger regeringen op til at bruge 40 millioner kroner over tre år på Det Arabiske Initiativ.
Pengene skal ifølge planen eksempelvis gå til "dialog mellem religioner, fri og uafhængig presse, vækst og jobskabelse og reformer af retssystemer" i Mellemøsten og Nordafrika.
Men initiativet, der blev oprettet i 2003, og som i 2011 fik tilført ekstra penge i kølvandet på Det Arabiske Forår, har ikke haft nogen dokumenteret effekt, mener Peter Skaarup.
- Umiddelbart har det ikke virket med de initiativer, man har taget på den front.
Spørgsmål: Hvad bygger du det på?
- Jeg føler mig i hvert fald ikke overbevist om, at vi her og nu får noget ud af at lægge 40 millioner kroner oven i de penge, vi i forvejen giver til Det Arabiske Initiativ. Og det er nu og her, vi skal handle. Det haster efter terrorangrebet, siger Peter Skaarup.
Dansk Folkeparti foreslår, at partierne enes om at flytte pengene væk fra Det Arabiske Initiativ og i stedet bruger dem til udrustning og træning af dansk politik.
- Det er pinligt, at betjentene ikke har deres egen sikkerhedsvest. Det har dem, de står op imod. Terroristen havde en sikkerhedsvest, siger Peter Skaarup med henvisning til gerningsmanden fra weekendens terrorangreb i København, som kostede to livet.
