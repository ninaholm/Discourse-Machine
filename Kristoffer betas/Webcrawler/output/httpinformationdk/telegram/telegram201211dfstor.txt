DF: Stor solcelle-sejr for de borgerlige
Regeringen har lyttet til borgerlig kritik, roser DF. Solcelleejere kan nu få samme støtte de næste 20 år.


 Dansk Folkepartis klimaordfører, Mikkel Dencker, glæder sig over den nye politiske solcelleaftale mellem forligspartierne bag energiaftalen.
- Det er en stor sejr for os og de andre borgerlige partier, der har været utilfredse med det udspil, der kom fra regeringen omkring overgangsordningen for de eksisterende anlæg, siger Dencker.
Som en konsekvens af aftalen laves der en ny støtteordning, der kan gøre det mindre favorabelt at have solceller.
Klima- og energiminister Martin Lidegaard (R) havde spillet ud med et forslag om, at anlæg, der er blevet installeret i 2012, kunne fortsætte med de nuværende støtteregler i 10 år.
Men efter pres fra de borgerlige partier er overgangsperioden fordoblet til 20 år.
- Et kompromis er blevet 20 år som overgangsordning, og det er jo næsten, hvad folk hele tiden har kunnet forvente, at deres solcelleanlæg har kunnet producere i. Så det er et rigtigt flot kompromis, siger Mikkel Dencker.
DF-ordføreren roser Martin Lidegaard for at have lyttet til kritikken og gjort det nødvendige for at lande en hurtig aftale om støtten til solcelleanlæg.
- Det er rigtig glædeligt, at man nu har fundet en overgangsordning, så folk kan blive på de eksisterende regler, som de har købt deres solceller under. Det er en stor sejr og en stor imødekommelse fra regeringen, og det er vi rigtigt glade for, siger Mikkel Dencker.
