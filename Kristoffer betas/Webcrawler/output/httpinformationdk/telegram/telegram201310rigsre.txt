Rigsrevision afdækker overforbrug i klimaorganisation
Udviklingsministeriet har frigivet den sydkoreanske rigsrevisions rapport, der viser flere uregelmæssigheder.


 Bil til en, der ikke var berettiget, kreditkort til en anden, der ikke fremviste kvitteringer, og løn til to medarbejdere, der ikke producerede resultater og fandt tid til at arbejde ved siden af.
Udviklingsminister Christian Friis Bach (R) har fredag offentliggjort den sydkoreanske rigsrevisions granskning af klimaorganisationen Global Green Growth Institutes, GGGI, regnskaber. Og den afdækker et alarmerende forbrug og manglende styr på økonomien.
GGGI er kommet i danske mediers søgelys, efter at organisationens formand, Lars Løkke Rasmussen (V), på 15 rejser har brugt over en million kroner, hvilket har udløst voksende kritik.
Revisionsrapporten viser, at GGGI lejede en ekstra etage i hovedkvarteret, hvilket overskred budgettet med en million kroner. Organisationen brugte desuden syv millioner kroner på indvendig renovering, hvilket overskred budgettet med 8,4 gange.
På blandt andet indvendig renovering og specialfremstillede møbler har organisationen brugt 11,4 millioner kroner.
I rapporten står der videre, at organisationen siden oktober 2012 har overvejet at flytte hovedkvarter, hvilket betyder, at udgifterne på hovedkvarteret betragtes som tabt. Desuden skal GGGI betale for at rive den nye indretning ned.
I de seneste dage har en række danske medier løbende beskrevet en organisation, der kritiseres for overbrug. Uregelmæssighederne har fundet sted helt frem til september 2012.
Blandt andet er det kommet frem, at danske medarbejdere på organisationens kontor i FN-Byen har fået en uberettiget høj huslejegodtgørelse, hvilket strækker sig helt ind i Lars Løkke Rasmussens formandskab og udviklingsminister Christian Friis Bachs (R) medlemskab af bestyrelsen.
Uregelmæssighederne har fundet sted, mens Danmark har ydet tilskud på 30 millioner kroner i 2011 og samme beløb i 2012. I alt har Danmark støttet organisationen med 90 millioner kroner.
Torsdag aften skrev udviklingsministeren i en skriftlig kommentar, at revisionens rapport udelukkende drejede sig om Sydkoreas støtte til organisationen.
- Jeg har ikke haft kendskab til misbrug af danske udviklingsmidler, skrev Christian Friis Bach.
Udviklingsministeren oplyser, at han vil have sikkerhed for, at alt er i orden, hvis organisationens bevilling skal fortsætte.
Ifølge en rapport fra organisationen har den efter rigsrevisionens rapport selv fulgt op på kritikpunkterne.
