FN: Verdens klimaløfter holder dør åben for klimaredning
Klimaløfter peger på, at CO2-udslip per indbygger på kloden kan reduceres med otte procent inden 2025.


 Et internationalt mål, om at klodens gennemsnitstemperatur maksimalt må stige to grader celsius, er stadig inden for rækkevidde, lyder konklusionen - med flere forbehold - i en frisk FN-rapport.
Den ventede rapport sammenregner effekten af de klimaløfter, som foreløbigt 146 lande har afgivet op til klimatopmødet i Paris om en måned.
- Det globale svar på klimaforandringerne betyder, at døren fortsat er åben for en temperaturstigning på maksimalt to grader celsius, skriver FN's klimasekretariat om beregningerne, der blev offentliggjort fredag i Berlin.
I rapporten hedder det også, at udslippet af drivhusgasser per indbygger i verden kan reduceres med otte procent inden 2025 og med ni procent inden 2030.
Meningen er, at landenes klimaplaner (kaldet INDC) skal gøre det videnskabeligt sandsynligt, at den globale opvarmning kan holdes under to grader celsius fra førindustrielt niveau.
To grader menes at være en grænse, hvis man vil undgå uoprettelige og store forandringer af klimaet.
Beregningerne viser dog også, at de aktuelle løfter vil medføre en temperaturstigning på 2,7 grader celsius i år 2100, og derfor er løfterne "på ingen måde tilstrækkelige" ifølge FN's klimachef, Christiana Figueres.
- Men det er lavere end skønnet på 4,5 graders temperaturstigning eller derover, hvilket beregninger før INDC har peget mod, siger Figueres.
Temperaturen er allerede steget 0,9 grader celsius fra førindustrielt niveau.
De foreløbige klimaløfter vil, hvis de ellers overholdes, bremse den globale vækst i CO2-udslippet med omtrent en tredjedel mellem 2010 og 2030, når man sammenligner med perioden 1990-2010, hedder det i rapporten.
Landenes frivillige klimaplaner vil begrænse udledningen til 56,7 milliarder ton kuldioxid om året fra 2030. Det er fire milliarder ton lavere end ventet.
I 2010 var udledningen på 49 milliarder ton.
Rapporten tager kun de lande i betragtning, som har indsendt en national klimaplan før fristen 1. oktober.
