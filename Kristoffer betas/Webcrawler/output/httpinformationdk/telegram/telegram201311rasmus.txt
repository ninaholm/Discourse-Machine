Rasmus Helveg vil ikke sige undskyld til Løkke
Udviklingsminister Rasmus Helveg Petersen vil se redegørelser, før han afgør, om Lars Løkke får undskyldning.


 Den nye udviklingsminister, Rasmus Helveg Petersen (R), har ingen hast med at give en undskyldning til Venstres formand, Lars Løkke Rasmussen, efter sin kraftige kritik af hans rejser på første klasse for klimaorganisationen GGGI.
Det siger han inden et radikalt gruppemøde, nu da han har overtaget jobbet efter Christian Friis Bach. Denne trak sig, fordi han som bestyrelsesmedlem i GGGI var med til at godkende rejsereglerne - noget, han tidligere har afvist i et samråd.
- Det kommer an på, hvad der kommer frem i de redegørelser, vi har bestilt. Det ser ud til, at ministeriet har været vidende om det. Det er selvfølgelig en alvorlig sag, men det vigtige er, at der er blevet rejst, som der er gjort, siger Rasmus Helveg Petersen.
Han henviser til, at Udenrigsministeriet nu undersøger, hvordan det kunne gå til, at Friis Bach ikke blev orienteret om, at rejsereglerne blev godkendt på et bestyrelsesmøde, hvor de optrådte som et underpunkt uden drøftelser på selve mødet.
- Først og fremmest Lars Løkke har jo vidst hele tiden, at han har rejst for dyrt. Vi synes stadig, at det er kritisabelt, at der er rejst på første klasse. Det er i FN-systemet kun FN's generalsekretær, der gør det nogenlunde jævnligt, siger Rasmus Helveg.
Uddannelsesministeren Morten Østergaard (R) afviser, at De Radikale har et moralsk problem, når Christian Friis Bach går efter vildledning af Folketinget, og Rigsrevisionen gransker, om klima- og energiminister Martin Lidegaard (R) har gjort det i solcellesagen.
- Det synes jeg bestemt ikke. Tværtimod er her en mand, som tager konsekvensen ud over, hvad jeg synes er rimeligt. Martin Lidegaard har også anerkendt de fejl, der var.
- Jeg synes ikke, man kan sige, at der er problemer af dén karakter. Vi har integriteten i orden, siger Morten Østergaard.
Kirke- og ligestillingsminister Manu Sareen er "frygtelig ked" af Friis Bachs afgang.
- Politik er ikke rimelig på nogen som helst måde. Det har det aldrig været. Det er rigtig synd for Christian, siger Manu Sareen.
Gruppeformand Sofie Carsten Nielsen er også "supertrist", men glæder sig til at se Friis Bach mere i gruppen.
- Han har en meget høj integritet i mine øjne, siger Sofie Carsten Nielsen.
