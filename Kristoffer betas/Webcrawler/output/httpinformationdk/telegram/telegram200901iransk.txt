Iransk tv: Pressekontor i Gaza ramt



 To personer blev såret, da israelske raketter i dag ramte en bygning i Gaza By, hvor flere medieselskaber har kontorer. Det rapporterer det iranske Press TV, som har hjemme i den ramte bygning.
 - Israelske styrker har rettet angreb mod tv-stationerne Press TV og al-Alam i Gazastriben, lød det fra den engelsksprogede tv-kanal.
 Al-Alam er en arabisksproget iransk tv-station.
 En talsmand for den israelske hær afviste, at bygningen har været mål for et angreb, men sagde at der kan have været "følgeskadevirkninger". Det vil sige, at bygningen kan være blevet ramt ved et angreb i nærheden.
 Press TV siger, at satellitudstyr, der stod på taget, er ødelagt. Tv-stationen siger også, at Israels militær kender bygningens præcise placering og tidligere har forsikret, at den ikke vil blive angrebet.
 Lægekilder bekræfter over for nyhedsbureauet AFP, at to personer blev såret ved angrebet.
