EL: Dagpengereform er en social katastrofe
Danmark er på vej mod en social katastrofe på grund af dagpengereformen, mener Enhedslisten.


 Enhedslisten kræver nye tiltag på dagpengeområdet efter, at det er kommet frem, at næsten 34.000 ledige mistede dagpengene sidste år.
Det er omkring det tidobbelte af regeringens oprindelige skøn over, hvor mange der ville blive ramt af dagpengereformen, der både halverer den periode, man kan få dagpenge i og samtidig fordobler genoptjeningsperioden.
- Vi er på vej ind i en social katastrofe, hvis ikke regeringen tager sig sammen og laver en løsning sammen med Enhedslisten, siger partiets arbejdsmarkedsordfører, Finn Sørensen.
- Med dagpengereformen, kontanthjælpsreformen og efterlønsordningen, vil man se, at vi får en meget stor gruppe mennesker, der vil leve for meget få eller slet ingen indtægt i mange år fremover, siger han.
Han mener, at hele fundamentet for dagpengereformen er skævt.
- Hele den dødssyge teori bag dagpengereformen var, at hvis man tog pengene fra de arbejdsløse, så ville de begynde at arbejde. Nu har vi 34.000 mennesker, hvor man har taget en stor del af pengene fra dem, men kun otte procent er kommet i arbejde.
AK-Samvirke vurderer, at yderligere 14.000 danskere vil forlade dagpengesystemet i 2014.
Og a-kassernes opgørelse viser desuden, at der er særlig mange ledige over 50 år, som har mistet dagpengene. 33 procent af de ledige som mistede dagpengene var over 50 år, selvom aldersgruppen kun udgør 23 procent af alle ledige.
Enhedslisten vil have regeringen til at gøre det lettere at genoptjene retten til dagpenge. Genoptjeningsperioden var før reformen et halvt år, men nu er den det dobbelte.
- Genoptjeningsretten er helt klart en af de ting, vi har fat i. Vi skal allerhelst ned på tre måneder, men i hvert fald tilbage til det halve år, siger Finn Sørensen.
