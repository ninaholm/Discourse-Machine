Handelsminister: Krarup ødelægger Danmarks omdømme
Marie Krarup skal undskylde sine bastskørts-udtalelser om maorierne, mener handelsminister Pia Olsen Dyhr.


 Dansk Folkepartis Marie Krarup er i gang med at ødelægge Danmarks omdømme i New Zealand og omegn efter kontroversielle udtalelser om øernes oprindelige befolkning, maorierne.
Det siger SF's handels- og investeringsminister Pia Olsen Dyhr.
- Kronprinsesse Mary har markedsført Danmark så godt, men det, Marie Krarup gør lige nu, er at sætte alt det over styr, siger ministeren til Ritzau.
Hun mener, at der er langt færre eksportkroner i at erstatte "Mary-effekten" med "Marie-effekten".
- Vi måler jo hele tiden på vores omdømme, og vi ved, at sådan nogle udtalelser har direkte betydning for, hvordan man opfatter Danmark ude i verden, siger Pia Olsen Dyhr.
- Og i sidste ende kan det altså gå ud over dansk erhvervslivs mulighed for at eksportere til blandt andet New Zealand, siger hun.
Hun opfordrer Dansk Folkepartis formand, Kristian Thulesen Dahl, til at give Marie Krarup et begynderkursus i god opførsel.
- Jeg synes, det er på tide, at Thulesen Dahl får hende til at sige undskyld. Han bør komme på banen og fortælle hende, hvordan man opfører sig ordentligt, siger hun.
Pia Olsen Dyhr giver ikke noget for Marie Krarups understregning af, at hendes udtalelser om, at hun følte sig "som en idiot", da hun under et officielt besøg på New Zealand overværede et maori-ritual, var ment som satire.
- Dansk Folkeparti hører er jo ikke ligefrem til dem, der synes, det er i orden, at man ikke overholder dansk kulturforståelse. Så jeg synes, at Krarup og Thulesen Dahl på samme måde burde overholde den newzealandske, siger hun.
