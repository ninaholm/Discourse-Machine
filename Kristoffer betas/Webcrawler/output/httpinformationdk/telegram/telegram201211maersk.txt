Mærsk-direktør: Et positivt resultat
Topchefen i A.P. Møller - Mærsk tror, at koncernens fokus på vækstmarkeder kan sikre vækst trods krise.


 Selv om resultatet for Mærsks regnskab for tredje kvartal ikke levede op til flere analytikeres forventninger, så er administrerende direktør i A.P. Møller - Mærsk, Nils Smedegaard Andersen, tilfreds med resultatet, der betegnes som bedre end forventet.
- Det er først og fremmest fordi, Mærsk Line er kommet tilbage i sorte tal væsentligt hurtigere, end vi havde turdet håbe på. Og det er utroligt positivt, siger Mærsk-topchefen.
Selvom underskuddet på Mærsk Line er vendt til overskud, så har A.P. Møller - Mærsk dog fortsat udfordringer med indtjeningen på containeraktiviteterne i Mærsk Line.
- Det, der er utroligt vigtigt, er, at vi holder fokus på kunden, at vi leverer en god service, og så skal vi blive bedre til også at få en god pris. Det gælder ikke kun os, det gælder hele industrien, siger han.
Mens Mærsk Line overrasker positivt, så er tilbagegangen i Mærsk Oil derimod større end koncernen selv havde regnet med. Det skyldes forsinkelser på produktionsopstarten i England.
Med et nyt milliardoverskud i bagagen ser Mærsk-direktøren positivt på fremtiden. Ikke mindst når det gælder den overordnede strategi om at satse mere på vækstmarkeder, hvor der blandt andet er gode forretningsmuligheder for udbygning af havneterminaler.
- Det er det, der skal øge vores indtjening og give os god vækst og stabil indtjening, når vi kommer fremadrettet, siger Nils Smedegaard Andersen.
Han er ikke bekymret over, at den fortsatte økonomiske krise kan tvinge koncernen til at nedtone de ambitiøse vækstplaner.
- Det er jo mest, når man læser aviserne i Danmark, USA og Europa, at man fokuserer meget på den her manglende vækst.
- Når vi er ude i den store verden, hvor vi opererer som A.P. Møller - Mærsk, så er der massevis af spændende vækstindustrier og vækstmarkeder, siger han.
