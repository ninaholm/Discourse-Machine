Op til 38 fanger i Egypten meldes dræbt af politiet
Voldsomt og dramatisk flugtforsøg ved fængsel i Kairo. Mange fanger er dræbt af politiet.


 Et fængsel ved Egyptens hovedstad, Kairo, har været skueplads for dramatiske begivenheder, der ifølge de foreliggende oplysninger har kostet op til 38 mennesker livet.
Det er imidlertid ikke helt klart, hvad der er sket. Søndag aften fyger det med forskellige udlægninger at det, der ser ud til at have været et flugtforsøg.
Det tyske nyhedsbureau dpa citerer den arabiske tv-kanal al-Jazeera for a rapportere, at fanger fra Det Muslimske Broderskab blev transporteret i et køretøj, da de tog en politimand som gidsel for at undslippe.
Andre politifolk skød gennem køretøjets vinduer og dræbte alle fanger.
38 fanger skal være dræbt.
Men indenrigsministeriet i Egypten har en anden forklaring. Det siger, at 36 fanger er dræbt, men de døde af at inhalere tåregas, hedder det ifølge det franske nyhedsbureau AFP i en erklæring fra ministeriet.
Tidligere skrev det officielle egyptiske nyhedsbureau Mena, at uroen begyndte, da væbnede mænd angreb en politikonvoj, der transporterede "et stort antal" fanger til Abu Zaabal-fængslet nord for Kairo.
AFP skriver, at gidslet er fri igen, men han er såret.
Sikkerhedskilder siger til Reuters, at omkring 38 tilhængere af Det Muslimske Broderskab, der i øjeblikket er i dyb konflikt med Egyptens militærregime, er blevet dræbt i forbindelse med urolighederne.
Siden i onsdags er der dræbt over 800 mennesker i Egypten under uroligheder i forbindelse med sikkerhedsstyrkernes opløsning af to lejre, som tilhængere at Det Muslimske Broderskab havde etableret i Kairo.
Her førte Broderskabets aktivister kampagne for at få præsident Mohamed Mursi, som militæret afsatte den 3. juli, tilbage.
Fjernelsen af lejrene blev voldsom med mange dræbte til følge, og urolighederne vendte to dage senere tilbage efter fredagsbønnen.
Sikkerhedsstyrkerne har under optøjerne anholdt tusindvis af egyptere.
Politiet har tidligere sagt, at det har anholdt omkring 1000 aktivister fra Det Muslimske Broderskab.
