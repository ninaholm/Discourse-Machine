Obama: Pris en tilskyndelse til handling



 USA's præsident, Barack Obama, vurderer, at han ikke får Nobels fredspris for sine bedrifter. Prisen skal understøtte amerikansk lederskab for at sikre en mere fredelig verden.
 - Jeg er både overrasket og ydmyg over Nobelkomiteens beslutning, sagde Obama i sin første offentlige reaktion på beskeden om prisen.
 - Lad mig gøre det klart: Jeg ser det ikke som en anerkendelse af mine bedrifter, men snarere som en bekræftelse af amerikansk lederskab på vegne af forhåbninger, som mennesker i alle lande har, sagde Obama i en erklæring uden for Det Hvide Hus i Washington.
 Han tilføjede, at prisen for ham er en tilskyndelse til, at alle lande skrider til handling for at løse verdens udfordringer.
 - Når jeg skal være ærlig, så føler jeg ikke, at jeg fortjener at være i selskab med så mange skikkelser, som har fremkaldt forvandling og er blevet belønnet med denne pris.

