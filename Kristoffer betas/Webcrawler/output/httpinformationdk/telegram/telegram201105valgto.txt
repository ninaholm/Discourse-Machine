Valgtøven giver Løkke problemer med EU
Lars Løkke Rasmussen hænger på EU-strid om grænsekontrol, hvis han venter med at udskrive valg til efteråret.


 Statsministerens tøven med at trykke på valgknappen kan meget vel kaste ham ud i et politisk EU-stormvejr.
Venter Lars Løkke Rasmussen (V) med at udskrive valg til efter sommerferien, vil EU efter alt at dømme være færdig med sin kulegravning af den nye danske grænsekontrol.
- Det er svært at spekulere i (hvornår kommissionens afgørelse kommer, red.). Men jeg vil ikke sige måneder, siger Marcin Grabiec, talsmanden for EU's kommissær for indre anliggender, Cecilia Malmström.
- Vi taler om juridiske spørgsmål, som er meget komplicerede, understreger han over for Ritzau.
Det er endnu uvist, hvornår kommissionen præcis har tænkt sig at komme med sin endelige vurdering af den omdiskuterede grænsekontrol. Men Danmark kan nemt risikere at få et rap over fingrene.
Partierne bag aftalen har hele vejen igennem hævdet, at den nye aftale hverken strider mod EU-regler eller mod Schengen-samarbejdet om åbne grænser.
Men I Bruxelles er opfattelsen en anden.
Ifølge en centralplaceret kilde i kommissionen er der blandt de 27 EU-kommissærer udbredt skepsis omkring Danmarks bebudede grænsekontrol.
Det er især udsigten til, at den bliver på "permanent" basis, som vækker bekymring.
Derudover er der også stor irritation over, at Danmark ikke har taget kommissionens foreløbige indsigelser mod planen alvorligt. Afvisningen fra Lars Løkke Rasmussen og den øvrige regeringen opfattes i Bruxelles som ignorant.
Danske embedsmænd rejser fredag til Bruxelles for at klargøre detaljerne i den nye aftale om grænsekontrol.
