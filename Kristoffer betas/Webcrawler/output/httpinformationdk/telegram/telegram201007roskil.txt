Roskildes omsætning slår alle rekorder
Der er blevet spist, drukket og samlet affald til den helt store guldmedalje på årets Roskilde Festival. Omsætning ventes at slå rekord.


 Tørstige festivalgæster har indtaget mere end en million liter væske på årets Roskilde Festival. Sådan lyder status på festivalens sidste dag, hvor der stadig bliver langet fadøl over disken i festivalens boder.
Roskilde Festival 2010 har indtil videre omsat for mere end 130 millioner kroner i mad- og drikkevareboderne, oplyser festivalens ledelse. Boderne har i det hele taget haft et rekordår. Blandt andet forventes årets salg af drikkevarer at overstige salget i 2009, hvor der blev solgt én million liter væske.
Og der er penge i de tomme øl- og sodavandskrus, som festivalgæsterne smider over alt - rekordmange penge i år. Halvvejs gennem festivalen er der indsamlet ca. 920.000 kroner i pant. Roskilde Festival forventer, at mængden af pant vil overstige sidste års niveau, hvor der blev indsamlet for en million kroner i pant.
Roskilde Festivals samlede affaldsmængde har de sidste par år ligget stabilt på 2000 tons affald. Men i år er der blevet indsamlet over 100 tons ekstra affald, oplyser festivalen.
