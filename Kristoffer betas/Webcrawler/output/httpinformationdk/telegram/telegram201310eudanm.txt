EU: Danmark snyder danskerne i skat
Danskere med arbejde i et naboland snydes for op mod 7600 kroner hvert år, skriver ugebrevet A4.


 EU-Kommissionen mener, at tusindvis af danskere er blevet snydt af den danske stat.
Ifølge kommissionen er danskere, der har arbejdet en del af året i et af vores nabolande, i årevis blevet snydt ved at havde fået et for lavt personfradrag.
Det skriver LO's Ugebrev A4 efter at have læst en fortrolig åbningsskrivelse, som EU-Kommissionen i april i år sendte til Danmark.
Åbningsskrivelsen er første skridt i den procedure, der i sidste ende kan ende med en sag ved EU-Domstolen.
Ifølge Ritzaus oplysninger er det dog langtfra givet, at det når dertil. Der er et forsøg i gang på at løse sagen, inden den måtte blive forelagt domstolen, fordi den danske stats jurister vurderer, at kommissionen formentlig har ret.
Ugebrevet A4 skriver, at et ukendt antal sygeplejersker, håndværkere, chauffører, læger og danskere i andre job i Danmarks nabolande årligt er gået glip af op til 7600 kroner i personligt fradrag om året.
Det er en dansk pensionist, der har klaget til EU-Kommissionen. Vedkommende får pension fra Tyskland og får derfor ikke hele sit danske personfradrag.
Skatterådgiver Jonas Madsen fra revisions- og rådgivningsvirksomheden KPMG's EU Skattecenter i Amsterdam siger til A4, at sagen omhandler de danskere, der arbejder i både Danmark og et af de nordiske lande, Tyskland eller Holland.
- Rundt regnet 8000 kroner mindre til sig selv om året, det kan være ret mange penge for den enkelte lønmodtager at gå glip af. Selvfølgelig især hvis der er tale om, at det sker år efter år, siger Jonas Madsen til A4.
Har man for eksempel i løbet af et skatteår tjent halvdelen af sin løn i Norge og den anden halvdel i Danmark, går man glip af halvdelen af sit personfradrag.
Alene i Norge arbejdede 16.400 danskere i 2012, har A4 fundet frem til via det norske Statistiske Centralbyrå - det norske svar på Danmarks Statistik.
Skatteekspert og lektor ved Aalborg Universitet Thomas Rønfeldt vurderer, at Danmark vil tabe en eventuel sag.
- Staternes chance for at vinde skattesager mod EU ser ud til at være meget små.
- Når man ser på de afsagte domme, må man konstatere, at EU-retten gør et meget stort indhug, når medlemsstaterne forsøger at beskytte deres egen skatteopkrævning, siger han til A4.
Skatteminister Holger K. Nielsen (SF) har ikke ønsket at kommentere sagen over for A4.
En kilde med kendskab til sagen siger til Ritzau, at det endnu er alt for tidligt at vurdere, om der kan blive tale om, at den danske stat skal betale penge tilbage til de danskere, der har været berørt.
