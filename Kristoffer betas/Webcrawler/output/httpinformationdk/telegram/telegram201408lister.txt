Listeria: Mere leverpostej trækkes tilbage
Firma udvider tilbagetrækning af listeria-mistænkte leverpostej, som er solgt til storkøkkener og catering.


 Virksomheden Lepo udvider nu holdbarhedsdatoerne for den tilbagetrækning af leverpostej, som blev annonceret fredag efter fund af listeriabakterier ved en egenkontrol.
Som noget nyt omfatter advarslen også grovhakket leverpostej, som er pakket den 19. august med holdbarhed frem til 18. september.
Det oplyser Fødevarestyrelsen i en pressemeddelelse.
Virksomheden advarede allerede fredag og risiko for listeria i leverpostej med pakkedato den 18. august og holdbarhed til 17. september. Tilbagetrækningen omfattede også kogt sprængt oksebryst med samme datomærkninger.
Ifølge Fødevarestyrelsens kortfattede meddelelse skyldes udvidelsen, at den portion leverpostej, der mistænkes for at indeholde listeria, er pakket over to dage.
De tilbagetrukne produkter er solgt til storkøkkener og cateringvirksomheder, som rådes til at kassere produktet eller levere det tilbage til leverandøren.
Fredag gik meldingen på, at omfanget af tilbagetrækningen var lidt over et kvart ton fordelt på 100 kilo leverpostej og 180 kilo oksebryst.
- Tilbagetrækningen sker, fordi vi antager eller har grund til at antage, at produkterne ikke overholder kravene til fødevaresikkerhed omkring listeria i varen, skrev Lepo i en pressemeddelelsen.
Den seneste tid har der været et massivt fokus på listeria, efter at virksomheden Jørn A. Rullepølser i Hedehusene blev lukket, da Fødestyrelsen fandt frem til, at virksomheden var hovedsmittekilde til et listeria-udbrud, som menes at være medvirkende til 13 danske dødsfald.
Lepo ligger også i Hedehusene, men virksomheden oplyste fredag til Ritzau, at der ikke er noget, som giver virksomheden anledning til at tro, at der skulle være en sammenhæng mellem udbruddet hos Jørn A. Rullepølser og mistanken om listeria hos Lepo.
