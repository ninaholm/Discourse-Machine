Sejr for antirygere: EU-aftale med tobaksgigant stemt ned
EU-Parlamentet siger nej til at forlænge aftale med Philip Morris om bekæmpelse af illegale cigaretter.


 Et flertal i Europaparlamentet har sagt nej til at forlænge en aftale med tobaksgiganten Philip Morris om bekæmpelse af illegale cigaretter.
Dermed tyder meget på, at den 12 år gamle aftale er på vej til at blive skrottet.
Formelt har medlemmer af Europaparlamentet ikke magt til at beslutte, om EU-Kommissionen i næste uge skal afvise at forlænge aftalen, som udløber til juni.
Men vedtagelsen onsdag har bred opbakning i parlamentet, og derfor bliver den svær at ignorere for kommissionen, mener medlem af Europaparlamentet Christel Schaldemose (S).
- Det var et klart flertal for at sige nej tak til at forlænge aftalen med Philip Morris. Det er jeg glad for, for det sender et helt forkert signal, hvis man giver et tobaksfirma penge for at varetage bekæmpelsen af smuglercigaretter, siger Christel Schaldemose.
Meget tyder på, at kommissionen vil lytte til kritikken. I hvert fald har EU's sundhedskommissær, Vytenis Andriukaitis, tidligere opfordret parlamentet til at stå sammen og sende et klart signal om, at aftalen bør droppes.
Konkret forpligter aftalen Philip Morris til at samarbejde med EU's kontor til bekæmpelse af svig og til at overvåge salget af selskabets produkter tæt. Det skal forhindre, at Philip Morris-cigaretter bliver solgt som smuglervarer.
Ifølge Christel Schaldemose har aftalen dog ikke haft effekt på det samlede salg af illegale cigaretter.
- Tallene viser, at mængden af smuglede Philip Morris-cigaretter er blevet mindre. Men det samlede antal smuglercigaretter er ikke blevet mindre.
- Så Philip Morris har ikke gjort en generel indsats for at nedbringe antallet af smuglercigaretter, men har gjort en indsats for at sikre, at de får en højere betaling for deres egne cigaretter. Det er en skævhed i aftalen, siger Christel Schaldemose.
Samtidig er mange elementer i aftalen ved at blive til EU-lovgivning, som træder i kraft i 2019. Udfordringen er dog netop, at det giver et lovgivningsmæssigt hul fra aftalens udløb i sommeren 2016, til den nye lovgivning træder i kraft om tre år.
Spørgsmål: Er det ikke et problem?
- Nej, det mener jeg ikke. Det er ikke sådan, at der er et forbud mod, at medlemsstaterne kan bekæmpe smuglercigaretter, og landene ved jo under alle omstændigheder, at deres ansvar bliver trappet yderligere op, når tobaksdirektivet træder i kraft. Så det er bare at begynde lidt tidligere og gøre en større indsats.
- Medlemsstaterne har også en interesse i at bekæmpe smuglercigaretter, for det giver en ekstra indtægt til statskassen, hvis tingene foregår hvidt og ikke sort, siger Christel Schaldemose.
