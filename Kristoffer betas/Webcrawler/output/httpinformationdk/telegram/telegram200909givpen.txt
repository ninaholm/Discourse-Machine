Giv pengene tilbage til irakerne



 Regeringen bør genoptage støtten til afviste irakere, der vender frivilligt hjem. 
Opfordringen kommer fra Institut for Menneskerettigheder, efter at Danmark tilsyneladende brød hjemsendelsesaftalen med Irak dagen efter, at den var blevet indgået. 
 - Ved at genoptage støtten er der også mulighed for, at man kan reducere antallet af tvangsmæssige hjemsendelser, siger instituttets direktør dr.jur. Jonas Christoffersen.
 Ifølge et bilag i aftalen fra 13. maj skulle Danmark yde økonomisk støtte til de afviste asylansøgere, der vælger frivilligt at vende tilbage til Irak. Men den 14. maj lukkede integrationsminister Birthe Rønn Hornbech (V) kassen i og meddelte, at det nu ikke længere var muligt for afviste irakere, der rejser frivilligt hjem, "at indgå kontrakt om økonomisk støtte og opkvalificering". 
 Det kunne hun gøre ubemærket, fordi bilaget først blev offentliggjort i Lovtidende den 17. august og først præsenteret for Folketinget torsdag under et åbent samråd.
 I Dansk Flygtningehjælp mener man, at også de irakere, der allerede er tilbage i Irak, bør have pengene eftersendt.
 - Det er rigtig uheldigt, at vi allerede har sendt irakere retur uden støtte. Det bør vi rette op på ved at sikre støtte til dem, der måske står for at skulle sendes ud nu. Og hvis muligt eftersende hjælpen til dem, der allerede er i Irak, siger generalsekretær i Dansk Flygtningehjælp Andreas Kamm.
 Ifølge Jonas Christoffersen er det dog regeringens ret at vælge, hvorvidt og hvordan man ønsker at støtte frivillig udrejse.
 - Derudover er det jo den irakiske regering, der må afgøre, om den danske regerings beslutning skal få betydning for den tvangsmæssige hjemsendelse, siger Jonas Christoffersen. 

