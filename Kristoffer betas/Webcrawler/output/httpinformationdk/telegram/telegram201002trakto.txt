Traktor-Troels skifter plovfure



 Troels Lund Poulsen var kun 31 år, da han i 2007 blev udpeget som ny miljøminister. Dermed var han regeringens yngste minister - og med en forkærlighed for John Deere-traktorer blev Troels Lund straks et yndlingsmotiv for satiriske avistegninger.
Den unge Venstreløve er dog ikke flov over sin forkærlighed for de store køretøjer. Han siger selv, at han tænker bedst, når han sidder på en traktor, og som fritidslandmand i Tølløse sker det ikke sjældent. 
Øgenavnet "Traktor-Troels" klæber da også til ham, selv om De Konservatives Connie Hedegaard ellers meget bevidst undlod at forære sin efterfølger en lille traktor i velkomstgave, da han overtog ministeriet. 
Hun var med egne ord bange for, at han så "aldrig ville hedde andet end Traktor-Troels".
Således kærligt døbt har Troels Lund Poulsen efterhånden tilbragt godt to år i ministeriet på Højbro Plads, hvor han har kæmpet med flere problematiske sager. 
Først kom en meget kritisk rapport fra OECD, der påpegede, at en million danskere er udsat for urimelig luftforurening. Samtidig stiger landbrugets pesticid- og kvælstofudledning fortsat, og det samme gør CO2-udslippet, mens der også er alvorlige problemer med vandmiljøet.
Troels Lund Poulsen går imidlertid frisk til opgaverne, og han beskrives som både ambitiøs og jordbunden. 
Siden han blev valgt til Folketinget i 2001, har den nu 33-årige minister arbejdet sig støt og roligt op ad rangstigen i Venstre og haft tunge poster som både udenrigsordfører og politisk ordfører.
Senest blev han sat i spidsen for arbejdet med at udforme de 10 visioner for Danmark, som statsminister Lars Løkke Rasmussen har udstukket. Og med sin udnævnelse til skatteminister styrker Troels Lund yderligere sin position i Venstre. 
Privat bor han sammen med sin kæreste, folketingspolitikeren og partifællen Sophie Løhde.
