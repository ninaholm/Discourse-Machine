Nigers præsident præsenterer befriet australsk kvinde
Præsident Mahamadou Issoufou lover, at myndighederne vil øge indsatsen for også at få hendes mand på fri fod.


  En australsk kvinde, som blev bortført med sin mand i Burkina Faso i januar, er befriet, siger Nigers præsident på et pressemøde.
Præsident Mahamadou Issoufou præsenterede australieren for de fremmødte journalister på mødet i byen Dosso i den sydlige del af Niger omkring 150 kilometer fra nabolandet Burkina Faso.
Issoufou lover, at myndighederne vil øge indsatsen for at få manden på fri fod igen.
De to australske statsborgere, en læge og hans kone, blev midt i januar bortført i den nordlige del af det vestafrikanske land Burkina Faso tæt på grænsen til Mali.
Bortførelsen skete i Baraboule-området, fremgår det af en erklæring, som sikkerhedsministeriet har sendt til journalister.
Oprindeligt blev ægteparret identificeret som østrigske statsborgere, men senere kom det frem, at parret er australiere.
Kort inden bortførslen angreb jihadister et luksushotel i landets hovedstad, Ouagadougou.
Mindst 23 personer fra 18 nationer og fire jihadister fra al-Qaedas gren i Nordafrika (Aqim) blev dræbt, inden sikkerhedsstyrker kunne befri 126 gidsler.
