Sverige og Holland er klar til at støtte Juncker
Britisk premierminister står forud for topmøde nærmest alene med markant skepsis mod luxembourgsk kandidat.


 Sverige og Holland er nu klar til at støtte Luxembourgs tidligere premierminister Jean-Claude Juncker som ny formand for EU-Kommissionen, hvis et kvalificeret flertal af de andre europæiske stats- og regeringschefer vil have ham på posten.
Sådan lyder beskeden fra både den svenske statsminister Fredrik Reinfeldt og hans hollandske kollega, Mark Rutte, forud for EU-topmødet torsdag og fredag, hvor EU's store personalekabale - eller i det mindste dele af den - ventes at falde på plads.
- Hvis Jean-Claude Juncker samler et kvalificeret flertal af stats- og regeringscheferne bag sig og også har støtte af EU-Parlamentet, ja, så gælder Lissabontraktatens regler, og så anbefaler regeringen, at Sverige tilslutter sig dette flertal, siger Reinfeldt ifølge nyhedsbureauet TT i Riksdagens EU-udvalg.
Heller ikke den hollandske regeringschef vil stemme nej til Juncker.
- Hvis det kommer til en afstemning om Juncker, vil Holland ikke blokere for ham, men støtte ham, siger Mark Rutte onsdag i det hollandske parlament ifølge nyhedsbureauet Reuters.
Dermed synes Storbritanniens premierminister, David Cameron, efterhånden at stå næsten alene med sin utvetydige skepsis mod EU-veteranen Jean-Claude Juncker, som dog også stadig mødes af ungarsk modstand.
Både Reinfeldt og Rutte har tidligere forholdt sig meget skeptisk til hele processen omkring udnævnelsen af Juncker, som var de konservatives spidskandidat ved det nylige EU-parlamentsvalg - et valg, som de konservative vandt.
Ifølge Lissabontraktaten skal udnævnelsen af den nye kommissionsformand ske "under hensyntagen" til EU-parlamentsvalget, men hvordan det konkret skal ske, har været et tolkningsslagsmål mellem parlamentet og stats- og regeringscheferne.
Camerons modstand mod den mangeårige eurogruppeformand er så indædt, at han fredag ventes at tvinge sine 27 EU-kolleger ud i en afstemning om, hvorvidt Juncker skal afløse José Manuel Barroso som kommissionsformand.
Det vil i givet fald være første gang, at sådan et personalespørgsmål kommer til afstemning på et topmøde.
Men den tyske forbundskansler, Angela Merkel, sagde tidligere onsdag, at det ikke er noget drama, hvis der bliver stemt om Juncker, som også nyder opbakning fra flere socialdemokratiske regeringschefer, heriblandt danske Helle Thorning-Schmidt (S).
