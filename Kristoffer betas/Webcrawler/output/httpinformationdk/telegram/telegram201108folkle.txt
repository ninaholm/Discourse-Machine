Folk med leddegigt får ofte depression
Leddegigt-patienter har stærk forhøjet risiko for depression. Mønstret gælder også andre smertetilstande.


 Kroniske smerter, lavt funktionsniveau og fald i livskvalitet. Det er typiske følgevirkninger for patienter med kronisk leddegigt.
Nu viser en undersøgelse foretaget af Ugeskrift for Læger, at patienterne desuden har ti gange større risiko for at blive depressive end den normale dansker.
Ifølge Line Thorndal Moll, læge på medicinsk afdeling, Rigshospitalet Viborg, kommer undersøgelsens resultater ikke som nogen overraskelse.
- Med det vi ved i forvejen om kroniske lidelser og depression, har undersøgelsen egentlig bekræftet vores bange anelser, forklarer hun.
Godt 35.000 danskere lider af leddegigt. Undersøgelsen anslår, at mellem 15 og 40 procent af dem vil få en depression på et tidspunkt under deres sygdom. Det betyder altså, at godt 14.000 leddegigtpatienter lider af en depression oveni deres sygdom.
I det hele taget kender Line Thorndal Moll til mange eksempler på, at depression hænger sammen med kroniske lidelser.
- Leddegigt er en ret stor patientgruppe, som man kan sammenligne med patienter med blodpropper i hjertet. Den nyeste forskning viser, at omkring 20 procent af patienterne med blodprop i hjertet udvikler depression på et tidspunkt i sygdomsforløbet, siger hun.
Hun understreger, at der er helt klar dokumentation for, at patienter der har en form for kronisk smertetilstand har øget risiko for at blive ramt af en depression. Dog mangler der stadig forskning på området, før sammenhængen mellem de to kan beskrives.
- Forskningen lader stadig meget tilbage at ønske. Der trænger til rigtig meget fokus på det her område. Vi ved, at smerteintensitet og depression hænger sammen, men vi kan ikke beskrive sammenhængen fyldestgørende, siger hun.
