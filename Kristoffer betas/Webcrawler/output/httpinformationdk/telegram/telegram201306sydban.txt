Sydbank-analytiker overrasket over Lundbecks store bøde
Analytiker mener, at bøden til Lundbeck virker "voldsom". Trods bødens størrelse holder aktien sig i ro.


 Medicinalkoncernen Lundbeck har fået en rekordstor bøde fra EU-Kommissionen på 700 millioner kroner. Og bøden er større end ventet hos Sydbank.
- EU har haft mulighed for at give en bøde på op til 1,4 milliarder kroner. Men når man kigger på, hvad der tidligere er uddelt af bøder, så synes jeg, at 700 millioner kroner virker voldsomt, siger Sydbanks Lundbeck-analytiker Søren Løntoft Hansen til Ritzau Finans.
Men aktiemarkedet tager ikke nyheden om bøden særligt alvorligt. I hvert fald ligger en aktie i Lundbeck til en lille stigning og koster i omegnen af 102 kroner. Det hænger ifølge analytikeren sammen med, at der har været snak om bøden i længere tid.
- De har pengene til at betale bøden, men de ville gerne have været den foruden. Spørgsmålet er også, hvornår de skal betale denne her bøde. De har anket afgørelsen, så det er ikke penge, de kommer til at betale lige nu, siger Søren Løntoft.
 Bøden blev givet, fordi Lundbeck tilbage i 2002 har lavet aftaler om, at en række producenter af kopimedicin forsinkede deres kopier af den danske medicinalvirksomheds antidepressive medicin, Citalopram.
Aftalerne betyder, at Lundbeck og kopiproducenterne overtrådte de regler i EU, der forbyder aftaler, som hindrer fri konkurrence.
- Bødens størrelse maner nok til besindighed i branchen. Så vidt jeg ved, er den uden fortilfælde. Så nu er der syn for sagen, når det kommer til, at EU mener dette her alvorligt, siger Søren Løntoft.
