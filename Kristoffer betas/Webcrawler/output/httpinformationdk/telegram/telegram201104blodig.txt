Blodigt skyderi mod demonstranter i Yemen
Nye blodige sammenstød mellem demonstranter og sikkerhedsstyrker i Yemen. Mindst 24 er dræbt på fire dage.


 Yemen er igen ramt af uroligheder og demonstrationer mod den autoritære præsident, Ali Abdullah Saleh.
I byen Taiz syd for hovedstaden, Sanaa, blev flere hundrede demonstranter såret, da sikkerhedssoldater og politi angreb en protestmarch, siger øjenvidner.
Adskillige personer faldt om på gaden tydeligvis såret, men det er uklart, om der var dræbte. Mindst 30 skal være såret, mens flere end 300 måtte behandles af læger, efter at de blev ramt af sikkerhedssoldaters tåregas.
Kort efter angrebet blev en anden gruppe demonstranter beskudt af snigskytter i centrum af Taiz, hvor de havde taget opstilling på et torv.
Lignende demonstrationer kostede mandag 15 personer, og dermed har mindst 24 personer mistet livet i april under protester mod Ali Saleh, der er under stadig større pres for at træde tilbage.
