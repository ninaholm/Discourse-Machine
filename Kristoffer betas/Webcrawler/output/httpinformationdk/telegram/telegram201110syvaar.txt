Syv års fængsel til Ukraines Timosjenko
Ukrainsk dommer idømmer landets tidligere premierminister Julia Timosjenko syv års fængsel for magtmisbrug i forbindelse med en gasaftale med Rusland i 2009.


 En ukrainsk dommer har idømt landets tidligere premierminister Julia Timosjenko syv års fængsel for magtmisbrug i forbindelse med en gasaftale mellem Ukraine og Rusland.
Det skete, da hun i 2009 beordrede det statslige energiselskab Naftogaz Ukrainij til at underskrive en gasaftale med Rusland.
- Retten har fundet Timosjenko skyldig og dømmer hende til syv års fængselsstraf, sagde dommer Rodion Kirejev i retslokalet i den ukrainske hovedstad Kijev.
I dommen blev det også bestemt, at Julia Timosjenko skal betale 1,5 milliarder hrivina (cirka en milliard kroner) som kompensation for tab, hun har påført Naftogaz.
Anklagemyndigheden havde beskyldt Timosjenko, der er præsident Viktor Janukovitj's hovedmodstander, for at have overskredet sine beføjelser og ulovligt at have presset gaskontrakten med Rusland igennem.
Afgørelsen var ventet, og den tidligere premierminister har tidligere erklæret, at præsident Janukovitj var på et personligt hævntogt for at skaffe hende af vejen.
- I ved udmærket, at dommen ikke afsiges af dommer Kirejev, men af præsident Janukovitj, sagde Timosjenko i retten, inden kendelsen blev læst op.
Samme opfattelse har både EU og USA givet udtryk for og har undervejs i forløbet opfordret præsidenten til at stoppe sagen.
Udenrigsminister Villy Søvndal (SF) finder afgørelsen i retssagen mod Ukraines tidligere premierminister Julia Timosjenko uværdig.
Det sker, efter at hun er blevet kendt skyldig i embedsmisbrug i forbindelse med indgåelse af en gasaftale med Rusland i 2009.
Udenrigsministeren mener, at den type politisk motiverede retssager mod højtstående oppositionsmedlemmer ikke er et demokrati værdigt.
EU er på vej med et udvidet samarbejde med Ukraine, men det vil ifølge Villy Søvndal kræve, at Ukraine slår ind på reformvejen.
