Lene E: Reformer i Egypten nu
Lene Espersen er foruroliget over uroligheder i Kairo. Regeringen må i gang med reformer nu, siger hun.


 Udenrigsminister Lene Espersen (K) ser med uro på, at "de store og fredelige demonstrationer" i Kairo er afløst af gadeoptøjer, hvor tilhængere og modstandere af præsident Hosni Mubarak slås på Tahrir-pladsen i den egyptiske hovedstad. 
- Oplysningerne om voldelige sammenstød er meget foruroligende. 
- Vold mod fredelige demonstranter er fuldstændigt uacceptabelt. Det er helt og aldeles afgørende, at demonstranterne i Egypten med deres legitime reformkrav kan udøve retten til at forsamles og til at ytre sig, siger Lene Espersen.
Hun siger videre, at det er afgørende, at "regimet" lytter til demonstranterne og går i dialog med dem. 
- Reformer af det egyptiske samfund skal igangsættes nu og ikke om seks måneder, siger hun med henvisning til, at præsident Mubarak har meddelt, at han ikke genopstiller til næste præsidentvalg i september.
 Hun siger også, at forsyningssituationen tilsyneladende er ved at blive kritisk, herunder problemer med fødevarer.
 - Det må undgås, at situationen udvikler sig til kaos og anarki. Det har alle parter ansvaret for, siger udenrigsministeren.
Hun mener i øvrigt, at EU og også Danmark i denne tid og fremover må gøre mere for at bakke op bag civilsamfund og organisationer, som kæmper for ægte demokratier i Mellemøsten og Nordafrika.
