Skud mod spisested i Malmø
Ukendte gerningsmænd har skudt en eller flere gange mod et spisested i Malmø. Det er den seneste af flere skudepisoder i byen siden fredag.


 Et spisested i det centrale Malmø blev tirsdag aften ramt af et til flere skud. Der befandt sig flere personer på spisestedet, der ligger på Köpenhamnsgatan. Et vindue blev knust, men ingen kom til skade. 
Politiet klassificerer hændelsen som forsøg på manddrab. 
Gerningsvåbnet er indtil videre ikke kendt, oplyser politiet. 
Siden fredag er fire busser og en taxa blevet udsat for hærværk i Malmø, hvor der er affyret skud mod køretøjerne. Der har i de øvrige tilfælde været tale om en mindre ammunitionskaliber - højst sandsynligt et luftvåben. 
Politiet vil endnu ikke bekræfte, om tirsdagens skudepisode også involverede et luftvåben. 
