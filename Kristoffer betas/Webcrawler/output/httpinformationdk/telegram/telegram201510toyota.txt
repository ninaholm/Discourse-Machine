Toyota tilbagekalder 1,1 millioner biler i Europa
Risiko for fejl i kontakt får Toyota til at tilbagekalde 6,5 millioner biler - heraf 1,1 millioner i Europa.


 Toyota tilbagekalder 1,1 millioner biler i Europa på grund af risiko for en fejl i bilernes elrudekontakt, der kan føre til kortslutning, oplyser Toyota Danmark i en pressemeddelelse.
Bilerne skal have kontrolleret og eventuelt udskiftet elrudekontakten i førerdøren.
- Toyota har meget høje kvalitetskrav, og vi igangsætter en forebyggende sikkerhedskampagne for at sikre, at alle Toyota-bilejere fortsat kan føle sig helt trygge bag rattet i deres biler, siger pressechef Anders Tystrup hos Toyota Danmark i pressemeddelelsen.
Det er endnu uvist, hvor mange danske biler som er omfattet, men globalt drejer det sig ifølge nyhedsbureauet AFP om 6,5 millioner biler.
Toyota har ikke registreret ulykker som følge af problemet, som skyldes, at der kan være for lidt smøremiddel i elrudekontakten ved førerdøren.
Men fejlen kan medføre kortslutninger i kontakten, hvilket i allerværste fald kan medføre overophedning eller nedsmeltning af kontakten, oplyser bilproducenten.
Tilbagekaldelsen gælder modellerne Yaris, Corolla, Auris, RAV4 og Urban Cruiser. De omfattede modeller er produceret i perioderne fra august 2005 til august 2006 samt august 2008 til december 2010, men ifølge Toyota er alle biler fra perioden ikke nødvendigvis omfattet.
- Vi påbegynder kampagnen så snart, vi får besked om, hvilke modeller der er omfattet i Danmark, og vil gøre alt, hvad vi kan for at gennemføre den så hurtigt og effektivt som overhovedet muligt og til mindst mulig gene for vores kunder, siger Anders Tystrup.
Berørte Toyota-ejere vil modtage et brev fra Centralregistret for Motorkøretøjer hos Skat med besked om, at man skal kontakte sit lokale autoriserede Toyota-værksted for at få tjekket bilen og eventuelt udbedret fejlen på Toyotas regning.
Inden længe vil man kunne indtaste sin bils stelnummer på www.toyota.dk og med det samme se, om bilen skal til det ekstra tjek.
