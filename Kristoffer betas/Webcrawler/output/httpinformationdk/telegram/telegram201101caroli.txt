Caroline Wozniacki er i semifinalen
Caroline Wozniacki er i semifinalen i Austalian Open efter en udmattende kamp mod Francesca Schiavone.


 Caroline Wozniacki holdt sig til taktikken, da hun tirsdag morgen dansk tid sled sig videre til semifinalen i grand slam-turneringen Australian Open med en sejr i kvartfinalen på 3-6, 6-3, 6-3 over italienske Francesca Schiavone.
Men Wozniacki måtte meget igennem, før resultatet kom i hus. Blandt andet spillede danskeren på et tidspunkt med en forbinding på venstre lår.
I første sæt var publikum på center court i Melbourne således vidne til en lige kamp, hvor de to spillere fulgtes ad, men hvor verdensetteren Wozniacki i den grad spildte sine chancer for at tage sættet.
Seks breakbolde havde danskere i løbet af første sæt, men ingen af dem blev udnyttet, og derfor kunne Schiavone sikre sig sættet lidt mod fordeling af spil og chancer.
I andet sæt fortsatte den kedelige tendens for danskeren, som hurtigt kom bagud 1-3. Derefter vendte sættet dog, så Wozniacki tog fem partier i træk og vandt andet sæt med 6-3.
Schiavone mødte op til kampen mod Wozniacki efter en usædvanlig hård første uge ved Australian Open. Tre gange har den sjetteseedede italiener været ude i tætte tresæts-kampe, og i alt havde hun tilbragt 11 timer på banen inden tirsdagens opgør.
Det var dobbelt så meget som Caroline Wozniacki.
Og trætheden begyndte efterhånden at sætte ind hos den 30-årige French Open-vinderen Francesca Schiavone. Så i tredje sæt startede Wozniacki med at bryde sin modstanders serv og bragte sig derefter hurtigt på 3-1 og 4-2.
Herefter kørte Caroline Wozniacki sejren hjem og spillede sig i semifinalen i Australian Open for første gang i karrieren.
Her venter et opgør mod den niendeseedede Li Na fra Kina. Det var netop kinesiske Li Na, der sidste år stoppede Wozniacki i Melbourne med sejr i to sæt.
