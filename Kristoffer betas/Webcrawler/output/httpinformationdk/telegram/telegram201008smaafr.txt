Små friskoler slås med økonomien
30 procent af friskolerne i Danmark havde underskud i 2009, viser nye tal. Blandt skoler med under 100 elever er det hver anden.


 Friskolerne i Danmark har svært ved at få økonomien til at hænge sammen. Nye tal fra revisionsselskabet BDO viser, at 3 ud af 10 frie grundskoler i Danmark havde underskud i 2009. Og på skoler med under 100 elever har hver anden røde tal på bundlinjen.
- Udgifterne til især lønninger er steget mere end det statslige tilskud. Det rammer specielt de små skoler, hvor der ikke er mulighed for at optimere klassestørrelsen, siger Klaus Grønbæk Jakobsen, partner og statsautoriseret revisor i BDO, der har en stor del af friskolerne som kunde.
- Og jo færre elever, der er på skolen, jo færre hoveder er der at fordele omkostningerne på, hvor langt de største udgifter på friskolerne er lønninger og husleje, siger han.
Derfor må de små friskoler tænke i kreative indtjeningsmuligheder for at få pengene til at række, vurderer Klaus Grønbæk Jakobsen. Det kan blandt andet være at hæve forældrebetalingen på skolen.
- Og samtidig bliver man måske nødt til at aktivere forældrene i stedet for at købe sig til rengøring eller arrangere markedsdage. Skal de små skoler løbe rundt, kræver det i det hele taget stor opbakning fra lokalsamfundet, siger han.
Flere års underskud udsulter skolerne i forhold til nye lærebøger og efteruddannelse, og i sidste ende kan underskuddet betyde, at skolen må dreje nøglen om, vurderer Klaus Grønbæk Jakobsen.
I 2009 lukkede 11 friskoler, viser tal fra UNI-C, og for flere af dem var årsagen for få elever og dårlig økonomi.
