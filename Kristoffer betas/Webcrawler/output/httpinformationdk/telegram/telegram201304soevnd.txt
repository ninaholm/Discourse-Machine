Søvndal om Krarups udtalelser: Det er en alvorlig sag
Regeringen forsøger at reparere på Marie Krarups melding, siger udenrigsministeren.


 Dansk Folkepartis Marie Krarup har med sine udmeldinger om andre kulturer sat regeringen på arbejde for at få reetableret et godt forhold til New Zealand.
Sådan lyder det fra udenrigsminister Villy Søvndal (SF), som dermed melder sig i koret af SF-ministre, der kritiserer DF's forsvarsordfører for at skade Danmarks omdømme og handelsinteresser.
- Det er alvorligt, for den her regering bruger hovedparten af sin arbejdstid på at skabe gode forhold til omverdenen, og så er det selvfølgelig ærgerligt, når der ryger en melding som den her ud. Det forsøger vi selvfølgelig at reparere på, siger Villy Søvndal.
Marie Krarup har senest placeret sig i skudlinjen med en Facebook-opdatering, hvor hun blandt andet skriver, at "den vestlige kultur er truet af indre opløsning og mangel på selvrespekt".
Sagen om Marie Krarup begyndte dog, da hun for nylig besøgte New Zealand sammen med Folketingets Forsvarsudvalg, og som led i besøget overværede udvalgets medlemmer en maori-velkomsthilsen.
Det fik efterfølgende Marie Krarup til at skrive, at hun havde følt sig "som en idiot", og at ritualet bestod af "en halvnøgen mand i bastskørt, der råbte og skreg på maori".
Krarups indlæg er for længst nået frem til New Zealand, hvor hun nu beskyldes for at håne den oprindelige befolkning og deres skikke.
Siden har Dansk Folkepartis næstformand, Søren Espersen, beklaget Marie Krarup blogindlæg, fordi medlemmer af Dansk Folkeparti bør vise respekt for andre folks måde at indrette sig på, når man rejser i udlandet.
- Handelsministeren har ydet den service at oversætte Søren Espersens udtalelser, og jeg håber selvfølgelig, at befolkningen i New Zealand er i stand til at forstå, at det er en enkelt ekstrem udtalelse og ikke på ét eneste punkt dækkende for, hvad Danmark mener om New Zealand, siger Villy Søvndal.
Selvom Marie Krarup ikke nævner maorierne i den nye Facebook-opdatering, mener handels- og investeringsminister Pia Olsen Dyhr (SF) at kunne læse mellem linjerne, at DF-politikeren er af den opfattelse, at maorierne står i ledtog med "en stampende hær af muslimer".
Også miljøminister Ida Auken (SF) kaster sig ind i Facebook-kampen med en opdatering, hvor hun inviterer Marie Krarup til at debattere emnet.
Marie Krarup siger efter et gruppemøde i Dansk Folkeparti torsdag formiddag, at hun ikke har nogen yderligere kommentarer til Facebook-opdateringen.
