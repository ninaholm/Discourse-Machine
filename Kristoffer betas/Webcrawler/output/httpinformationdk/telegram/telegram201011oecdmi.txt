OECD: Mindre vækst i global økonomi
Væksten i den globale økonomi er ved at tabe pusten, viser ny rapport fra OECD.


 Den globale økonomi vokser fortsat, men i et lavere tempo. Det skriver OECD, Organisationen for Økonomisk Samarbejde og Udvikling, i en ny rapport.
Og der er tegn på, at væksten i den globale økonomi kan blive endnu lavere, blandt andet på grund af uenighed om valutapolitik og gældskrise i flere EU-lande.
 - Vi forudser fortsat vækst, men på et lavere niveau, siger Pier Carlo Padoan, cheføkonom ved OECD.
OECD venter, at væksten på global plan bliver 4,6 procent i år, mens den går ned til 4,2 procent i 2011 og så op til 4,6 procent i 2012.
I maj anslog OECD, at væksten blev 4,6 procent i år og 4,5 procent næste år. Årsagen til de lidt lavere forventninger er, at USA's økonomi, verdens største, er i vanskeligheder og fortsat har svært ved at komme op i omdrejninger.
Også problemer i EU-lande bidrager til de lavere forventninger. Det er især sydeuropæiske lande med stor gæld, der trækker ned.
OECD sænker forventningerne til væksten i USA til 2,7 procent i år, 2,2 procent i 2011 og 3,1 procent i 2012. Det er noget lavere end i maj, hvor OECD regnede med, at væksten i USA ville blive 3,2 procent både i år og næste år.
 Selv om Kina og Indien fortsat vil opleve vækstrater på omkring 10 procent i år og næste år, bliver væksten i de to hurtigt voksende økonomier også en anelse mindre end forventet i maj.
Kina kan vente en vækst på 10,7 procent i år og 9,7 procent næste år.

