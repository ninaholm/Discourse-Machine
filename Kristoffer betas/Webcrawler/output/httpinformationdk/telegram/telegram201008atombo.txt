Atombombe mindes med nye deltagere
USA, Frankrig og Storbritannien deltager for første gang i mindehøjtideligheden for atombombens ofre. Også FNs generalsekretær deltager.


 65 år efter, at en paddehattesky rejste sig over den japanske by Hiroshima, deltager USA på fredag for første gang i mindehøjtideligheden for bombningen, der indvarslede atomalderen.
USAs allierede fra Den 2. Verdenskrig, Frankrig og Storbritannien, sender også for første gang diplomater til højtideligheden for at udtrykke deres støtte til global atomnedrustning.
Desuden vil Ban Ki-moon som den første generalsekretær for FN nogensinde deltage i ceremonien.
Japan, der er det eneste land, som er blevet angrebet med atombomber - først den 6. august 1945 i Hiroshima og tre dage senere i Nagasaki - har lige siden kæmpet for en afskaffelse af masseødelæggelsesvåben.
