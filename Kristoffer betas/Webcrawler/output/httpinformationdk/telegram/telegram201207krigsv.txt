Krigsveteraner får bedre genoptræning
Fremover kan krigsveteraner med psykiske mén søge hjælp fra forsvarets tilbud om rehabilitering.


 Krigsveteraner får nu bedre tilbud om genoptræning om rehabilitering efter psykiske eller fysiske skader som varige psykiske mén eller en diskusprolaps.
 Det fremgår af et skriftligt svar fra forsvarsminister Nick Hækkerup (S) til Folketinget.
De nye regler vil kunne hjælpe soldater, som er skadet ved en mission i Afghanistan. Krigsveteraner kan fremover få forsvarets rehabiliteringstilbud, oplyser DR Nyheder.
- Forsvaret har blandt andet på baggrund af drøftelser i forligskredsen revurderet sin praksis for den rehabiliteringsstøtte, som tilbydes til soldater, som kommer til skade under udsendelse til internationale operationer, skriver Nick Hækkerup.
Han henviser til, at forsvaret nu ser på reglerne:
- Forsvaret er i færd med at udarbejde nye bestemmelser, således at alle missionsskader (..), der anerkendes af Arbejdsskadestyrelsen, efter en konkret og individuel vurdering fremover vil kunne omfattes af forsvarets rehabiliteringstilbud.
I foråret uddelte Nick Hækkerup for første gang Forsvarets Medalje for Sårede i Tjeneste til soldater, der har fået psykiske lidelser i krig.
De nye arbejdsskaderegler vil også omfatte soldater med psykiske mén. Det er ifølge forsvarsministeren en stor sejr, da disse soldater kan få store problemer efter en mission.
