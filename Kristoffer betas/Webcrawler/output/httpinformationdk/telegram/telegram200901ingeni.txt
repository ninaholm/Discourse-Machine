Ingen influenzaepidemi i Danmark



 Røde øjne, snottede næser og høj feber. Mange arbejdspladser, børnehaver og skoler lider under mandefald her i januar, men situationen er ikke så alvorlig, at der er tale om en epidemi. Sådan siger Statens Serum Institut, efter at de praktiserende læger har indberettet, hvor mange danskere der har søgt behandling for influenza i uge 2 i år.
 Dog vil overlæge Steffen Glismann ikke afvise, at nogle egne af landet kan være mere plaget end andre. 
 - Det kan bølge lidt frem og tilbage, men på landsplan kan man ikke tale om en epidemi. Det viser vores analyse af tallene, og heller ikke de lande, som har haft virussen i længere tid melder om en epidemi, siger han.   
 I Europa rapporterer størsteparten af landene til den europæiske influenzaovervågning (EISS), om medium aktivitet med stigende tendens. Portugal rapporterede som det første land om høj forekomst af influenza i uge 51 og Irland fulgte i uge 52. Fra 10 lande er siden uge 49 rapporteret om medium aktivitet, som fra Danmark rapporteredes i uge 1.

