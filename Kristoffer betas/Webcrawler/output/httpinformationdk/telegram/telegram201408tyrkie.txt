Tyrkiet vil behandle sårede palæstinensere
Tusindvis af sårede i Gazastriben kan få behandling i Tyrkiet, siger landets nyvalgte præsident Erdogan.


 Palæstinensere, der er blevet såret i løbet af den blodige konflikt i Gazastriben, kan snart lægge sig i en tyrkisk hospitalsseng.
Tyrkiets regering har besluttet at hjælpe med at behandle palæstinenserne, oplyser premierminister Recep Tayyip Erdogan søndag.
- Forhåbentlig kan vi i aften (søndag aften tyrkisk tid, red.) begynde at hente vores sårede palæstinensiske brødre til Tyrkiet, siger Erdogan ifølge nyhedsbureauet Reuters.
Udmeldingen kommer i Erdogans første tale, efter at han er blevet valgt til Tyrkiets næste præsident.
Allerede onsdag oplyste den tyrkiske udenrigsminister, Ahmet Davutoglu, at Tyrkiet forhandlede med Israel og Egypten om en luftkorridor for potentielt at evakuere de tusindvis af sårede palæstinensere.
Den blodige konflikt mellem Israel og militante fra Hamas-bevægelsen har kostet mindst 1890 palæstinensere livet - mange af dem civile.
Også Norge overvejer at behandle palæstinensiske børn på de norske hospitaler.
Ifølge det norske nyhedsbureau NTB undersøger Norges udenrigsministerium lige nu muligheden for at give medicinsk behandling til sårede palæstinensiske børn.
I et brev fra den norske nødhjælpslæge Mads Gilbert til udenrigsminister Børge Brende fra partiet Høyre bliver den norske regering opfordret til at overføre sårede børn fra Gazastriben til Norge, så de kan blive behandlet, og brevet indgår i ministeriets vurdering af situationen.

- Vi har løbende kontakt med de palæstinensiske myndigheder og FN om den humanitære situation og behov. Vi tager Gilberts indspark med i vurderingen af, hvordan vi bedst muligt kan hjælpe, skriver statssekretær i udenrigsministeriet, Bård Glad Pedersen, i en mail til tv-stationen NRK.
Gilbert kom for nylig tilbage til Norge efter at have hjulpet til på Shifa-sygehuset i Gaza.
