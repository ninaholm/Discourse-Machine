SF presser på for europæisk finansskat
SF er tro mod regeringsgrundlag, men ønsker europæisk finansskat, siger politisk ordfører forud for EU-forslag


 Når EU-kommissionen torsdag løfter sløret for et revideret forslag til en europæisk skat på finansielle transaktioner, vil regeringstoppen stå i en penibel situation.
Regeringspartiet SF har nemlig længe talt for en international finansskat. Men i regeringsgrundlaget står det klart, at S-R-SF kun støtter idéen om skatter på handel med aktier, obligationer og andre værdipapirer på globalt plan.
Ifølge SF burde regeringen dog bakke om det kommende forslag, som foreløbigt involverer 11 EU-lande. Det skriver politisk ordfører Jesper Petersen på sin Facebook-profil.
Særligt ser han positivt på, at beskatningen med forslaget vil afhænge af, hvor værdipapirerne er udstedt og ikke blot, hvilket land de handles i.
- Glæder mig over gruppen af lande i Europa, som vil indføre en skat på finansielle transaktioner. Kommissionen lægger senere i dag et revideret forslag frem, så man ikke kan undgå skatten, blot fordi man flytter handlen med værdipapirerne til et andet land.
Dermed stiger presset på regeringstoppen for at ændre holdning til finansskatten, selv om Jesper Petersen understreger, at SF vil respektere regeringsgrundlaget:
- Regeringsgrundlaget slår fast, at regeringen støtter en global, ikke europæisk, skat. Den aftale står vi selvfølgelig ved, og en ændret holdning kommer ikke på tale i denne regeringsperiode, med mindre der er enighed om det i regeringen.
SF mener, at finansskatten vil mindske kortsigtet spekulation i værdipapirer, og samtidig vil banker og spekulanter komme til at betale deres del af regningen for den verdensomspændende finanskrise, lyder det.
Derfor vil partiet "arbejde langsigtet for, at Danmark kommer om bord", skriver Jesper Petersen.
Regeringen med økonomi- og indenrigsminister Margrethe Vestager (R) i spidsen har afvist idéen om en finansskat i EU. Hun frygter, at skatten vil hæmme væksten og koste arbejdspladser.
Vestagers afvisning har dog ført til kritik fra dele af baglandet i alle tre regeringspartier. Blandt andet vedtog Socialdemokraterne på deres kongres i efteråret, at partiet skulle arbejde for en skat på finansielle transaktioner.
