Hackere stjæler følsomme data om danskeres gæld
Hackere har stjålet data fra RKI-registret for at udstille, hvor let det er at få adgang til personlig data.


 Oplysninger om, hvad gældstyngede danskere skylder, er faldet i de forkerte hænder.
Ukendte gerningsmænd har nemlig fået fingrene i nogle af de mest følsomme data fra det såkaldte RKI-register, der rummer borgeres og firmaers skyldneroplysninger, skriver Politiken.
Anonyme hackere har sendt eksempler på de fortrolige data, der er matchet med borgernes cpr-numre, til avisen.
Ifølge hackergruppen er motivet i lyset af Nets-skandalen at udstille, hvor let det er at få adgang til personfølsomme oplysninger fra firmaer og myndigheder.
- Anonymous Denmark kræver, at den danske regering beskytter sine borgeres private data bedre. Det her er bare en lille prøve på, hvor meget sikkerheden halter, skriver gruppen i en kort besked til Politiken onsdag.
Ifølge hackerne har de ingen intentioner om hverken at offentliggøre data eller at udnytte dem på anden vis.
Selskabet Experian, der driver skyldnerregistret, var ikke før Politikens henvendelse opmærksom på angrebet.
Men efter en intern undersøgelse i går kunne selskabet bekræfte, at oplysningerne stammer fra RKI-registret. Ifølge pressechef Frank Papsø kommer de kompromitterende data dog fra en af RKI's mange partnere.
- Det er vigtigt at understrege, at det ikke er RKI, der er blevet hacket, siger pressechefen til Politiken, med henvisning til, at skyldnerdata hos RKI ikke opbevares sammen med cpr-numrene. I de hackede data er oplysningerne nemlig sammenflettede.
- Men vi skal til bunds i sagen. Det skulle jo gerne være sådan, at når Experian tager vare på folks data, så bliver der passet godt på dem, siger Frank Papsø til Politiken.
Experian vil nu melde sagen til Datatilsynet og til politiet. Datatilsynet fører i forvejen et skærpet tilsyn med Experian, fordi der i persondataloven er særlig stramme krav til kreditoplysningsbureauer.
