Uganda: LRA dræber 45 civile



 Ugandas hær beskyldte i dag den berygtede oprørsgruppe Herrens Modstandshær (LRA) for at have hakket 45 mennesker til døde i en kirke i den østlige del af Den Demokratiske Republik Congo (DRCongo) i fredags.
 - Vi fik informationer om, at oprørerne skar 45 mennesker i stykker, sagde talsmand for Ugandas hær kaptajn Chris Magezi.
 - De blev skåret med pangaer (store knive, red.) og slået med køller. Men det lykkedes heldigvis nogle at undslippe. Vores styrker fik viden om drabene under jagten på LRA i går. Vi forfølger gerningsmændene, sagde Magezi.
 Magezi sagde, at ofrene er blevet lemlæstet på samme måde, som hutuekstremister lemlæstede tutsier og moderate hutuer under folkedrabet i Rwanda i 1994.
 Regeringsstyrker fra Uganda, DRCongo og Sydsudan lancerede en fælles operation mod LRA tidligere på måneden. 

