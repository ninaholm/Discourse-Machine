Tørkeofre får kæmpebeløb fra Ikea-fonden
Ikea Foundation sender 320 millioner kroner gennem UNHCR til tørkeofre i Dadaab-lejren i Kenya.


 
Ikea Foundation har besluttet at give et historisk beløb på 62 millioner dollar (320 millioner kroner) til nødhjælp til de tusinder af flygtninge, der befinder sig i verdens største flygtningelejr i Dadaab i Kenya.
Donationen, der fordeles over tre år, ventes at hjælpe op i mod 120.000 mennesker - næsten en fjerdedel af det nuværende antal flygtninge i Dadaab.
Det er den største private donation, FNs Flygtningehøjkommissariat (UNHCR) har modtaget i sin 60-årige historie, og første gang en privat organisation har valgt at støtte en stor flygtningelejr direkte.
- Denne humanitære gestus fra Ikea Foundation kommer på et kritisk tidspunkt. Krisen på Afrikas Horn forværres hele tiden som følge af de tusinder af mennesker, der flygter fra Somalia hver uge. Vi er yderst taknemmelige, siger FNs Flygtningehøjkommissær og chef for UNHCR, António Guterres.
Dadaab, der ligger i det nordøstlige Kenya, blev etableret i starten af 1990erne. I år er der sket en voldsom stigning i antallet af nye flygtninge som følge af konflikten og tørken i Somalia.
Flygtningelejren er oprindeligt beregnet til 90.000 mennesker, men huser nu cirka 440.000, hvoraf alene 150.000 er kommet til i løbet af de seneste måneder. Det sætter de mennesker, der bor og arbejder i lejren, under et enormt pres. Mange af de nytilkomne er underernærede, og deres helbredstilstand er kritisk.
Donationen fra Ikea Foundation betyder, at UNHCR straks kan øge sin indsats for at redde de mennesker, der allerede befinder sig i lejren.
- Initiativet er en markant, men naturlig udvidelse af Ikea Foundations mangeårige indsats for at skabe en bedre hverdag for nødlidende børn og familier overalt i udviklingslandene, siger direktøren for Ikea Foundation, Per Heggenes.
