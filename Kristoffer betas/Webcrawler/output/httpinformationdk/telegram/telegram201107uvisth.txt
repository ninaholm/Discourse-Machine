Uvist hvornår motorveje åbner igen
Vandmasser plager fortsat to motorveje ved København. Vejdirektoratets hjemmeside er også nede.


 To motorveje, Helsingør-motorvejen og Amagermotorvejen, er fortsat lukket i begge retninger på grund af vandmasser. Vejdirektoratet kan ikke sige noget om, hvornår motorvejenes genåbnes.
- De nye regnskyl søndag eftermiddag gør ikke situationen bedre. Beredskabsstyrelsen arbejder på højtryk for at pumpe vandet væk. Men vi kan i øjeblikket ikke sige noget om, hvornår motorvejene genåbnes.
Det siger vagthavende hos Vejdirektoratet Thorarin Aggi Thorarinsson.
Helsingørmotorvejen er lukket i begge retninger fra Kildegårdsvej til Hans Knudsens Plads. Amagermotorvejen E20 er lukket i begge retninger ved Gl. Køge Landevej.
Der er heller ikke megen hjælp at hente for bilisterne på Vejdirektoratets hjemmesider, blandt andet trafikken.dk. Hjemmesiderne er gået i sort.
- Vi ved ikke præcis, hvorfor hjemmesiderne er gået ned. Men de er fejlmeldt og vi arbejder på højtryk for at få dem op at køre igen, siger Thorarin Aggi Thorarinsson.
