Den vandramte togtrafik er i bedring
Banedanmark begynder at se enden på de massive vandproblemer. Der er dog fortsat problemer i hovedstaden.


 Togtrafikken er på vej på sporene igen efter det voldsomme skybrud over hovedstaden i weekenden.
Vandmasser fra de ramte områder på jernbanen rundt om i det centrale København er på vej væk, og banen kan snart meldes helt fri for vand, oplyser Banedanmark.
Der vil dog fortsat være følgeskader efter regnen, hedder det.
- Vi er tæt på at have fået fjernet vandet alle steder på banen, oplyser områdechef i Banedanmark Søren Boysen i en pressemeddelelse.
- Det sidste sted, vi arbejder lige nu, er i tunnelen ved Svanemøllen, der i går stod fuldstændig under vand. Her forventer vi at være klar inden for de næste par timer.
- Vi har også fået Ringbanen fri for vandet, og lige nu er vi i gang med at gennemkøre banen og finde samt udbedre de følgefejl, som vandmasserne har givet på vores anlæg.
Alt i mens det lysner med hensyn til vandmasserne, så plager følgefejl således Banedanmark ved stationerne Østerport og Nordhavn.
På Østerport er en centralsikring ødelagt, og først når den er repareret, vil trafikken på Kystbanen mellem Hovedbanegården og Hellerup blive genoptaget.
Ved Nordhavn er det et større jordskred, der driller, og derfor vil det være nødvendigt at køre enkeltsporsdrift på Kystbanen mellem Hellerup og Østerport ugen ud, oplyser Banedanmark.
Banedanmark, DSBFirst og DSB opfordrer til, at rejsende holder sig opdateret om rejsetider via nettet.
Det kan gøres på henholdsvis: bane.dk, dsb.dk og dsbfirst.dk.
