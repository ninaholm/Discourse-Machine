Mursis tilhængere klar til ny massiv demonstration
EU's udenrigsminister Ashton kommer i dag til Kairo i forsøg på at mægle mellem islamister og hæren.


 Egyptiske demonstranter, der støtter den afsatte præsident Mohamed Mursi, forbereder en ny massedemonstration tirsdag, hvor de har opfordret "til en march med en million deltagere" i protest mod militæret.
- Vi opfordrer til en march, hvor en million tirsdag går på gaden under banneret "Kuppets martyrer," siger talsmand for Anti-kup Alliancen, der er en sammenslutning af islamistiske grupper.
EU's udenrigsminister, Catherine Ashton, skal i dag mødes med repræsentanter for Det Muslimske Broderskab og hæren i Kairo, hvor hun vil forsøge at få parterne til at indlede forhandlinger.
Ashton mødes blandt andet med general Abdel Fattah al-Sisi, som ledede afsættelsen af Mursi.
Hæren har advaret om, at den vil "handle fast og beslutsomt" mod demonstranter, hvis de lægger op til gadekampe eller starter uroligheder.
Flere end 72 personer blev dræbt fredag og lørdag under voldsomme sammenstød i Kairo mellem sikkerhedsstyrker og tilhængere af den tidligere præsident.
Det Muslimske Broderskab kalder lørdagens sammenstød i den egyptiske hovedstad for en decideret "massakre" og hævder, at langt over 72 mennesker blev dræbt. Yderligere ni er blevet dræbt i Egyptens næststørste by, Alexandria.
Flere tusinde tilhængere af Det muslimske Broderskab var natten til mandag på vej mod hovedkvarteret for den militære efterretningstjenesten i hovedstaden Kairo. Men marchen blev pludselig afblæst, rapporterer Al Jazeera.
Mange tusinde tilhængere af Det muslimske Broderskab står dog parat til at fortsætte deres protester.
- Jeg beklager dybt alle tab af menneskeliv, siger Ashton i en erklæring, hvor det bliver understreget, at alle parter må inkluderes i en tilbagevenden til demokratiet.
Men spændingerne er alvorlige i Kairo efter de mange dræbte i weekenden. Urolighederne var de hidtil alvorligste, siden fjernelsen af Mursi.
