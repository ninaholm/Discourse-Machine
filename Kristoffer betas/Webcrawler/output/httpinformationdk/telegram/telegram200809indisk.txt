Indisk politi dræber militante i skuddrama



 Mindst to formodede islamistiske militante blev i dag dræbt i ildkampe med politiet i New Delhi, knap en uge efter, at 24 mennesker mistede livet ved en bølge af bombeeksplosioner i Indiens hovedstad.
 Det kom til heftige skudvekslinger, da politiet ledte efter mulige bombemænd i et muslimsk kvarter i det sydlige New Delhi. Her havde de militante forskanset sig i et hus og åbnet ild mod betjentene, oplyser lokale medier.
 Tre andre oprørere og to politibetjente meldes såret i skuddramaet nær Khalilullah-moskeen i det tæt befolkede kvarter Jamia Nagar.  
 Tv-stationen NDTV rapporterer, at de dræbte militante hører til gruppen Harkat-ul-Jihad-e-Islami (HuJI), som har base i Bangladesh.
 Både en indisk og en pakistansk oprørsgruppe har hævdet at stå bag lørdagens fem bomber, men politiet har også haft en mistanke rettet mod HuJI.

