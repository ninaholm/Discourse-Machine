Alabama sagsøger BP
Den amerikanske delstat Alabama lægger erstatningssag an imod olieselskabet BP. Kravet er fuld erstatning for alle skader fra olieforureningen.


 Olieselskabet BP og selskabet Transocean skal erstatte alle de skader, som olieforureningen i Den Mexicanske Golf har påført den amerikanske delstat Alabama.
Det siger Troy King, statsanklager i Alabama, der meddeler, at Alabama lægger erstatningssag an imod de to selskaber.
Det var Transocean, som ejede den boreplatform, der havarerede i april i Den Mexicanske Golf, mens den arbejdede for BP. Det medførte et olieudslip, der først er standset for nylig.
- Vi fremsætter dette krav, for vi mener, at BP har påført delstaten katastrofale skader. Vi sagsøger selskabet for det beløb, det vil koste at bringe Alabama på ret køl, siger King uden at ville komme ind på beløbstørrelsen. 
