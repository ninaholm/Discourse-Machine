Hosni Mubarak nægter at spise
Egyptens eks-præsident Mubarak, der skal for retten i næste uge, vil angiveligt ikke tage fast føde til sig.


 Hosni Mubarak er svag, og han vil ikke spise.
Det skriver Mena, Egyptens nyhedsbureau, om den 83-årige, afsatte egyptiske præsident, som i næste uge skal i retten, hvor han anklages for at være indblandet i drab på demonstranter og for magtmisbrug.
Mubarak er indlagt på et hospital i ferieområdet Sharm el-Sheikh ved Det Røde Hav.
Tidligere i denne måned sagde både juridiske kilder og sikkerhedskilder til Reuters, at retssagen ikke nødvendigvis skal foregå i Egyptens hovedstad, Kairo.
Den kan godt finde sted i Sharm el-Sheikh, men der har endnu ikke været officielle meldinger om, at retssagen flyttes.
- Mubarak nægter totalt at spise og indtager kun flydende kost, herunder juice. Han har tabt sig meget og er svag, citerer Mena hospitalsdirektør Mohamed Fathallah for at sige.
Videre skriver nyhedsbureauet, at lægerne snart vil afgøre, om han skal have næring via drop.
Hosni Mubarak blev væltet ved folkelige protester imod hans mangeårige styre i februar. Han forlod Kairo og rejste til sit feriested i Sharm el-Sheikh.
Siden april har han været indlagt på et hospital i Sharm el-Sheikh, og der har været jævnlige spekulationer om hans helbredstilstand.
Mange egyptere mener, at der er tale om et trick, der skal skåne ham for retsforfølgelse.
