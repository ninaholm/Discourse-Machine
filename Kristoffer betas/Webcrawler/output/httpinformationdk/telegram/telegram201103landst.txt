Landstyrker er ikke udelukket i Libyen
FN udelukker besættelsesstyrker i Libyen, men det udelukker ikke vestlige landstyrker, vurderer ekspert.


 Der er plads til fortolkning i FN's Sikkerhedsråds resolution mod Libyens diktator, Moammar Gaddafi. I resolutionen står, at man tillader alle nødvendige tiltag for at beskytte civilbefolkningen, men samtidig understreger rådet, at det ikke omfatter en besættelsesstyrke.
Fortolkningen åbner op for, at hvis det viser sig, at det ikke er nok at beskytte civilbefolkningen med et flyveforbud, så kan man indsætte landstyrker, vurderer lektor Tonny Brems Knudsen fra Institut for Statskundskab på Aarhus Universitet.
 - I resolutionen står der, at man udelukker nogen form for militær besættelse, man har ikke formuleret det som nogen form for landstyrker. Det kan være en mulig åbning, siger Tonny Brems Knudsen.
Han understreger dog, at det på nuværende tidspunkt ikke er relevant at sende udenlandske soldater i Libyen, så skal situationen først eskalere. Men han vil ikke udelukke, at resolutionen giver mulighed for at indsætte landstyrker i Libyen.
Han peger på, at ingen så det som en militær besættelse, da en international koalition i 1991 gik ind for at beskytte kurderne mod flyangreb i det nordlige Irak med 20.000 soldater.
Det har taget FN flere uger at nå til enighed om en resolution mod Libyen. Men at parterne når til enighed om at skride ind overfor Gaddafi i Libyen, er unikt, forklarer Tonny Brems Knudsen.
Han håber nu, at Gaddafi besinder sig og imødekommer presset fra FN.
- Siden 2000 har FN vedtaget resolutioner mod Sudan, Congo og Elfenbenskysten,
men landenes regeringer har følt sig presset til at give formelt samtykke. Gaddafi har tidligere vist, at han og hans rådgivere kan handle politisk klogt. Et begavet træk ville være at invitere oprørerne til fredsforhandlinger, siger Tonny Brems Knudsen.
