Mand er fundet dræbt i lejlighed på Lolland
En 47-årig mand er fundet dræbt i sin lejlighed i Maribo. Ingen er endnu anholdt for drabet.


 Et opkald fra en bekymret kammerat fik natten til torsdag politiet til at køre til en lejlighed i Vestergade i Maribo på Lolland.
I lejligheden lå en død mand.
- Der er formentlig tale om lejlighedens 47-årige beboer, og han var tydeligvis slået ihjel, siger vicepolitiinspektør Søren Ravn-Nielsen.
Hvordan manden er taget af dage, vil politiet endnu ikke oplyse.
- Vi er stadig på stedet for at sikre spor, så det er for tidligt at sige, siger Søren Ravn-Nielsen.
Den 47-årige boede tilsyneladende alene, og alt tyder på, at forbrydelsen er begået onsdag aften.
Hvorfor mandens kammerat pludselig blev bekymret for ham midt om natten er endnu uvist, men der har ifølge politiet ikke været en fest eller anden sammenkomst i lejligheden.
- Vi er nu ved at afhøre kammeraten og andre, siger Søren Ravn-Nielsen.
Den 47-årige mand er ifølge politiet muligvis kendt i det lokale misbrugsmiljø, men også det er fortsat uafklaret.
Ingen er endnu anholdt for drabet.
