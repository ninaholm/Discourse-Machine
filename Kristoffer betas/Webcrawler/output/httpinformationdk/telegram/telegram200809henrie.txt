Henriette Kjær vil ikke være minister nu



 Politisk ordfører for De Konservative, Henriette Kjær, der tidligere har været familie- og forbrugerminister, går ikke med tanker om at blive minister igen i den regeringsrokade, som er under opsejling.
 - Jeg er ikke blevet spurgt, men jeg ville heller ikke sige ja. Jeg er glad for det, som jeg laver nu, og tror, at jeg får mest indflydelse på den måde, siger hun til Ritzau.
 Henriette Kjær gik af som familie- og forbrugerminister i 2005 efter en sag om rod i privatøkonomien.
 I dag er hun genrejst som politiker med sin post som politisk ordfører for De Konservative. Men en ministertaburet er hun ikke moden til endnu, siger hun.
 - Der skal gå nogle år, før jeg er klar til det. Og lige nu er det stadig en ny og stor udfordring for mig at være politisk ordfører, siger hun.
