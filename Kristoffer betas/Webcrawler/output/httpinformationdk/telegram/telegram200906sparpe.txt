Spar penge som netborger



 Kommunernes Landsforening vil give borgerne en kontant belønning i form af rabat på gebyret, hvis de bruger selvbetjening på nettet i stedet for den personlige kontakt i borgerservice. Det skriver Berlingske Tidende i dag.
 Kommunedata, som leverer IT til kommunerne, anslår, at det koster 150 kr., når en borger møder op på rådhuset for at få klaret en sag, mens prisen er helt nede på fem kr., når borgerne klarer det via nettet. Men eksempelvis bruger kun syv procent nettet, når de skal melde flytning.   
 Gebyrer på eksempelvis pas, kørekort og sygesikringsbevis er lovreguleret. Landets kommuner vil derfor først kunne give en 
rabat, hvis Folketinget vedtager at ændre lovgivningen. Men allerede nu anbefaler KL deres medlemmer at give rabat ved onlinetilmelding til kommunale tilbud, der koster penge, f.eks. den lokale musikskole.
 Jakob Harder, centerchef i KLs Center for Borgerbetjening og IT-politik, siger, at det bliver 10-50 kroner, borgerne kan spare på de forskellige rabatordninger:
 - Rabatterne skal opfattes som en ekstra gulerod oven i fordele som, at man sparer tid, kan gøre det hjemmefra og selv
bestemme hvornår, siger han til Berlingske Tidende.
