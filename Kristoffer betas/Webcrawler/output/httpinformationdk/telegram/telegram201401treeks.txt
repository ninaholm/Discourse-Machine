Tre eksplosioner i Xinjiang: Tre personer dræbt
Regionen er præget af spændinger mellem de kinesiske myndigheder og muslimske uighurer.


 Tre personer er dræbt og to såret efter tre eksplosioner i Xinjiang, en selvstændig region under den kinesiske folkerepublik.
Det oplyser myndighederne i den uroplagede region.
Først skete to eksplosioner hos "en frisør og på et marked", hvilket kostede en person livet, og efterfølgende mistede to personer livet, da en bil eksploderede.
Regionen er præget af spændinger mellem de kinesiske myndigheder og muslimske uighurer.
Kort før nytår skød og dræbte politiet otte personer under et "terrorangreb", efter at disse personer havde kastet med sprængfarlige anordninger og sat ild til politibiler.
Tidligere i december skød og dræbte politiet 14 personer under optøjer nær byen Kashgar. Her mistede også to betjente livet.
Xinjiang har været præget af tiltagende spændinger siden et angreb på Den Himmelske Freds Plads i Beijing i oktober, hvor tre uighurer fra Xinjiang kørte en bil ind i en menneskemængde ved Den Forbudte By.
Xinjiang-regionen, der er dobbelt så stor som Tyrkiet, er hjem for omkring ni millioner mennesker, hvoraf langt de fleste tilhører uighurerne, der taler et andet sprog end Kinas dominerende etniske gruppe, hankineserne.
