Kræft rammer helbredte kræftpatienter igen
Tidligere kræftpatienter har større risiko for at blive ramt på ny senere i livet end andre, viser nyt studie.


 Kræft har mange grumme ansigter, og er du først blevet ramt én gang, så er du mere tilbøjelig til at få en ny kræftsygdom senere i livet end personer, der ikke tidligere har været ramt.
Det viser et nyt dansk studie, skriver Videnskab.dk.
Der er dog størst risiko for at få den samme kræftsygdom, som man tidligere er helbredt for.
- Vores studie viser, at den enkelte kræftpatient som hovedregel holder sig til ét sygdomsspor, siger afdelingslæge Stig E. Bojesen fra Herlev Hospital, der i samarbejde med kolleger står bag undersøgelsen.
Risikoen for at rammes af den samme kræftform, som man tidligere har haft, er dobbelt så stor som sandsynligheden for, at en person, som ikke tidligere har været kræftsyg, bliver ramt af netop denne sygdom.
Til gengæld er risikoen for at få andre kræftformer end den, man led af første gang, kun en smule forhøjet.
Man har dog længe vidst, at personer, som udvikler én form for kræft, også er disponeret for at få en kræftsygdom nummer to senere i livet.
Men dette nye studie adskiller sig fra tidligere.
- Vi tror, at vores fremgangsmåde er betydeligt mere relevant end tidligere studier, da vi for hvert enkelt individ i den danske befolkning har undersøgt relationerne mellem alle 27 kræftformer på én gang, siger Stig E. Bojesen.
En af de miljøfaktorer, som, man ved, øger risikoen for mange forskellige former for kræft, er rygning.
Men overraskende nok viste studiet, at patienter, der har overlevet en rygerelateret kræftsygdom, kun har 1,2 gange større risiko for at blive ramt af en anden kræftform, som skyldes rygning.
- Risikoen for at få eksempelvis lungekræft er altså kun lidt forøget, når man tidligere har haft blærekræft, end hvis man ikke har haft blærekræft, siger Stig E. Bojesen.
