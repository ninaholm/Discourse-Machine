Løkke advarer mod at ændre EU-traktat
Lars Løkke Rasmussen uenig med Tysklands kansler om ny EU-traktat, der skal forebygge gældskrisen.


 Det nytter ikke at ændre Lissabon-traktaten for styre statsgælden bedre i EU-landene. Så bruger fællesskabet tiden på møjsommelige forhandlinger om en ny tekst i stedet for at samordne økonomien i medlemslandene.
Det siger Venstres formand, forhenværende statsminister Lars Løkke Rasmussen.
- Hvis man starter en stor traktatmølle, risikerer vi at fjerne fokus fra substans. Alle europæiske lande inklusiv Danmark har brug for at lave reformer, som fremmer konkurrenceevnen og sikrer, at borgerne er flere år på arbejdsmarkedet, siger han.
Løkke er uenig i et forslag fra den tyske kansler, Angela Merkel, om at forhandle en ny EU-traktat som vil forebygge gældskrisen, der har bredt sig fra Grækenland over Italien til Portugal, Spanien og Irland.
- Jeg har stor forståelse for en tysk kansler, hvis land betaler en meget stor del af regningen og har set på, at andre har svinget det tyske credit card uden dækning, siger han.
Lars Løkke er enig med Merkel i sundere statsfinanser. Derfor fik han Danmark, som står udenfor den fælles valuta euroen, med i den såkaldte Europlus-pagt, som skal samordne EU-landenes økonomi, påpeger han.
- Vi kan ikke være en vindernation i en taberregion, siger Løkke.
Danmark er fuldstændig afhængig af EU-landene, som køber halvdelen af vor eksport. Dansk økonomi rammes hårdt, hvis tempoet falder i nabolandene Tyskland og Sverige, understreger Lars Løkke Rasmussen.
- Man kan kickstarte nok så meget og udskifte nok så mange toiletter i den almene boligsektor, men hvis disse nærmarkeder ikke er i vækst, så er det bare op ad bakke, siger han.
- Der har været en disrespekt for reglerne med Grækenland som eksempel. Derfor er der brug for tættere økonomisk koordinering, siger Lars Løkke Rasmussen.
