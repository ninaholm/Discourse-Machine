Inderne sørger over dræbt voldtægtsoffer
En ung kvindes død efter en massevoldtægt i Indien har skabt sorg og vrede i befolkningen.


 Tusindvis af mennesker trodsede lørdag aften vinterkulden i den indiske hovedstad, New Delhi, for at give udtryk for deres sorg og vrede over en ung kvindes død efter en massevoldtægt.
- Vi er klar over, at dette ikke er den første sag, og det vil heller ikke blive det sidste tilfælde af massevoldtægt i Indien. Men vi vil ikke længere tolerere sexforbrydelser, siger Rana, en kvindelig advokat fra New Delhi.
Selv efter mørkets frembrud marcherede både mænd og kvinder gennem gaderne med tændte lys i hænderne for at mindes den 23-årige medicinstuderende, som døde tidligere lørdag på et hospital i Singapore.
Kvinden blev overflyttet til hospitalet i håb om, at hun kunne reddes fra de kvæstelser, som hun fik, da seks mænd voldtog hende i en bus i den indiske hovedstad for knap to uger siden.
Men lægerne måtte opgive kampen for hendes liv, da skaderne i kvindens hoved og underliv var for omfattende.
Sagen har vakt stor vrede i den indiske befolkning og udløst en hidsig debat om den eskalerende vold mod kvinder i det folkerige land.
Indiens mest berømte Bollywood-skuespiller, Shah Rukh Khan, mener, at massevoldtægten af den 23-årige kvinde vil tvinge Indien til at konfrontere en skamfuld virkelighed.
- Voldtægt er en legemliggørelse af den seksualitet, som vores kultur og samfund har defineret. Jeg er meget ked af at være en del af det samfund og den kultur, skriver den indiske skuespiller på Twitter.
Lørdag aften lettede et fly fra Singapore med den døde kvinde om bord. Flyet forventes at lande i New Delhi kort før daggry søndag.
Seks mænd er anholdt i forbindelse med det grufulde sexovergreb, og de er efter kvindens død også blevet anklaget for drab.
