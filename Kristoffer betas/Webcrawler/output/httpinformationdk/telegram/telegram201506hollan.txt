Hollande bekræfter: Angreb er terror
Præsident François Hollande forlader EU-topmøde før tid for at haste hjem til Frankrig efter terrorangreb.


 Præsident François Hollande bekræfter, at det er et terrorangreb, der har fundet sted mod en gasfabrik i den lille by Saint-Quentin-Fallavier 30 kilometer sydøst for Lyon fredag morgen.
- Det er et terrorangreb, der er ingen tvivl om det. Der er fundet et halshugget lig med en skriftlig meddelelse. Så vidt vi ved, er der en død og to sårede, siger Hollande på en pressekonference under EU-topmødet i Bruxelles.
Hollande, der efter pressekonferencen i Bruxelles ville haste hjem til Frankrig for at håndtere krisen, siger, at terrorangrebet blev udført med en bil, der blev kørt af en person, der muligvis var sammen med endnu en gerningsmand.
Bilen kørte i høj fart ind i et anlæg med gasbeholdere på fabrikken, hvilket udløste en eksplosion.
François Hollande siger, at "vores tanker går til offeret" for fredagens terrorangreb. Samtidig siger han, at stats- og regeringscheferne på EU-topmødet i Bruxelles gav udtryk for deres solidaritet med Frankrig.
- Vi husker alle, hvad der tidligere er sket i vores og i andre lande. Der er derfor mange følelser på spil, siger præsidenten.
Han siger, at der er brug for handling, forebyggelse og afskrækkelse og for at "støtte og udbrede vores værdier og aldrig give efter for frygt".
- Det handler om at leve op til vores ansvar i alle situationer. Det handler ikke om at udbrede uacceptable mistanker, men om at gøre vores job, sådan som det franske folk forventer af os, siger Hollande.
Den franske præsident så under EU-topmødet i Bruxelles de første tv-billeder fra terrorangrebet i Saint-Quentin-Fallavier med en chokeret tysk forbundskansler, Angela Merkel, ved sin side.
Hollande har fra topmødet været i direkte kontakt med den franske indenrigsminister, Bernard Cazeneuve, og sikkerhedstjenesterne.
Det nye terrorangreb i Frankrig finder sted knap et halvt år efter det islamistiske angreb på det satiriske franske ugemagasin Charlie Hebdo og et supermarked i Paris, som i begyndelsen af januar kostede 17 mennesker livet.
