Vandmasser sætter amerikansk delstat i undtagelsestilstand
Endnu en amerikansk stat er i undtagelsestilstand efter voldsomt decembervejr i USA.


 Der er erklæret undtagelsestilstand i delstaten Missouri i USA, efter vandmasser har oversvømmet store dele af staten.
Det oplyser guvernør Jay Nixon i en pressemeddelelse.
Missouri lider efter en storm, der først ramte Texas og nu har udløst store oversvømmelser og vandmasser i Missouri.
I staten er flere køretøjer blevet revet med af vandmasserne med dødelige ulykker til følge. I alt er mindst otte mennesker dræbt, fremgår det af pressemeddelelsen.
Her lyder det også, at "der forventes mere voldsom regn og oversvømmelser mandag", hvilket får meteorologer til at forudse, at flodernes vandstand fortsat vil stige.
Flere amerikanske delstater har været ramt af voldsomme storme over weekenden, og mindst 34 personer har i alt mistet livet ifølge nyhedsbureauet Reuters' optælling.
Dallas og omegn er særlig hårdt ramt. Millionbyen har været plaget af tornadoer, som har kostet 11 personer livet.
I Garland, der ligger 15 kilometer nordøst for byens centrum, blev biler blæst af vejen. Otte mennesker mistede livet, da en tornado med vindhastighed på op til 322 kilometer i timen passerede.
I delstaten Illinois druknede tre voksne og to børn, da deres bil lørdag aften blev revet med af en flod, der var gået over sine bredder.
Både i Alabama og Mississippi har myndighederne erklæret undtagelsestilstand. I sidstnævnte delstat har ti mennesker mistet livet, og omkring 60 andre er kommet til skade.
Decembervejret i USA har været usædvanligt varmt, og det giver gode vilkår for storme, fordi fugtig luft fra Den Mexicanske Golf mødes med kold og tør luft fra Canada.
Tornadosæsonen i USA begynder normalt først i løbet af foråret.
