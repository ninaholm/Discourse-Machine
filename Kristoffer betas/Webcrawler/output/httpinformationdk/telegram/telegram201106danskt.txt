Den dansk-tyske grænsestrid spidser til
Tyskland ambassadør i København, Johann Christoph Jessen, undsiger regeringen i sagen om grænsekontrol.


 Striden om permanent toldkontrol er ved at udvikle sig til en regulær diplomatisk krise.
Højst usædvanligt går Tysklands ambassadør i København således nu ud og undsiger den danske skatteminister, Peter Christensen (V), der igen og igen fremhæver, at han ikke kan forstå, at der skulle være problemer med at indføre dansk toldkontrol, når der er 350 toldere ansat alene i Nordtyskland, skriver Berlingske.
- Jeres skatteminister siger hele tiden, at Slesvig-Holsten har flere end 300 toldere. Sådan kan man ikke gøre det op.
- Man kan ikke på nogen måde konkludere ud fra antallet af toldere, at grænsen er bemandet med det antal personer, siger ambassadør, dr. Christoph Jessen til Berlingske.
Han minder i stedet om, at de tyske toldere har en lang række opgaver, som de skal varetage.
De kontrollerer energiskatter og besøger landmænd, der har vindmøller.
De tager sig af alkoholbeskatning og besøger byggepladser for at tjekke, at alle arbejdere har orden i papirerne, og at der bliver betalt skat.
Tirsdag udskød Folketinget beslutningen om at bevilge penge til fire nye grænsebygninger og 98 toldere, der skal gå til øget grænsekontrol i Danmark.
Skatteminister Peter Christensen bedyrede ellers, at den øgede grænsekontrol ikke bringer Danmark på kant med Schengen-samarbejdet, og at syv andre lande i EU allerede gør det, den danske regering nu vil indføre.
