Chavez-tale skaber bekymring i Colombia



 Konflikten mellem Venezuela og Colombia spidser til. I en tale søndag bad den venezuelanske præsident, Hugo Chavez, sine militære ledere om at forberede sig "på krig" med nabolandet, hvilket har fået Colombias leder, Alvaro Uribe, til at rette blikket mod blandt andet FN's Sikkerhedsråd.
 - Stående over for disse trusler om krig fra Venezuelas regering, overvejer den colombianske regering at rette henvendelse til Organisationen af Amerikanske Stater og FN's Sikkerhedsråd, hedder det i en udtalelse fra Alvaro Uribe, som blev læst op af hans talsmand Cesar Velasquez.
 Chavez' udbrud kommer oven på længere tids stridighed mellem de to lande, efter at Colombia har indgået en aftale om, at amerikanske soldater kan benytte colombianske baser i jagten på narkosmuglere. En aftale, som ifølge Chavez kan føre til ustabilitet i regionen. Men det bliver afvist af Alvaro Uribe.
 - Vi er kun interesseret i at slå ned på terrorisme, der er relateret til narkohandel, hvilket har været så uretfærdigt for det colombianske folk i så mange år, hedder det videre i udtalelsen fra den colombianske præsident.  
