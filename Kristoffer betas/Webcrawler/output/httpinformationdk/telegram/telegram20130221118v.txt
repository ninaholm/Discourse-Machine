21.118 vender ryggen til folkekirken
Der er sket en rekordstigning i udmeldinger fra folkekirken. Men det er et sundhedstegn, lyder det.


 I 2012 meldte 21.118 personer sig ud af folkekirken, og det er en kraftig stigning i forhold til tidligere år, viser nye tal fra Danmarks Statistik.
Særligt den økonomiske krise og homoseksuelles mulighed for at blive viet har været med til at få udmeldingerne til at strømme ind, vurderer kirken.
- Blandingen af en økonomisk krise, hvor man vogter over sine penge, og sagen om homoseksuelles vielsesritual har spillet ind og givet et usædvanligt højt tal, siger Anders Gadegaard, som er stedfortrædende biskop i Københavns Stift.
Han skønner, at nogle tusinde har forladt kirken som konsekvens af de homoseksuelles nye rettigheder, men understreger, at det er "fair nok", når det drejer sig om en markant sag som den.
Faktisk peger Anders Gadegaard på, at det er vigtigt for kirken at markere sig i samfundet.
- Kirken ville stå meget svagere, hvis den ikke øvede sig i at blive mere profileret og aktiv i værdidebatten. Jeg ser ikke udmeldingerne som et forfaldstegn, men et udtryk for at det religiøse og kirkelige er mere interessant for tiden, siger han.
Udmeldingerne kalder den stedfortrædende biskop derfor et "sundhedstegn".
- Religion er noget, man tager aktiv stilling til. Det er ikke bevidstløst eller per tradition, som det var i gamle dage. Mange af dem, der bliver, har også overvejet det. Man er også medlem på grund af tilvalg, siger Anders Gadegaard.
Det er især de 18-54-årige, der står for udmeldelserne. I denne gruppe har 15.962 mennesker meldt sig ud. Sammenlignet med 2011 er stigningen i udmeldelser på 55 procent.
Men udmeldelserne bekymrer ikke Anders Gadegaard. Det gør et andet tal derimod.
- Det mest kritiske er dåbstallet, der er faldet betydeligt. Færre døber deres spædbørn, og der ligger udfordringen. Jeg er overrasket over at se så stort et fald, men jeg frygtede, at det ville komme, siger han.
Siden 2007 er knap 10.000 færre spædbørn blevet døbt i kirken. Samlet er 79 procent af den danske befolkning medlem af folkekirken mod sidste års tal på 80 procent.
