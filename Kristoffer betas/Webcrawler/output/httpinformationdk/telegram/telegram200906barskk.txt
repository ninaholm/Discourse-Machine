Barsk kritik af vagtlægers aflønning



 Vagtlægers honorar fordobles, hvis lægehjælpen klares over telefonen. Eksperter angriber vagtlægers lønform, og politikere er klar til gennemgribende reform af hele vagtlægeordningen. Læger parate til forhandling. Det skriver Berlingske Tidende. 
 Danske Regioner frister lægerne til at behandle deres patienter dårligere, end de fortjener. Så hård er kritikken af vagtlægernes lønform, hvor lægerne får mere end dobbelt så meget udbetalt for at afslutte kontakten med borgerne alene over telefonen frem for at henvise dem til konsultation. En telefonkonsultation udløser et honorar på 86 kroner. Men sender vagtlægen borgeren til fysisk konsultation er honoraret kun 36 kroner.
 - Det er simpelthen for stor en forskel. Incitamentsløn er fremragende. Men her er der tale om en overdreven brug af det, siger Per Nikolaj Bukh, professor ved Aalborg Universitet og ekspert i økonomistyring på bl.a. hospitaler. 
 Ulla Astman (S), formand for sundhedsudvalget i Danske Regioner, er klar til at forny den 20 år gamle lønstruktur. 
 Også lægerne er klar til en ny lønforhandling.
 - Men man skal ikke tro, at man løser alle problemer med kvaliteten ved blot at kigge på løndelen. Det vil være både naivt og blåøjet, siger Michael Dupont, formand for Praktiserende Lægers Organisation, PLO.
 Danske Regioner og en række partier på Christiansborg er nu klar til en gennemgribende reform af hele vagtlægeordningen, skriver Berlingske Tidende. 
