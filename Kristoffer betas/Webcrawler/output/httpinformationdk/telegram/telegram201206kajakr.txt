Kajakroer skal bære Danmarks fane til OL
34-årige Kim Wraae får æren af at gå ind på det olympiske stadion i London med Dannebrog.


 Kajakroeren Kim Wraae bliver dansk fanebærer ved OL i London i forbindelse med åbningsceremonien den 27. juli.
Den 34-årige kajakroer vandt OL-sølv i toerkajak i Beijing og er også i år blandt Danmarks bedste bud på en medalje. Denne gang dog i firerkajakken.
- Han har nået karrierens sportslige højdepunkt som nykåret europamester og medaljekandidat, siger OL-chef Jesper Frigast.
Valget til det ærefulde hverv som OL-fanebærer er ikke nemt, når man har mere end 110 kandidater at vælge imellem.
Men da der er tradition for at vælge én, der tidligere har vundet OL-medalje, og da atleten samtidig ikke må være forhindret af konkurrence dagen efter åbningsceremonien, svandt feltet en smule ind.
At Team Danmark og Danmarks Idræts-Forbund i sidste ende valgte at pege på Kim Wraae, kom bag på fanebæreren selv.
- Jeg havde ikke lige set den komme, men det blev altså mig, og det er jeg rigtigt glad for. Jeg glæder mig helt vanvittigt meget til at føre det danske hold an ved OL, siger Kim Wraae.
Så sent som i weekenden vandt Kim Wraae sammen med firerkajakken EM-guld.
De seneste danske fanebærere har været Jesper Bank (2000), Eskild Ebbesen (2004) og Joachim B. Olsen (2008).
