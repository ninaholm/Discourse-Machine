Patienter bør holde igen med privathjælp



 Fra i dag har patienterne igen ret til at blive behandlet på privathospital, hvis de har ventet mere end en måned. Allerede på førstedagen kan flere regioner ikke overraskende melde om markant flere henvendelser fra interesserede patienter. Nu opfordrer regionernes formand, Bent Hansen (S), danskerne til at vise samfundshensyn. 
 Hvis man døjer med ufarlige lidelser som knyster eller nedgroede negle, kan man godt vente mere end en måned på behandling. De sparede penge kan i stedet bruges til gavn for de medicinske patienter og andre patientgrupper med alvorlige eller smertefulde lidelser, mener han.
 - Vi er alle sammen skatteydere, og vi har alle sammen en fælles interesse i at få løst opgaverne på sundhedsområdet. Det er noget af det mest væsentlige for sammenhængskraften i vores samfund. Derfor er vi nødt til at sende et signal til borgerne og vores faglige personale om, at de mest syge skal prioriteres først, siger Bent Hansen.
 På den baggrund har et flertal i Region Midtjylland vedtaget en ambition om, at patienterne skal behandles inden for tre måneder. Men det er "grænsende til lovbrud", siger Venstres sundhedsordfører Birgitte Josefsen. Hun mener, at Bent Hansen vildleder borgerne til at tro, at de skal vente i tre måneder. 
 Men der er ikke tale om vildledning, siger Bent Hansen. Patienterne bliver både mundtligt og skriftligt informeret om deres rettigheder i overensstemmelse med loven, siger han.

