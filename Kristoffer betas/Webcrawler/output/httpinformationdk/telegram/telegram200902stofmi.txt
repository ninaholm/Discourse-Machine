Stofmisbruget stiger i Afghanistan



 Opiumsvalmuerne blomstrer i Afghanistan, og stofmisbruget i landet er steget, lyder det fra FN's Internationale Narkotika Kontrolråd (INCB). 
 Over 90 procent af verdens illegale opium dyrkes i landet, og mange indbyggere er selv afhængige af narkotika, fortæller Christian Jepsen, der er bosat i Kabul og informationsmedarbejder i nødhjælpsorganisationen DACAAR.
 - Det er ikke mit generelle indtryk, at alle hernede (i Afghanistan, red.) bruger opium, men det er et almindeligt problem. Jeg har besøgt landsbyer, hvor alle mændene var påvirkede, siger han til Ritzau.
 På trods af en massiv indsats fra det internationale samfund, er det ikke lykkedes at komme opiumsproduktionen til livs. Taliban er nemlig dybt involveret i opiumsdyrkningen, som den årligt tjener op mod 1,7 milliarder danske kroner på. Ifølge Christian Jepsen er der tale om en regulær opiumsøkonomi.
 - Alt bliver afregnet i opium. De har brug for alternativer til opiumsdyrkningen, siger han til Ritzau.
