Dårlig sommer giver mere dansk champagne
En sen og mindre god dansk vinhøst kan paradoksalt nok øge produktion af senmoden champagnelignende dansk vin.


 Efter en rekordflot vinhøst sidste år må de danske vinbønder i år væbne sig med tålmodighed i håb om, at druerne overhovedet når at blive tilstrækkeligt modne.
Et koldt forår og en kedelig forsommer har forsinket høsten med mindst tre uger i forhold til normalen.
Det vurderer Jean Becker, formand for Foreningen af Danske Vinavlere med omkring 1400 medlemmer, hvor langt de fleste er hobbyavlere.
- Sidste år gav en rekordhøj høst. I år skal jeg være heldig, hvis jeg får 25 procent af en normalhøst på mine vinstokke her i Birkerød, siger han.
Normalt falder vinhøsten på vore breddegrader omkring efterårsferien. Mens de hæderkronede vindistrikter i Europa som Bordeaux, Rioja og Champagne har høstet usædvanligt tidligt i år, så skutter de umodne druer sig fortsat på de danske vinstokke.
Fyns største vinbonde, Jan Nyholmgaard fra Marslev ved Odense, er dog fortrøstningsfuld.
- Rent mængdemæssigt ser det faktisk fornuftigt ud. Men uden samme modenhed som sidste år, så det stiller nogle udfordringer i forhold til, hvad de mere syreholdige druer skal bruges til. En mulighed er at lave mere mousserende vin, som vi normalt netop gør på ikke-fuldmodne druer, siger han.
Danmark har flere gange vundet priser i udlandet for gode mousserende vine, fordi det danske klima kan skabe en fin blanding af sødme og syrlighed.
Også andre store producenter spekulerer i at skrue op for champagneknaldet i år.
En af dem er Danmarks største vinavler, Tom Christensen, fra Dyrehøj Vingård ved Kalundborg.
- Vi skal nok mængdemæssigt få en udmærket høst. Kunne vi bare få tørvejr frem til høsten, så kan det ende med en superfin vin af god kvalitet. Det ved vi først i midten af oktober. Men det er da klart en mulighed at lave mere mousserende vin, hvis modningen trækker ud, siger han.
