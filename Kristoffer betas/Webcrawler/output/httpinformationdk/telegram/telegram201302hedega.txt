Hedegaard taler på Christiansborg efter attentat
For første gang, siden han blev forsøgt skuddræbt, taler Trykkefrihedsselskabets formand, Lars Hedegaard.


 På torsdag stiller den omdiskuterede Lars Hedegaard sig på talerstolen i Fællessalen på Christiansborg.
Sammen med en række politikere skal Trykkefrihedsselskabets formand diskutere ytringsfrihed.
Blandt deltagerne er Bertel Haarder (V), Simon Emil Ammitzbøll (LA), Kristian Thulesen Dahl (DF) og Naser Khader.
- Det har skabt chok og vrede, at man risikerer en kugle i livet for at sige sin mening, men mordforsøget på Lars Hedegaard er blot det seneste af en række forsøg på med trusler, vold og terror at undertrykke ytringsfriheden i Danmark, skriver Trykkefrihedsselskabet.
- Og truslerne, volden og terroren virker. Selvcensuren breder sig. Aviser, forlag, museer, teatre og satiretegnere tøver, når det drejer sig om islamkritik eller beskrivelser af Muhammeds liv, ligesom indvandringskritiske politikere må have politibeskyttelse, lyder det.
Lars Hedegaard blev forsøgt skudt ved sit hjem tirsdag 5. februar.
Politiet har endnu ikke opklaret sagen, men der spekuleres i, at attentatet skyldes Lars Hedegaards omdiskuterede og islamkritiske holdninger.
På mødet skal det blandt andet diskuteres, hvordan man kan beskytte det frie ord og retten til at tænke og tale frit, samt hvad de politiske partier vil gøre for at sikre, at Hedegaard-attentatet bliver den sidste af sin slags i Danmark.
Det er første gang, Lars Hedegaard viser sig offentligt efter mordforsøget.
Hvis man vil overvære seancen, skal man tilmelde sig på forhånd af sikkerhedsgrunde.
