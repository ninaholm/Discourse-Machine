51 kræftsager går om



 Mere end hver tredje af de kræftpatienter, der har fået afslag på erstatning efter at have ventet for længe på behandling, skal have deres sager behandlet en gang til, skriver Politiken.
45 patienter eller pårørende modtog i går et brev fra Patientforsikringen, der oplyste, at deres sag vil blive genoptaget, fordi der var fejl i den første afgørelse. Seks andre patienter eller pårørende bliver opfordret til at kontakte Patientskadeankenævnet for at få deres sager genoptaget dér, hvor de er afgjort. Det er resultatet af den gennemgang, som Patientforsikringen har foretaget af 171 sager, skriver avisen.
 - Patientforsikringen har i nogle sager beregnet ventetidsoverskridelsen to uger for kort. Det kan have betydning for afgørelsen af erstatningsspørgsmålet og for erstatningens størrelse, skriver Patientforsikringen i brevet.
