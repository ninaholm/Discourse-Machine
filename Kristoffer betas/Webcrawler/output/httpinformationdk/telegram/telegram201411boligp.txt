Boligpriserne fortsætter op - giver mere til forbrug
Priserne på lejligheder og huse fortsætter overordnet med at stige. Godt for økonomien, vurderer økonomer.


 Boligpriserne fortsætter overordnet set opad, og det er godt for dansk økonomi, da en fremgang på boligmarkedet kan sætte fart på privatforbruget.
Sådan lyder det fra to økonomer, efter at Danmarks Statistik onsdag har offentliggjort tal for boligsalget i august.
Selvom prisen på ejerlejligheder tog et mindre dyk i august, er priserne generelt på vej op. Priserne faldt med 0,4 procent i måneden, men er på årsbasis steget 8,8 procent.
Prisen på enfamiliehuse steg med 2,1 procent fra juli til august og er over hele året steget med 2,8 procent i forhold til 2013.
En lejlighed kostede i gennemsnit 1,82 millioner kroner, mens man skulle betale 1,9 millioner kroner for et enfamiliehus.
Hos Nykredit vurderer chefanalytiker Tore Stramer, at priserne vil fortsætte op i et moderat tempo, hvilket vil være godt for dansk økonomi som helhed.
- Det skal vi glæde os over, da en fortsat bedring på boligmarkedet er alfa og omega for, at vi kommer til at se en mere tydelig fremgang i det så vigtige privatforbrug, siger han.
Ser man prisudviklingen i et lidt længere perspektiv, er salgsprisen på huse over de seneste to år i gennemsnit steget med 110.000 kroner svarende til omkring 4600 kroner om måneden.
 - Udviklingen er positiv for boligejerne og dansk økonomi og kan bidrage til at trække dansk økonomi op i et højere gear, siger Karsten Beltoft, der er økonom og direktør i Realkreditforeningen.
Han vurderer dog, at priserne på ejerlejligheder ikke vil stige så meget i den kommende tid.
- Man skal være varsom med at tolke på seneste måneds salgspriser i forhold til måneden før, da de kan variere meget. Noget kunne tyde på, at priserne på ejerlejligheder er ved at flade ud.
- Ejerlejligheder findes fortrinsvis i de større byer, og tilflytningen til byerne vil fortsat trække priserne på ejerlejligheder op, vurderer Karsten Beltoft.
