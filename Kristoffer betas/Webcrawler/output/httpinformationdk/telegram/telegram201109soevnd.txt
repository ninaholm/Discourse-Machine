Søvndal: Vi satser på en trepartiregering
SF's formand holder kortene tæt til kroppen i slutspillet om regeringen. Men Søvndal vil have Vestager med.


 SF satser på, at Det Radikale Venstre kommer med i den nye røde regering.
- Det er bestemt det, vi er gået efter hele tiden. Man skal huske, at landet har nogle store udfordringer: Arbejdsløshed, en velfærd som ikke hænger godt nok sammen - og det er det, vi sidder og arbejder med.
Det siger SF's formand under et pause i forhandlingerne om den nye regering med netop De Radikale og Socialdemokraterne.
Inden De Radikales gruppeformand, Margrethe Vestager, senere torsdag mødes med partiets hovedbestyrel, ønsker Villy Søvndal dog ikke at løfte sløret for, hvordan forhandlingerne går.
- Forhandlingerne går fint. Jeg er fuld af fortrøstning over, at vi når et resultat, og at vi danner en ny regering, lyder det fra SF's formand, inden han gik ind til et møde i partiets folketingsgruppe på Christiansborg.
Selv om der kun er sluppet ganske lidt ud fra forhandlingerne, som foregår på Crowne Plaza Hotel i Ørestestaden, så skal de tre partier angiveligt nu være enige om store dele af et kommende regeringsgrundlag, herunder også økonomi- og udlændingepolitik.
Det betyder, at Socialdemokraterne og SF's millionærskat er opgivet, mens de to til gengæld har gennemtrumfet, at 24-årsreglen og tilknytningskravet fortsat består.
- Jeg vil ikke ind og kommentere enkelte dele af forhandlingsforløbet. Jeg tror, at det er bedst, vi afventer det samlede resultat, siger Villy Søvndal.
Som en del af prisen for at få Det Radikale Venstre med i regeringen skal Margrethe Vestager have fået lovning på titlen som vicestatsminister, mens SF's formand selv har øjnene rettet mod Udenrigsministeriet.
Heller ikke det, ønsker Villy Søvndal at kommentere:
- Vi melder en samlet ministerliste ud, når vi er færdig. Så det, tror jeg, er klogt at afvente. Og vi er færdig, når vi er færdige.
