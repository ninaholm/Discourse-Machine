Lars Ulrich kan få 66 mio for kunstværk



 12 millioner dollar eller omkring 66 millioner danske kroner.  
 Det forventer auktionshuset Christie's International bliver prisen for maleriet "Unavngivet (Bokser)" fra 1982, malet af den amerikanske kunstner Jean-Michel Basquiat. Sælgeren er den danske Metallica-trommeslager, Lars Ulrich, og auktionshammeren falder den 12. november.  
 - Det er selvfølgelig et akavet tidspunkt at sælge på, men jeg har altid været villig til at tage chancer, siger Lars Ulrich til avisen New York Times. 
 Dermed har den verdensberømte trommeslager valgt at reagere aktivt på den verserende finanskrise. I en tid, hvor aktiekurserne rasler ned, kan kunstmarkedet vise sig at holde stand.
 - Jeg har en stor tiltro til kunstmarkedet. Det er måske den sidste skanse, der sikrer, at det bedste af det bedste ikke vil gå samme vej som resten økonomien, siger Ulrich.
 Maleriet skildrer en sort bokser, der i triumf strækker armene i vejret.
