EU håber på valg i Ukraine trods uroligheder
EU-Kommissionen siger tirsdag, at Geneve-aftalen skal på banen igen for at redde freden i Ukraine inden valg.


 EU-Kommissionen kan tirsdag hverken svare klart ja eller nej til, om præsidentvalget i Ukraine kan finde sted 25. maj som planlagt, selvom der er uroligheder i den sydlige og østlige del af landet.
På EU-Kommissionens daglige pressemøde siger udenrigschef Catherine Ashtons talskvinde, Maja Kocijancic, at EU arbejder i retning af at gennemføre valget, som er en vigtig stabiliserende faktor for situationen.
- Vi tror på, at valget skal være gennemsigtigt og respektere internationale standarder. Valget er en platform, som giver ukrainerne muligheden for at beslutte, hvad der er vigtigt for fremtiden, siger Maja Kocijancic.
Mens EU endnu ikke mener, at Ukraine-valget ikke kan finde sted på grund af urolighederne, har Catherine Ashton kaldt valget i Syrien, som skal finde sted 3. juni, for "useriøst".
Det er blandt andet fordi, valget foregår midt under konflikten, hvor millioner af syrere er drevet fra deres hjem, og fordi det kun foregår i regimekontrollerede områder.
Maja Kocijnacic afviser fuldstændigt, at valget i Syrien og valget i Ukraine kan sammenlignes, og siger, at de to situationer er helt forskellige.
Den russiske udenrigsminister, Sergej Lavrov, siger ifølge nyhedsbureauet Reuters, at det ville være "usædvanligt" at holde valg i Ukraine, når det det ukrainske militær sættes ind mod civilbefolkningen.
Maja Kocijnacic understreger, at Geneve-aftalen indgået af Ukraine, Rusland, EU og USA, skal på banen igen øjeblikkeligt.
 Geneve-aftalen kræver, at alle parter gør en indsats for at nedtrappe konflikten i Ukraine.
Rusland har imidlertid erklæret, at aftalen ikke længere gælder, efter at Ukraine indledte en militær aktion ved byen Slavjansk fredag.
Sergej Lavrov siger ifølge Reuters, at det ville være "meningsløst" at holde nye snakke i Geneve, da den første aftale ikke er implementeret.
