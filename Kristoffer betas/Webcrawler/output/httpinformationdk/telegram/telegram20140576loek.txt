76 af Løkkes egne vil sparke ham af formandsstolen
En rundspørge viser, at 76 Venstre-folk med tillidsposter i partiet ønsker en ny formand i stedet for Løkke.


 Oprøret i Venstres bagland mod Lars Løkke Rasmussen fortsætter.
Ritzau har i en skriftlig rundspørge spurgt 926 af partiets kommuneforeningsformænd, medlemmer af kommunalbestyrelser og regionsråd, om Løkke bør træde tilbage som formand for Venstre.
Af de 192, der har svaret, ønsker 76 partiformandens afgang.
En af dem er Esben Dyekjær, medlem af kommunalbestyrelsen i Hørsholm Kommune.
- Nu skal jeg selvfølgelig passe på, hvad jeg siger. Men jeg synes, at vi er der, hvor han bør trække sig. I Venstre står vi ikke for det, han udviser, siger Esben Dyekjær.
Senest har partiformanden været i mediernes søgelys med en bilagssag om tøjindkøb for 152.000 kroner, rygning på hotelværelser og en familierejse på partiets regning.
- Han har formentlig ikke gjort noget ulovligt, men der er en form for arrogance omkring hans person, som han efterhånden har båret rundt på i en del år, siger Esben Dyekjær.
I søndags endte Venstre med at gå tilbage ved EP-valget, hvor partiet tabte et mandat.
Lars Løkke Rasmussen påtog sig i den forbindelse ansvaret for tilbagegangen, og indkaldte samtidig partiets hovedbestyrelse til et møde på tirsdag, hvor formandsposten skal drøftes.
Det er i sidste ende hovedbestyrelsen, der afgør om Løkke skal fortsætte som formand. Her forholder flere sig tavse, mens flere tillidsfolk, der ikke er medlemmer af hovedbestyrelsen er stået frem.
En anden, der sætter spørgsmålstegn ved Lars Løkke Rasmussen som formand, er Henrik Frandsen, 2. viceborgmester i Tønder Kommune.
- Han og resten af Venstre-toppen har udvist en enorm mangel på dømmekraft i de bilagssager, der har været, siger Henrik Frandsen, der i øvrigt er tidligere viceformand i Landbrug & Fødevarer.
Ud over den manglende dømmekraft mener Henrik Frandsen, at Lars Løkke Rasmussen har virket udbrændt allerede inden den seneste bilagssag.
- Det virker som om, at han ikke har haft det engagement, der skal til, siger Henrik Frandsen.
- Han er ellers hamrende dygtig. Det sætter jeg ikke spørgsmålstegn ved. Men ind i mellem de enkelte sager har han virket udbrændt, fortsætter 2. viceborgmesteren.
Ud af de 192, der har svaret på spørgeskemaet, mener 98, at Lars Løkke Rasmussen bør fortsætte. 18 ved ikke, hvad de skal svare, mens 76 vil af med Løkke.
