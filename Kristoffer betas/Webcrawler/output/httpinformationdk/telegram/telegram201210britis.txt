Britiske styrker skal forlade Afghanistan
Storbritanniens forsvarsminister vil trække tusindvis af soldater ud af Afghanistan allerede næste år.


 Storbritanniens forsvarsminister, Philip Hammond, har planer om at trække tusindvis af britiske soldater hjem fra Afghanistan til næste år.
- Jeg forestiller mig, at det bliver et markant antal, hvilket betyder tusinder, ikke hundreder, men jeg regner ikke med, at der bliver tale om flertallet, siger Hammond til BBC efter at være blevet spurgt om tilbagetrækning af soldater til næste år.
Mindst 424 britiske soldater er blevet dræbt i Afghanistan, siden den amerikansk ledede koalition invaderede landet i 2001. Endnu har det ikke ført til den ønskede stabilitet i det krigshærgede land, og voldshandlingerne er fortsat høje.
Storbritannien trækker omkring 500 soldater hjem fra Afghanistan i år og har fortsat omkring 9000 tilbage i landet.
Alle britiske og øvrige kampstyrker i den amerikansk ledede koalition skal efter planen være ude af Afghanistan inden udgangen af 2014.
Det gælder også de omkring 600 danske soldater, hvoraf de fleste er udstationeret sammen med de britiske i den sydlige Helmand-provins.
Ligesom andre Nato-medlemmer har Storbritannien skåret i forsvarsbudgetterne og i antallet af soldater og materielanskaffelser som følge af indskrænkede finanser.
Tyskland skærer også ned i antallet af soldater i Afghanistan i 2013. Det fremgår af en ny rapport, som offentliggøres i det nye nummer af nyhedsmagasinet Der Spiegel.
Den nuværende øvre grænse på 4900 tyske soldater skæres ned til et godt stykke under 4000, når den tyske regering i januar skal bede Forbundsdagen om et nyt mandat for styrken, skriver Der Spiegel.
Tyskland har den tredje største militærstyrke under Isaf i Afghanistan efter briterne på andenpladsen med 9500 soldater og USA's kontingent på 90.000 soldater. Allerede i år trækker Tyskland efter planen 500 soldater hjem.
