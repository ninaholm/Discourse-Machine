Oprørere i Yemen vil respektere våbenhvile



 Yemens shiamuslimske oprørsleder, Abdul Malak al-Huthi, har udstedt en ordre til sine styrker om at respektere en våbenhvile, som landets præsident, Ali Abdullah Saleh, iværksatte torsdag.
I en kort erklæring beordrer Huthi sine oprørere om at "indstille kamphandlinger på alle fronter på det tidspunkt, som er meddelt af regeringen".
For at få afsluttet en langvarig væbnet konflikt i det nordlige Yemen afleverede regeringen i sidste uge et våbenhvileforslag til de shiamuslimske oprørere.
Det var denne våbenhvile, som præsidenten satte i kraft torsdag. For at overvåge våbenhvilen skal der, ifølge forslaget, nedsættes en komité, hvor der er repræsentanter for både regeringen og oprørerne.
Oprørerne sagde i sidste uge, at de var parate til at acceptere våbenhvilen, hvis regeringen opfyldte en række betingelser. Tjekposter rettet mod oprørerne skulle fjernes, regeringsstyrker skulle tilbage på deres kaserner, og der skulle opnås enighed om, hvad der skal ske med anholdte oprørere.
Regeringen stillede som betingelse, at oprørerne stopper den væbnede kamp, afleverer våben, som er stjålet fra regeringshæren, og stopper væbnede aktiviteter på grænsen til nabolandet Saudi-Arabien.
Konflikten mellem regeringshæren og oprørerne i det nordlige Yemen begyndte i 2004 og tog til i styrke i fjor. Oprørerne siger, at regeringen diskriminerer befolkning økonomisk, religiøst og socialt.
