FN: Tusinder på flugt i det østlige Libyen
Kampe og Gaddafi-styrkernes fremrykning har sendt tusinder på flugt i det østlige Libyen, siger UNHCR.


 Tusindvis af libyere er flygtet fra deres hjem i den østlige del af landet af frygt for Muammar Gaddafis styrker.
Det siger øjenvidner, der krydser grænsen fra Libyen til Egypten, til FN-flygtningeagenturets hjælpearbejdere på stedet.
- UNHCR-ansatte ved grænsen mellem Egypten og Libyen hører fra de nyankomne, at tusindvis af libyere er fordrevet i den østlige del af landet og har søgt tilflugt i huse, skoler og universitetslokaler, siger UNHCR-talsmand Adrian Edwards.
Ifølge ham siger mange libyere ved grænsen, at de frygter gengældelsesangreb fra regeringsstyrker i den østlige del af landet.
I den forgangne uge er det især byerne Tobruk, Derna og Ajdabiyah, hvor der er meldinger om fordrevne.
Især Ajdabiyah var præget af voldsomme kampe i sidste uge.
