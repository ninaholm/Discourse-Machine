Trækasser afløser klamme telte på Roskilde Festival
Et trækassehotel er blandt Roskilde Festivals bud på en alternativ festivalbolig.


 Midt iblandt slidte teltlejre, enorme affaldsbjerge og urinstøvskyer troner et lille slot, der er klodset sammen af 50-60 lyserøde, gule og røde kasser, op på Roskilde Festivals campingområde.
Trækassehotellet "Happy Mountain" tilbyder i år et alternativ til den klassiske teltoplevelse, der som regel både byder på saunatemperaturer og drivvåde liggeunderlag.
- Nu plejer jeg at bo i et billigt Harald Nyborg-telt, og det er meget mere behageligt at bo i en kasse, fortæller Silas Amdi fra Kolding.
Han er en af de omkring 100 festivalgæster, der er blevet belønnet med et værelse i Happy Mountain for sin deltagelse i workshops forud for festivalen.
- Man sover godt derinde, og man bliver ikke lige så svedig, som man gør, når man ligger inde i et af de der små telte. Det eneste negative er, at folk ikke rigtig har forstået, at der bor folk inde i kasserne. De har det med at hoppe på dem.
Manden bag trækassehotellet er kunstneren Thomas Dambo Winther. For ham er bæredygtighed nøglebegrebet i projektet. Hotellet er bygget af plader fra gamle cigaretboder, og det skal kunne genbruges ved andre lejligheder.
- Jeg synes, man skal tænke det næste skridt frem, når man har med festival-kunst at gøre. For det er til grin at bygge for så at smide det ud bagefter. Så hvis man lige er lidt smart, så kan man godt lave et projekt, der har noget liv bagefter, siger han.
Hotellet har ud over den praktiske funktion også en social sidegevinst. Alle kasserne vender nemlig ud mod de passerende festivalgængere og inviterer på den måde til nysgerrighed.
- Man tager på festival for at møde nye mennesker. Men sjovt nok så placerer folk tit deres telte i en rundkreds, så man isolerer sig og ikke kommer i kontakt med andre mennesker.
- Så derfor synes jeg, at det var sjovt at lave en lejr, der vender ud mod festivalen og dermed inviterer folk ind, fortæller Thomas Dambo Winther.
Hos festivalledelsen er man begejstret for, at der bliver eksperimenteret med nye festivaloplevelser.
- Roskilde Festival er et fuldstændig oplagt sted at afprøve boformer. Vi prøver at udfordre os selv, og hvad der er en god festivalsoplevelse, siger festivalens talskvinde, Christina Bilde.
- Det skal være en kombination af telte og alternative boformer. Det er ikke sådan, at vi regner med, at der ikke er nogen, der bor i telt om 10 år.
Næste stop for trækassehotellet er en festival på Nørrebro i København sidst i august.
