Den sidste landmine er snart udryddet
En minefri verden er ikke længere en utopi, men en snarlig mulighed, lyder det fra Dansk Flygtningehjælp.


 Gennem årene har man tit og ofte i tv og på internet kunne se de grusomme konsekvenser ved mine-eksplosioner: død, lemlæstelse og invalidering.
Men det kan måske snart være fortid.
Den internationale indsats i bekæmpelse af landminer og ueksploderet ammunition foregår nemlig ganske koordineret og effektivt - og nu er der ikke længere tale om århundreder, men nærmere om ganske få årtier før mineforureningen er ryddet.
Det vurderer Dansk Flygtningehjælps minerydningsenhed Danish Demining Group (DDG), der beskæftiger sig med rydning af miner og ueksploderet ammunition samt reduktion af væbnet vold.
- Vi har netop deltaget i minerydningen i Uganda, som nu har erklæret sig minefri. I Sri Lanka er minerydningen nået længere end nogen kunne forvente, og også den enorme minerydningsopgave i Afghanistan er godt undervejs, siger leder af DDG, Rasmus Stuhr Jakobsen.
- Vi taler ikke længere om århundreder, men nærmere få årtier før den større mineforurening er ryddet. Dog kan vi gøre arbejdet færdigt indenfor nogle år, men det vil kræve et endnu større fokus og ressourcer fra det internationale samfund, fortsætter han.
Der skal altså stadig arbejdes hårdt for at nå målet om en helt minefri verden - men håbet er lysegrønt og perspektivet ser fornuftigt ud, mener Rasmus Stuhr Jokobsen, der forklarer, at fjernelsen af miner er en forudsætning for udvikling i de ramte lande.
- Vi arbejder for at redde liv og forhindre lemlæstelse nu og her, og endemålet er at skabe fremtidsmuligheder for lokalbefolkningen.
- Vi har set spøgelsesbyer forvandlet til travle landsbyer, øde landskaber eller jungleområder forvandlet til marker og ruiner forvandlet til skoler i de områder, vi har ryddet. Det er fremtiden for lokalbefolkningen det handler om, siger DDG-lederen.
Torsdag er der ekstra fokus på arbejdet mod en minefri verden - det er nemlig "Mine Awareness Day", som markeres overalt i verden.
