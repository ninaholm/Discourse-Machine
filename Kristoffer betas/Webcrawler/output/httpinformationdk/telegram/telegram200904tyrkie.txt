Tyrkiet fik hemmelige krav igennem



 Tyrkiet solgte sig dyrt under forhandlingerne med Nato-landene. Landets premierminister, Recep Tayyip Erdogan, har således fået hele 11 indrømmelser trumfet igennem for at godkende Anders Fogh Rasmussen til posten som Natos næste generalsekretær. 
 - Tyrkerne havde 11 krav, og vi har kun fået de fem at vide. De andre seks ved vi ikke, hvad er. De er ikke kommet frem, og hverken Nato, EU eller Tyrkiet vil offentliggøre dem i den nærmeste fremtid, siger Sadi Tekelioglu, chefredaktør på den dansk-tyrkiske avis Haber. Han bekræfter, at premierminister Erdogan på tyrkisk tv har fortalt, at der er flere krav end dem, som hidtil har været fremme.
 Ifølge Sadi Tekelioglu er det muligt, at tyrkerne har fået en tidshorisont for tyrkisk EU-medlemskab samt flere beføjelser og større bevægelsesfrihed til at bekæmpe den kurdiske separatistbevægelse PKK i det nordlige Irak, når USA trækker sig tilbage. 
 - Jeg tror, at EU har givet nogle indrømmelser, og geografisk og diplomatisk i Mellemøsten har Tyrkiet måske fået nogle flere beføjelser, forklarer han. 
 Blandt de fem krav, der hidtil er kommet frem flere steder, lyder det, at Tyrkiet blandt andet får en nyoprettet vicegeneralsekretærpost med særligt ansvar for muslimske lande samt en plads i Natos generalstab. Desuden skal Anders Fogh Rasmussen efter sin udnævnelse have forsikret tyrkerne om, at han vil iværksætte en undersøgelse af Roj TV's finansiering. De tyrkiske medier spekulerer også i, om Anders Fogh Rasmussen vil lade den muslimske verden forstå, at Muhammed-tegningerne kunne virke stødende.
 - Flere tyrkiske medier skriver i dag, at forhandlingerne med Nato var en klar sejr for Tyrkiet, siger Sadi Tekelioglu.

