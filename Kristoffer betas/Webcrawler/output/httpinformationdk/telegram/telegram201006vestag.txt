Vestager fejrer grundloven i EU's tegn
EU er et gennemgående tema i De Radikales leder, Margrethe Vestagers, grundlovstale. Og hun er ikke tilfreds med regeringens politik på området.


 At De Radikale er et EU-venligt parti, kan de færreste være i tvivl om, efter at have hørt partiets leder, Margrethe Vestagers, grundlovstale.
EU er således en centralt tema i talen, som R-lederen har præsenteret for de fremmødte ved arrangementet på Birkerød Gl. Præstegård. Ikke mindst statsminister Lars Løkke Rasmussens (V) EU-politik står for skud.
- Løkke trækker Danmark væk fra EU. Danmark skal tættere på, er Vestagers holdning.
Som et eksempel nævner hun EU's meget omtalte konvergenskrav til den danske økonomi, der ligger til grund for regeringens spareplan. 
- Løkke bruger EU som syndebuk for den uomgængelige økonomiske genopretning i stedet for at tage ansvaret selv, mener Margrethe Vestager.
Også regeringens manglende vilje til at afskaffe forsvarsforbeholdet får hårde ord med på vejen. Og Vestager gentager partiets krav om, at alle EU-forbeholdene skal til afstemning.
- Jo hurtigere jo bedre, men ikke nødvendigvis på en gang, siger hun.
Det internationale fokus går igen i én af Vestagers andre mærkesager i grundlovstalen: Udlændingepolitikken. 
Danmark skal spille med på EU's regler på området og absolut ikke fortsætte ud af den nuværende tangent.  
- VKOs politik fører til en polarisering i samfundet og dermed til, at mange oplever sig marginaliseret, siger Vestager.
Derfor vil hun blandt andet skole danskerne i medborgerskab og ikke mindst have børnene ud af asylcentrene.
