DF vil have Pind til at udvise banderne
Dansk Folkeparti vil tage Søren Pind på ordet, når han har villet udvise bandemedlemmer.


 Dansk Folkeparti truer nu med at tage den nye integrations- og udviklingsminister Søren Pind (V) på ordet.
Partiets næstformand, Peter Skaarup, kalder således valget af Søren Pind for "fremragende" og henviser blandt andet til, at den nye integrationsminister tidligere har talt for at udvise ikke-danske kriminelle bandemedlemmer.
- Vi vil tage Søren Pind på ordet, både når han har talt om at udvise bandemedlemmerne og når han har sagt, at vi skal være herre i eget hus og ikke være underlagt alle mulige konventioner, siger Peter Skaarup.
Dansk Folkepartis næstformand henviser samtidig til, at Søren Pind - som udviklingsminister - kan være med til at sikre, at flygtninge fra borgerkrigen i Libyen får hjælp i lokale centre og således ikke strømmer til Europa og Danmark. Endelig opfordrer Peter Skaarup den nye integrationsminister til at sikre, at flygtninge og indvandrere i højere grad bliver integreret på arbejdsmarkedet.
Peter Skaarup mener også, at det er rigtigt at fyre Birthe Rønn Hornbech (V), fordi sagen om de statsløse var kommet til at skygge for andre emner som at holde uberettigede asylansøgere ude.
- Det var måske det rigtigste lige nu, fordi denne sag er kommet til at skygge for alle de andre fornuftige initiativer, som regeringen er på vej med. Der kan det nogle gange være en god idé med friske kræfter på den post, siger Dansk Folkepartis næstformand.
