Jan Guillou arbejdede for KGB



 Den svenske journalist og forfatter Jan Guillou arbejdede som helt ung for det nu opløste Sovjetunionens efterretningstjeneste KGB.
 Avisen Expressen skriver lørdag, at den har set tidligere hemmeligstemplede papirer fra sikkerhedspolitiet.
 Det er papirer, der omhandler KGB-officeren Jevgenij Ivanovitj Gergel, der var aktiv i Sverige i slutningen af 1960'erne.
 I et af papirerne optræder et vidnesudsagn fra Arne Lemberg, som var journalistkollega med Guillou. Lemberg, der døde i 1979, kontaktede sikkerhedspolitiet, Säpo, af egen drift og fortalte om Guillou og kontakterne til KGB.
 Ifølge Jan Guillou, der erkender, at der har været en forbindelse, begyndte kontakten, da han af sin avis blev sendt til en reception på den sovjetiske ambassade i Stockholm i 1967.
 Da var Guillou 22 år. Her tog Gergel kontakt til ham, og i de næste fem år mødtes de to fem til seks gange om året. Han fik også betaling for at udføre opgaver.
 Guillou siger til det svenske nyhedsbureau TT, at han mest diskuterede politik med KGB-officeren. De talte om krige, der rasede rundt om i verden.
 TT: - Hvorfor skulle Gergel være interesseret i, hvad en 22-årig journalist mener om sådanne spørgsmål?
 Gouillou: - Det var han ikke. Det handlede om at opretholde en kontakt til én, som ud fra KGB's synspunkt måske en gang i fremtiden kunne udvikle sig til noget helt andet. Men det forstod jeg ikke dengang.
 I øvrigt siger Guillou, at de opgaver, han fik af KGB, var helt almindelige og lovlige journalistiske opgaver, som blev til to artikler. Blandt andet om Centerpartiets ungdoms syn på Vietnamkrigen.
 Han siger videre, at der er en meget tydelig juridisk grænse for, hvad der er spionage, og hvad der ikke er det. Denne grænse har han aldrig overskredet, siger den svenske forfatter. 
