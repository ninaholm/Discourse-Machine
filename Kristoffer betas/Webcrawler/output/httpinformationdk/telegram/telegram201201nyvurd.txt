Ny vurdering: Breivik er ikke skizofren
Den norske massemorder Anders Behring Breivik er ikke skizofren, viser ny undersøgelse.


 Et nyt hold eksperter, der har undersøgt den norske massemorder, Anders Behring Breivik, er kommet frem til, at han hverken er skizofren eller psykotisk. Det rapporterer norsk TV2.
Den ny vurdering af Breivik går dermed stik imod en meget omtalt analyse af ham, som to anerkendte psykiatere offentliggjorde for en måned siden. De kom frem til, at Breivik var paranoid skizofren og utilregnelig.
Det er tre psykologer og en psykiater, der har fulgt Breivik i Ila Fængsel uden for Oslo, hvor han sidder, er kommet frem til, at han ikke er skizofren, utilregnelig og heller ikke har behov for medicin.
Breivik har siddet isoleret i fængslet, siden han den 22. juli dræbte otte personer i Oslo centrum med en bombe og skød og dræbte 69 personer ved en socialdemokratisk ungdomslejr på øen Utøya.
De fire eksperter mener heller ikke, at der er nogen fare for, at Breivik kan finde på at begå selvmord.
- De, som her udtaler sig, har lige så stor erfaring som de to, der tidligere har undersøgt Breivik, siger Mette Yvonne Larsen, der er advokat for pårørende til ofrene for Breivik mange drab.
Den første rapport om Breiviks mentale tilstand kom frem til, at han i strafferetslig sammenhæng er utilregnelig, og at han derfor ikke kan idømmes en fængselsdom.
 De to eksperter anbefalede derimod, at Breivik, hvis han kendes skyldig, bør dømmes til anbringelse på et psykiatrisk hospital.
Den faglige uenighed har allerede fåret flere advokater til at kræve, at Breivik skal gennemgå endnu en mentalundersøgelse for at fastslå hans tilstand, rapporterer norsk TV2.
