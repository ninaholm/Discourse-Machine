Pensionskunder betaler dyrt for afkastgarantier
Tusindvis af pensionskunder mister penge på at betale for at få minimalt afkast.


 Pensionskunder betaler mere i omkostninger, end pensionsselskaberne giver kunderne i form af pensionsgarantier.
Sådan er virkeligheden ifølge Jyllands-Posten for tusindvis af pensionsopsparere, som har lave ydelsesgarantier på op til 1 procent.
I et af landets største pensionsselskaber, Danica Pension, skal kunder betale 0,5 procent i et såkaldt driftsherretillæg til selskabets ejere og andre 0,56 procent i investeringsomkostninger. I alt 1,06 procent.
Hos konkurrenten PFA betaler kunderne 0,95 procent.
- Jeg er enig i, at kunder betaler meget for lave garantier. Det ligner en dårlig handel at holde fast i dem. Til gengæld skal man tænke sig om, før man opgiver høje pensionsgarantier, siger Carsten Holdum, forbrugerøkonom i PFA, til Jyllands-Posten.
Nordea Liv & Pension er ikke enig i, at kunder med lave garantier betaler meget. Til gengæld fastslår selskabet, at kunder med høje garantier - på op til 4,5 procent i ydelsesgaranti - betaler for lidt.
- Kunderne betaler alt for lidt for de høje garantier. I 2012 betalte de 0 kroner hos os, fordi der ikke blev skabt høje nok afkast, eftersom kunderne skal have deres garanterede ydelser, siger Jens Lind, chefaktuar i Nordea Liv & Pension.
Jens Lind understreger, at der er regler for, hvor meget selskaberne må opkræve i omkostninger hos de enkelte kundegrupper, hvorfor den manglende indtjening på kunder med høje garantier ikke væltes over på kunder med lave garantier.
SEB Pension er enig i, at kunder med lave garantier betaler en forholdsvis høj regning. Her betaler kunder et driftstillæg på 0,4 procent for en ydelsesgaranti på 1 procent, mens kunder med 4 procent i ydelsesgaranti betaler det dobbelte.
- Man kan diskutere, om det ikke er mere end dobbelt så meget værd at have en garanti på 4 procent, siger Frank Pedersen, afdelingsdirektør i SEB Pension.
