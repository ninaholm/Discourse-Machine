Journalist: Jeg har 15.000 dokumenter fra Snowden
Whistlebloweren Edward Snowden har givet mindst 15.000 dokumenter til amerikansk journalist i Brasilien.


 En amerikansk journalist fra den engelske avis The Guardian fortæller, at han har modtaget 15.000-20.000 dokumenter fra den sigtede whistleblower Edward Snowdon.
Glenn Greenwald, som bor i Brasilien, fortalte tirsdag, at han er i besiddelse af de mange hemmelige dokumenter fra amerikanske myndigheder.
Greenwald har vidnet foran det brasilianske senats komité for udenrigspolitiske forhold.
Han var blandt de første til at afsløre detaljer om Washingtons omfattende elektroniske overvågningsprogram.
- Jeg har ikke foretaget en nøjagtig optælling, men han gav mig 15.000-20.000 dokumenter. Meget, meget udførlige og meget lange, sagde Greenwald som svar på komitéens spørgsmål.
- Dokumenterne, som vi har offentliggjort, udgør kun en lille del.
- Der vil helt sikkert komme flere afsløringer af den amerikanske regerings og dens allierede regeringers spionageaktiviteter - om hvordan de har overvåget kommunikationssystemet i Brasilien og Latinamerika.
Snowden, som er sigtet for spionage, har efter sin afsløring af det omfattende amerikanske overvågningsprogram Prism været eftersøgt af USA.
Han tog flugten til Hongkong og efterfølgende til Rusland, hvor han befandt sig i den internationale lufthavn i Moskva fra 23. juni til 1. august. Han opholder sig nu i Rusland.
I sidste måned ringede USA's vicepræsident Joe Biden til den brasilianske præsident for at give en forklaring på medieforlydender, baseret på Snowdens afsløringer, om elektronisk overvågning i Brasilien.
