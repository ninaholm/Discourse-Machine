Politi-hijab skaber uro i Arbeiderpartiet



 Norges socialdemokratiske justitsminister, Knut Storberget, må efter alt at dømme foretage en pinlig kovending og standse indføringen af den muslimske hovedbeklædning hijab som en del af politiuniformen efter massive protester i hans bagland i Arbeiderpartiet, Ap.
 Det siger flere kilder i partiet til avisen VG.
 En hijab dækker håret og går ned over halsen, men lader ansigtet være frit.
 - Folket er imod, partiet er imod, og vældig mange i Ap i Stortinget er imod. Jeg synes, håndteringen af dette har været dårlig, siger den lokale partiformand i Vest-Agder, Trond Henry Blattmann, til VG.
 Justitsministeren selv afbrød i går sin vinterferie og vendte tilbage til Oslo, hvor han ifølge presserapporter nu forbereder at trække hijab-forordningen tilbage.
