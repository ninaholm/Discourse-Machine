Flere faglærte skal i job med støtte
LO kræver, at særordninger for at skabe arbejde til unge ledige akademikere bredes ud til faglærte.


 En ny form for løntilskudsordning skal få landets mange små og mellemstore firmaer til at satse på nye produkter og arbejdsmetoder - og det skal bane vej for, at nyuddannede faglærte kan få fodfæste på arbejdsmarkedet. Det skriver Politiken mandag.
Kravet kommer fra LO og kaldes "interessant" af regeringen forud for dagens møde i trepartsforhandlingerne, hvor netop unge arbejdsløse faglærte og ufaglærte er nøgletema.
Idéen kopierer videnpilotordningen for akademikere, hvor økonomer, jurister og andre højtuddannede kan komme ud i små og mellemstore virksomheder for at få dem til at vokse.
- Vi forestiller os en ordning, så det bliver attraktivt for en virksomhed at få en nyuddannet håndværker med en form for tilskud, så den nyuddannede kan få det første job, siger LO-formand Harald Børsting, som mener, at de unge ledige akademikere har stjålet billedet:
 - Der har været meget fokus på dem, og de har fået særordninger, siger han.
LO kalder sit forslag for "praksispiloter", og det udgør blot et i et større udspil, som de har med til dagens møde om en trepartsaftale mellem regering, arbejdsgivere og fagbevægelse.
Godt 500 nyuddannede akademikere har været videnpiloter i virksomheder med mellem to og 100 ansatte. Og af dem har to ud af tre fået fast job.
- Kan vi - inspireret af akademikerområdet - finde veje ind på arbejdsmarkedet for dem med en erhvervsfaglig uddannelse, så er det interessant, siger beskæftigelsesminister Mette Frederiksen (S) til Politiken.
Arbejdsløsheden blandt de unge mellem 25 og 29 år ligger på knap 10 procent. - mod 6,2 procent generelt. I 2008 var der ifølge regeringens egne tal knap 65.000 unge mellem 16 og 29 år på understøttelse, kontanthjælp eller anden offentlig ydelse.
 Nu er tallet over 100.000. Regeringen og LO har ifølge Politikens oplysninger en række ret ens forslag til bekæmpelse af ungdomsarbejdsløshed.
Der er tale om mere jobrotation, puljer mod langtidsledighed blandt faglærte og ufaglærte, som kunne komme fra ubrugte midler fra EU-fonde, og så at videreudvikle videnpilotordningen.
