Dronning Elizabeth besøger pave Frans for første gang
Efter tre år uden rejser er den 87-årige britiske dronning torsdag igen på farten - nu har hun mødt fem paver


 Elizabeth II og pave Frans har trykket hånd for første gang, da den britiske dronning torsdag ankom til Vatikanet.
Den 87-årige dronning var klædt i lilla, da hun ankom til lufthavnen Ciampino, hvor hun først udvekslede hilsner med notabiliteter på den røde løber.
Derefter spiste dronning Elizabeth og hendes mand, prins Philip, frokost med den italienske præsident, Giorgio Napolitano, på Quirinalepaladset.
Siden kørte de kongelige til Vatikanet, hvor de var inviteret i privat audiens hos den argentinske pave, Frans.
Dronningens oldebarn på otte måneder, prins George, blev også betænkt under besøget. Paven havde en gave til den lille prins - et kongeligt rigsæble af blå lasursten med et sølvkors på toppen.
Rigsæblet er et symbol på kongelig magt, som de gamle romere brugte, inden de kristne overtog det og tilføjede et kors.
Besøget hos paven er dronningens første udlandsrejse siden 2011.
Dronning Elizabeths snak med den argentinske pave falder dagen efter 32 årsdagen for begyndelsen på Falklandskrigen mellem briterne og Argentina.
Samtidig falder besøget på et tidspunkt, hvor der er religiøs uenighed mellem den engelske og den katolske kirke.
Pave Frans er den femte pave, som dronningen møder. Den første var pave Pius XII i 1951, da hun stadig var prinsesse.
Hendes seneste rejse var til Australien i 2011.
