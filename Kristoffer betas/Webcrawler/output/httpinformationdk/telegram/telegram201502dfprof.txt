DF-profil om Facebook-grupper: Jeg har sovet i timen
DF's Christian Langballe vidste ikke, at han var medlem af uofficielle Facebook-grupper med hård tone.


 Debattonen på en række Facebook-grupper, der benytter sig af tilknytning til Dansk Folkepartis navn, har ifølge Politiken vist sig at være nedsættende, hvor især muslimer får hadsk medfart.
En håndfuld af de grupper har indfødsretsordfører Christian Langballe som medlem, uden han selv har været klar over det.
- Jeg har intet med det at gøre. Jeg er medlem af alle mulige grupper på Facebook, og jeg aner ikke, hvad det er. Jeg kender knap nok karakteren af grupperne, men jeg har bare accepteret invitationerne, fordi de hed noget med Dansk Folkeparti, siger Christian Langballe til Ritzau.
Christian Langballe fortæller, at Dansk Folkeparti har fastlagt retningslinjer for DF-medlemmers opførelse på de sociale medier. Han erkender, at han har "sovet i timen" og været uopmærksom på forskellige invitationer til Facebook-grupper.
- Jeg er også blevet meldt ind i en Medicinsk Cannabis-gruppe og en Christiania-gruppe, og det er aldrig noget, jeg selv har bedt om. Jeg har et princip om at jeg ikke gider være medlem af lukkede grupper, hvor det bliver suspekt og medlemmerne ikke tør sige ting offentligt.
DF's indfødsretsordfører fortæller, at han nu har taget konsekvensen og har ryddet op i sine medlemskaber af grupper på Facebook.
- Det er ene og alene mit ansvar. Der er nogle grupper, der bruger vores navn, og her har jeg så ikke været opmærksom nok.
Christian Langballe understreger, at han hverken har været administrator eller bestyrer af nogle af de uofficielle DF-grupper på Facebook. Efter Politikens historie er gruppen "DF - dit land - dit valg" med over 1000 medlemmer blevet fjernet fra Facebook.
