Arla vil tilbage og sælge mælk til kineserne
Arla er på vej tilbage til det kinesiske marked. Dansk opfindelse skal sikre ren mælk til kineserne.


 Kineserne skal igen have tillid til mælk. Derfor har den danske mælkegigant Arla og teknologivirksomheden Foss udviklet en særlig teknologi mod mælkesvindel i Kina, skriver Jyllands-Posten.
Samarbejdet offentliggøres mandag i Beijing, og metoden skal kunne afsløre svindel med mælk på det kinesiske marked og dermed forhindre en gentagelse af melaminskandalen i 2008, hvor mindst 300.000 småbørn blev forgiftet, 50.000 blev indlagt og seks døde.
Testen skal være med til at genopbygge forbrugernes tillid til Kinas mejerisektor. Og det er nødvendigt for Arla, hvis selskabet igen skal have succes på det kinesiske marked i sit partnerskab med mejerigiganten Mengniu.
Metoden er allerede taget i brug på testbasis af Mengniu, som Arla i sommer købte 5,9 procent af, skriver Jyllands-Posten.
- Hvis kinesiske mejerier havde haft denne metode i 2008, kunne de med al sandsynlighed have opdaget afvigelserne i mælken, siger Frede Juulsen, senior vice president i Arla med ansvar for Kina samt Arlas mælkepulver globalt.
Den nye metode kan afsløre hidtil ukendte svindelmetoder og give resultatet med det samme. Mælken bliver gennemlyst af infrarødt lys og målingen sammenlignes øjeblikkeligt med normal mælk.
Frede Juulsen siger til Jyllands-Posten, at man ikke havde forestillet sig, at de kinesiske producenter ville komme melamin i mælken i sin tid. Melamin er et stof, der blandt andet bruges i plastikindustrien.
Arla vil ikke fortælle, hvor meget den nye testmetode har kostet selskabet. Men det er planen, at Foss skal sælge testen til andre mejerier på det kinesiske marked. Og det vil skæppe i Arlas kasse i form af royalties fra sådanne salg.
