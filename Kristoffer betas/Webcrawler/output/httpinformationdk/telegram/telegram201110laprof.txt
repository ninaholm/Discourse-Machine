LA-profil klar til at møde fattige danskere
Joachim B. Olsen er parat til at besøge de danskere, SF kalder fattige. Men han vil have økonomiske data først


 Joachim B. Olsen fra Liberal Alliance er ikke helt afvisende over for en invitation fra SF's socialordfører, Özlem Cekic, til at se, hvordan Danmarks fattige lever.
Det siger han til Ritzau efter en lørdag, hvor han fik sat sindene i kog med udtalelser på sin blog om, at der ikke findes fattigdom i Danmark. I hvert ikke set i forhold til den øvrige verden.
- Jeg vil forholde mig til det, hvis jeg får en henvendelse fra Özlem Cekic. Men hvis jeg skal ud i konkrete eksempler, vil jeg have baggrundsinformation om, hvad folks gæld er, hvad deres udgifter er, og så videre. Det, synes jeg, er rimeligt nok, siger Joachim B. Olsen.
Den hede debat blev sat i gang, da den tidligere kuglestøder skrev på sin blog, at han er ved at brække sig, når Özlem Cekic vil have en statslig "julehjælpspulje" finansieret af satspuljepengene. Ifølge SF'eren søger stadig flere nemlig om julehjælp.
- Jeg siger ikke, at der ikke findes mennesker, der har det svært. Men dette har ikke specifikt at gøre med julehjælp. Det har at gøre med den retorik, som venstrefløjen bruger, hvor man prøver at fremstille fattigdom som et kæmpeproblem i Danmark, siger Joachim B. Olsen.
Han er træt af den "offergørelse", som venstrefløjen efter hans mening gør sig skyldig i.
- Vi har verdens højeste overførselsindkomster. For mig er fattigdom absolut og ikke en relativ ting. Hvor er det personlige ansvar henne, og hvorfor er det hele tiden staten, der skal hjælpe, når nogen har det svært, spørger han.
Og det er muligt at spare op til juleaften, selv om man modtager de såkaldte fattigdomsydelser, siger LA-folketingsmedlemmet.
- Hvis man har børn, så sætter man dem over alt og sørger for, at når man kommer til den 24. december, så er der mad og gaver, tilføjer han.
Jann Sjursen, formand for Rådet for Socialt Udsatte, kalder det "rent vrøvl eller mangel på viden", når Olsen siger, at der ikke er fattigdom i Danmark.
