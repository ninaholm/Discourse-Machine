Uvist om danske ofre ved stenskred



 Klipper og store sten har dræbt to mennesker på Los Gigantes-stranden på den spanske ferieø Tenerife, siger politiet ifølge internationale nyhedsbureauer.
 De store sten faldt ned på stranden fra et klippefremspring søndag eftermiddag, og politiet frygter, at fire til seks personer kan være begravet under sten på stranden.
 Stenskredet skete ved et hotel, som bliver benyttet af rejsearrangøren Star Tour. Ifølge selskabets danske salgsdirektør, Stig Elling, bor der i øjeblikket fire danskere på hotellet. Star Tour arbejder nu på at få kontakt til dem. Fem guider og den lokale destinationschef er på vej til hotellet, der hedder Poblado Marine.
 I alt har selskabet lige nu 83 danske gæster i Los Gigantes, der ligger på Tenerifes sydkyst.
 En talsmand for politiet siger, at de to dræbte er kvinder, men der er ikke oplysninger om deres nationalitet.
 Flere end 100 politifolk, læger og redningsfolk er på stedet.
