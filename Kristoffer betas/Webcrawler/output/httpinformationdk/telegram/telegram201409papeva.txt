Pape: Vælgerne afgør vores naturlige størrelse
På K-landsråd mener flere deltagere, at partiet bør ligger på mindst 10 procent. Pape afviser at sætte tal på.


 De Konservative har tidligere været det største parti i blå blok med opbakning fra mere end hver femte vælger. Nu er partiet helt nede på, at det kun er omkring hver tyvende vælger, som vil sætte kryds ved partiet.
På partiets landsråd i weekenden mener flere deltagere, at partiet bør ligge på den pæne side af 10 procent, mens få tør drømme om mere end 20 procent, som man nåede med Poul Schlüter som statsminister.
- Det Konservative Folkeparti skal ligge på mellem 12 og 15 procent. Det er der, vi har et naturligt leje. Man kan også godt sætte en ambition, der er højere, men det tror jeg ikke er realistisk, siger Lars Lindskov, der er lokalformand i Roskilde.
- Det er realistisk med 12 til 15 procent, fordi partiet både henvender sig til de offentligt ansatte, til de selvstændigt erhvervsdrivende, til folkeskolelærere, direktører og fabrikanter. Vi er efter min mening i bred forstand et folkeparti, siger Lars Lindskov.
Partiets nyvalgte formand, Søren Pape Poulsen, afviser dog at sætte ord på, hvor De Konservative naturligt hører hjemme i meningsmålinger og valgresultater.
- Det naturlige niveau er vel det mandattal vælgerne giver os. Jeg konstaterer, at vi ved valget til Europaparlamentet var tæt på 10 procent. Så vælgerne er der.
- Men jeg vil ikke sætte et succeskriterie op, for så kommer diskussionen hurtigt til at handle om et procenttal i stedet for vores budskaber.
Spørgsmål: Så du vil slet ikke opstille succeskriterier?
- Jo, det kan jeg love dig for. Men det er ikke sikkert, at jeg vil fortælle dig eller ret mange andre om det.
På landsrådet har tidligere formand Per Stig Møller og partiets tidligere finansminister Henning Dyremose sammenlignet Papes situation med Schlüters. Da Schlüter kom til fik partiet 5,5 procent af stemmerne ved valget i 1975, men steg derefter støt.
- Den eneste sammenligning, der vist kan bruges er udgangspunktet, siger Søren Pape Poulsen og tilføjer:
- Poul Schlüter gjorde noget fantastisk for Danmark, og for det her parti. Det vil jeg slet ikke gå i nærheden af at sammenligne mig med.
Ifølge den nyvalgte formand venter der nu et langt sejt træk, før regnestykket efter det tredje formandsskifte siden 2008 kan gøres op:
- Det er formentlig ikke så mange vælgere, der har hørt min tale til landsrådet, så vi skal gentage vores budskaber igen og igen. Når folk så hører os, tager de stilling til, om de kan lide det eller ej.
- Det er et langt projekt. Og mit projekt er ikke næste folketingsvalg, siger Søren Pape Poulsen.
