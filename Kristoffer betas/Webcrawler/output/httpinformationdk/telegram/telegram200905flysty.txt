Flystyrt koster 11 livet



 Otte passagerer og tre besætningsmedlemmer mistede livet, da et privat jetfly styrtede ned i lufthavnen ved kystbyen Trancoso i det nordøstlige Brasilien, oplyser politiet.
 Flyet af typen King Air 350 var netop kommet til Trancoso i Bahia-provinsen fra São Paulo, da det styrtede ned under et forsøg på at lande i en kraftig storm. Ifølge en lokal politimand blev alle om bord dræbt ved styrtet.
 Det private nyhedsbureau, Agencia Estado oplyser, at en amerikansk forretningsmand, der havde et investeringsfirma i São Paulo, var om bord i flyet sammen med sin kone og to børn.
 De lokale myndigheder arbejder nu på at fastslå den nøjagtige årsag til styrtet.
