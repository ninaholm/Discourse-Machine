Frost og sne lammer veje og S-tog
Vejbanerne er kølet så meget ned, at salten ikke virker flere steder. Frosten driller også s-togene.


 Bilister skal passe ekstra meget på sne og isglatte veje, når de kører til arbejde tirsdag morgen. På grund af de seneste dages hårde frost er vejbanerne nu kølet så meget ned, at salten ikke virker lige så effektivt som normalt.
Advarslen gælder hele landet, oplyser Vejdirektoratet.
- Der er kommet mere sne i nat, og frosten har været med til at køle det hele ned. Det arbejder man på at rydde, men vi har meget lave vejtemperaturer, og når der kommer sne oven på, så har saltet ikke en chance for at virke ned igennem det sammenpressede sne, siger Majbrit Strojek, der er vagtchef i Vejdirektoratets Trafikinformationscenter.
Vejsaltet bliver mindre effektivt, når temperaturen i vejbanen kommer ned på omkring minus seks grader. De fleste steder er temperaturen mindst minus fire og enkelte steder helt ned til minus 16 grader.
Det glatte føre fik tirsdag morgen et lastvognstog til at forulykke på Lillebæltsbroen. Uheldet skete i retning Jylland mod Fyn, og der ligger rester af autoværnet på kørebanen. Derfor er venstre spor spærret i retning mod Fyn.
Chaufføren blev klemt fast ved ulykken, men han er uden for livsfare, oplyser TV2 Nyhederne.
Også S-togene er ramt af det kolde vejr. Derfor skal man indstille sig på forsinkelser, hvis man skal med S-tog. Årsagen er is i sporskifter og tekniske fejl på visse tog, oplyser DSB. 
