Skat gør klar til kaos inden årsopgørelser
Skat forventer, at mere end 100.000 danskere i løbet af næste uge vil ringe med spørgsmål til årsopgørelserne.


 Det er endnu en gang ved at være den tid på året, hvor danskerne finder ud af, om foråret bliver skudt i gang med en pose penge fra Skat, eller om de må til lommerne og betale penge tilbage.
Mandag 9. marts er Skat klar med årsopgørelsen for 2014, og 4,4 millioner borgere kan efter planen få at vide, hvorvidt de har betalt for meget eller for lidt i skat i løbet af sidste år.
Danskerne skal efter al sandsynlighed dog væbne sig med tålmodighed. De seneste par år har Skat nemlig døjet med store tekniske problemer i forbindelse med udgivelsen af årsopgørelserne, hvor hjemmesiden for eksempel er gået ned.
Derfor har Skat også forberedt sig på de mange problemer, der vanen tro får telefonerne til at gløde hos Skat.
 - Vi har kaldt ekstra folk ind til at håndtere de mange ekstra opkald, vi får. I alt er 450 personer klar til at svare på spørgsmål. Vi forventer lige som sidste år at besvare over 100.000 opkald i den første uge, oplyser Richard Hanlov, der er underdirektør i Skat.
Skat har i år i øvrigt forsøgt at gøre processen lettere for skatteyderne.
Tidligere år har det været nødvendigt at indtaste en del oplysninger, som de allerede havde indtastet. Men det er altså anderledes i år, hvor Skat har sørget for at oplysningerne automatisk bliver overført til årsopgørelsen.
- Men derfor skal man alligevel kontrollere tallene og oplyse, hvis man har ændringer eller tilføjelser. Det gælder for eksempel befordringsfradrag og eventuelle lejeindtægter, siger Richard Hanlov.
- Selv om vi automatisk overfører fradrag og indtægter fra forskudsopgørelsen til årsopgørelsen, så er det vigtigt, at man tjekker, om tallene er korrekte, siger han.
Hvis det fremgår af årsopgørelsen, at du skal betale penge tilbage, opfordrer Skat til at gøre det hurtigst muligt.
- Hvis man skal betale restskat, så kan man i TastSelv få klaret betalingen med det samme med dankort. Jo tidligere man betaler, jo billigere slipper man i rente, siger Richard Hanlov.
Årsopgørelsen udsendes som udgangspunkt digitalt. Hvis man er frameldt digital post, kommer opgørelsen dog med brev fra 14. april.
