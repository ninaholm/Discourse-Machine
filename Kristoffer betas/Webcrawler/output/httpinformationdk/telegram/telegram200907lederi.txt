Leder af islamisk sekt i Nigeria pågrebet



 Sikkerhedsstyrker i Nigeria har pågrebet lederen af en yderliggående islamistisk sekt, der er ansvarlig for de seneste dages voldelige sammenstød, som har kostet flere end 180 mennesker livet, oplyste politiet i delstaten Borno i den nordlige del af landet torsdag.
 - Mohammed Yusuf er blevet anholdt. Han tilbageholdes nu på Giwa kasernen, sagde politikommissær Christopher Dega fra Borno.
 Landets sikkerhedsstyrker sagde tidligere torsdag til nyhedsbureauet AFP, at de havde dræbt 200 medlemmer af den islamistisk sekt og dens næstkommanderende ved en offensiv i Borno. 
 Hele natten til torsdag gennemførte regeringssoldater en voldsom beskydning af en base i Bornos hovedstad, Maiduguri, hvor sekten, har hjemme, oplyste sikkerhedskilder. Medlemmer af sekten, der kalder sig Taliban, blev skudt og dræbt i takt med, at de forsøgte at flygte fra basen.
 En ledende politimand sagde tidligere torsdag, at den næstkommanderende for det nigerianske Taliban, Abubakar Shekau, var blandt de dræbte.
