Konservativt spareforslag: Drop kampflyene
Forsvaret skal spare penge. Frem for at skære lidt på alle områder, bør man droppe kostbart flykøb, mener K.


 Danmarkshistoriens største våbenhandel, der koster statskassen 30-40 milliarder kroner, skal aflyses og lægges langt ned i skuffen.
Det mener De Konservative, som foreslår, at Danmark helt opgiver beslutningen om at købe nye kampfly til luftvåbnet.
Det skal ske for nå regeringens mål i 2020-planen om at spare to milliarder om året i forsvaret, skriver Morgenavisen Jyllands-Posten.
- Det eneste, der vil sikre et effektivt forsvar, er at skære en stor kapacitet væk. Og her er kampflyene det bedste bud. Nato har i forvejen mange kampfly, forklarer den konservative forsvarsordfører, Helge Adam Møller.
Danske kampfly i F-16-klassen flyver for tiden mission over libysk luftrum, men skal sendes på pension om senest ti år. Derfor vedtog et bredt folketingsflertal i 2009, at Danmark finder den store pengepung frem og investerer i nye kampfly.
Den endelige beslutning er dog udskudt til 2014.
Mens Dansk Folkeparti afviser det konservative spareforslag blankt, melder rød blok med Socialdemokraterne i spidsen sig positive.
Forsvarsordfører John Dyrby Paulsen (S) kalder det en "spændende tanke" at droppe våbenhandlen helt eller mindske antallet af fly kraftigt.
- I stedet for at beskære forsvaret efter salamimetoden, hvor alt bliver lidt ringere, giver det mere mening at skære drastisk på en enkelt kapacitet, siger han.
De radikale bakker op, mens Venstre siger, at "de ikke vil afvise noget".
Hverken flyvevåbnet eller forsvarets ledelse vil udtale sig om K-forslaget, skriver Jyllands-Posten.
