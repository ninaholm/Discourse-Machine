48 gidsler meldes dræbt i Algeriet
Dødstallet blandt gidsler i Algeriet stiger dramatisk. Der er nu omkring 80 dræbte fra tragedien på gasfeltet.


 Dødstallet for gidslerne og andre ofre i Algeriet er oppe på 48, siger sikkerhedskilder ifølge nyhedsbureauet Reuters søndag aften.
Det officielle dødstal ud over gidseltagere har ellers tidligere på dagen ligget på 23 udlændinge og algeriere, heraf de fleste gidsler.
Men der har været meldinger om, at der er fundet langt flere lig.
Lokale medier har talt om, at der er fundet 25 lig på gasfeltet, der blev angrebet af gidseltagere i onsdags.
Algeriske sikkerhedsstyrker angreb gidseltagerne lørdag og dræbte dem alle, sagde de, men søndag er der fundet yderligere seks gidseltagere på gasfeltet i live, siger medier i Algeriet.
Sikkerhedskilderne siger til Reuters, at med de 23 dræbte og de 25 lig er dødstallet for gidsler og andre ofre i hvert fald oppe på 48.
Samtidig er der meldt om 32 dræbte gidseltagere, hvilket giver 80 dræbte.
Tidligere søndag har hospitalskilder i In Aménas, hvor dramaet har udspillet sig, sagt til det franske nyhedsbureau AFP, at der på hospitalets lighus er bragt 12 dræbte japanere ind.
Det er ikke klart, om de er med i de 48.
Samtidig savnes der fortsat fem nordmænd, og der savnes også fortsat tre britiske statsborgere og en person, der har opholdstilladelse i Storbritannien.
