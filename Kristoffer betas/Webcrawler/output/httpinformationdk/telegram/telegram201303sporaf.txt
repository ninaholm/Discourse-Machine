Spor af afføring er fundet i Ikea-kager i Kina
Kinesiske myndigheder har fundet tarmbakterier i et parti kager, der var importeret fra Sverige.


 Kinesiske sundhedsmyndigheder har beslaglagt 1800 kager, som skulle sælges i møbelgiganten Ikeas varehuse i Kina.
Kagerne indeholdt angiveligt bakterier fra afføring og var importeret fra Sverige. Det drejer sig om såkaldte Taarta Chokladkrokant, der er mandelkager med chokolade, smørcreme og karamel.
I første omgang fremgik det, at der var tale om 1,87 ton chokolade, men Ikea oplyste senere, at det ikke drejer sig om chokolade - men om kager.
- Vi er i kontakt med de kinesiske myndigheder, og vi undersøger, om dette er noget, der kan være sket på vejen, eller om fejlen ligger hos leverandøren, siger Sara Paulsson fra Ikea i Sverige.
Kagerne er blevet destrueret, og ifølge Ikea nåede de aldrig at blive solgt i varehusene.
Samme slags kager fra producenten Almondy sælges dog også i Ikeas varehuse i Norge - både i restauranten og i butikken.
Den svenske møbelgigant oplyser, at der foreløbig ikke er nogen planer om at standse salget af kagerne fra Almondy.
- Vi arbejder på at få klarlagt alle detaljerne i denne sag, og vi er i kontakt med leverandøren for at få et fuldt overblik, siger kommunikationsrådgiver Kristian Willanger fra Ikea Norge til NTB.
Han understreger, at sagen i Kina drejer sig om et enkelt parti kager, og at de blev stoppet i tolden, før de kom ud til varehusene.
I sidste uge fjernede Ikea sine populære kødboller fra varehusene i 25 lande, efter at myndighederne i Tjekkiet havde fundet spor af hestekød i farsen.
