Bombetrusler mod fly forstærker uro i Kina
Tiltagende spændinger i Kina efter angiveligt terrorangreb på Tianamen-pladsen.


 Fire kinesiske indenrigsfly blev torsdag omdirigeret, efter at der var blevet fremsat bombetrusler mod lufttrafikken, skriver statslige medier.
Det sker på et tidspunkt, hvor der er stor fokus på en episode på Den Himmelske Freds Plads mandag, hvor fem personer blev dræbt.
 Det officielle nyhedsbureau Xinhua skriver, at en uidentificeret person er blevet anholdt i forbindelse med de falske bombetrusler, som påvirkede fire fly i den centrale provins Hunan.
Bombetruslerne kommer, samtidig med at kinesiske medier kræver strenge straffe mod landets mindretal af uighurer, som de beskylder for at føre hellig krig mod landets kommunistiske styre.
Repræsentanter for uighurerne afviser myndighedernes beskyldninger og taler om et massivt propagandafremstød mod deres kultur efter det såkaldte "terroranslag" på Den Himmelske Freds Plads i Beijing mandag.
Ved episoden mandag kørte flere personer i en firehjulstrækker ind i en folkemængde og satte efterfølgende ild til deres køretøj og til dem selv. I alt blev fem dræbt, og 38 blev såret.
De tre personer i bilen, som alle blev dræbt, var en mand, hans kone og hans svigermor.
- Hvis chaufføren var en terrorist, hvorfor skulle han tage sin kone og sin svigermor med sig? Og hvordan kan politiet have fundet et jihad-flag i bilen, når de har sagt, at den udbrændte fuldstændig, siger en talsmand for World Uighur Congress (WUC) i USA, Alim Seytoff,.
- Den eneste grund til, at det bliver kaldt terrorisme, er, at de tre var uighurer, siger han.
Uigurene er en befolkningsgruppe, som hovedsageligt bor i den nordvestlige Xinjiang-region, hvor der er mange muslimer.
WUC siger, at der ikke findes nogen omfattende organiseret modstand mod det kinesiske styre i Xinjiang, og at de fleste voldsepisoder fra uighurernes side har været spontane og individuelle.
Ifølge WUC er mindst 93 personer anholdt i Beijing i forbindelse med mandagens hændelse.
Xinjiang-regionen, der er dobbelt så stor som Tyrkiet, er hjem for omkring ni millioner mennesker, hvoraf langt de fleste tilhører det overvejende muslimske uighurer-mindretal.
Mange uighurer, der taler et andet sprog end Kinas dominerende etniske gruppe, hankineserne, føler sig undertrykt af regeringen og af restriktionerne mod deres kultur, sprog og religion.
