Kronprinsen åbner dansk festival i Moskva
Dansk filmfremstød på programmet for kongeligt besøg i Rusland. Festivalen åbner med filmen om Dirch Passer.


 Kronprins Frederik skal kaste glans over dansk film under kongefamiliens statsbesøg i Rusland i september.
Ifølge Det Danske Filminstitut (DFI) åbner prinsen den 7. september "Danish Wave", den årlige festival for dansk film i Moskva.
Festivalen åbner med en visning af én af årets store danske filmsucceser, "Dirch", som Martin Zandvliet har instrueret.
Skuespilleren Lars Ranthe, der har rollen som Kjeld Petersen i filmen, deltager ligeledes i åbningen sammen med blandt andet filmens producer, Michael Rieks, og dj'en Rosa Lux.
Danish Wave, der i år finder sted for tredje gang i den russiske hovedstad, byder også på andre danske film af nyere og ældre dato.
Det gælder således Nikolaj Arcels "Sandheden om mænd", Pernille Fischer Christensens "En familie" og den grønlandske "Nuummioq", instrueret af Torben Bech og Otto Rosing.
Dansk film brød igennem i Rusland med dogmebølgen i slutningen af 1990'erne, og i disse uger trækker Lars von Triers "Melancholia" et stort publikum i landets biografer.
Danish Wave 3 holdes i samarbejde mellem DFI, Danmarks ambassade i Moskva og den russiske arrangør, Cool Connection.
Dronning Margrethe, prins Henrik og deres ældste søn besøger Moskva og Sankt Petersborg efter invitation fra Ruslands præsident, Dmitrij Medvedev, og hans kone, Svetlana Medvedeva.
