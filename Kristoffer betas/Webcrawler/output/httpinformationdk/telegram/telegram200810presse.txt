Presset stiger for lavere eurorente



 Den Europæiske Centralbank (ECB) fastholder den toneangivende eurorente på 4,25 procent. Det sker på trods af, at finanskrisen buldrer og der er stigende tegn på nedgang i den økonomiske vækst. Cheføkonom i Handelsbanken, Jes Asmussen, siger, at presset stiger på ECB for lavere rente.
 - I vores øjne stiger presset på ECB for at sænke renterne dog dag for dag i takt med, at den økonomiske aktivitet bremser kraftigt. Samtidig ser inflationspresset ud til at aftage, siger Jes Asmussen.
 Eurobanken har dog slået fast, at den adskiller rentevåbnet fra de midler, der skal til for at bekæmpe de fastfrosne penge- og kreditmarkeder. Banken styrer den ledende rente efter et inflationsmål på 2 procent.
 Med beslutningen om uændret eurorente er der heller ikke udsigt til lavere dansk rente og dermed hjælp til boligejere med flekslån. Nationalbanken følger rentebeslutningerne i ECB, fordi den danske krone er bundet til euroen i fastkurssamarbejde.

