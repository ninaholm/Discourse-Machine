Løkke frygter svækkede vækstambitioner hos regeringen
Venstreformanden fremlægger partiets samlede krav klar til de kommende forhandlinger om nye vækstinitiativer.


 Økonomiminister Margrethe Vestager (R) og finansminister Bjarne Corydon (S) kan godt skrue op for ambitionerne igen i forhold til det kommende udspil om nye vækstinitiativer.
I hvert fald hvis det står til Venstres formand, Lars Løkke Rasmussen.
Han har med gru kunnet se Vestager punktere håbet om skatte- og afgiftslettelser og statsminister Helle Thorning-Schmidt (S) afvise, at besparelser på beskæftigelsesindsatsen vil ske allerede nu. Dertil kommer, at regeringen endnu ikke har præsenteret et egentligt udspil.
- Derfor sender jeg i dag en klar opfordring til regeringen om ikke at slække på ambitionerne - og snart komme på banen med det længe ventede udspil til en vækstplan, skriver han på Facebook.
Venstre har en række krav til de kommende forhandlinger.
Tidligere har partiet lanceret et ønske om, at boligjobordningen bliver forlænget et år. Dertil kommer kravet om, at de danske energiafgifter skal sænkes, og at beskæftigelsesindsatsen skal effektiviseres, så der på sigt kan hentes fire milliarder kroner.
Venstre ser også gerne, at der indføres et kontanthjælpsloft, og at staten sender flere velfærdsopgaver i udbud.
Af nye initiativer foreslår Venstre nu et såkaldt nabotjek, så Danmark ikke laver strammere erhvervslovgivning end vores nabolande.
Og ifølge Berlingske ønsker partiet nu også, at en ny såkaldt vækstvurdering skal sikre, at alle lovforslag og reformudspil følges op at en vurdering af, hvad de vil betyde for beskæftigelsen og væksten.
- Jeg synes, at vi skal presse valgkampen så langt foran os som overhovedet muligt. Hvis der i regeringen er nogen tvivl om, hvorvidt Venstre er til noget, eller om vi bare positionerer os, så kan jeg uforbeholdent sige, at vi er klar, siger Løkke til Berlingske.
I avisen ser Margrethe Vestager positivt på flere af Løkkes udmeldinger, men afviser dog også øjeblikkelige besparelser på beskæftigelsen.
