Uffe Elbæk vender tilbage: Bliver uddannelsesordfører
Den tidligere kulturminister er tilbage i Folketinget efter selvvalgt orlov.


 Tidligere kulturminister Uffe Elbæk (R) er snart tilbage på Christiansborg efter at have haft orlov, siden han trådte tilbage som kulturminister i december.
Uffe Elbæk skal være De Radikales ordfører for uddannelse, forskning og innovation. Han bliver også partiets nye ordfører for Nordisk Samarbejde. Det skriver dr.dk.
Uffe Elbæk gik af som kulturminister efter flere dages heftig kritik i sagen om cirkusskolen Akademiet for Utæmmet Kreativitet, AFUK, hvor Uffe Elbæk blev anklaget for nepotisme og vennetjenester.
Sagen handlede blandt andet om, at den daværende kulturminister havde lagt fem af omkring 20 kulturministerielle arrangementer på AFUK, hvor Uffe Elbæk sad i bestyrelsen fra 2008 til 2011.
Efter et samråd besluttede et enigt kulturudvalg i Folketinget, at der skulle nedsættes en rigsrevisionsundersøgelse af Uffe Elbæks forhold til AFUK.
Både statsminister Helle Thorning-Schmidt (S) og Elbæks partileder, økonomiminister Margrethe Vestager (R), syntes, at sagen var for lille til at koste Elbæk posten. Alligevel tog Elbæk selv konsekvensen.
Det radikale hovedbestyrelsesmedlem Pernille Boye Koch har været vikar for Uffe Elbæk, mens han har holdt pause fra Folketinget.
