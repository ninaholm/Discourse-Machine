Tæppet ned for Schaufuss i Vejle



 Tæppet faldt tungt i jorden onsdag aften for Peter Schaufuss' plan om at flytte sit balletkompagni fra den mangeårige adresse i Holstebro til Vejle. Det viste sig umuligt at finde et flertal i byrådet i Vejle for en flerårig aftale, som ville installere Schaufuss i Spinderihallerne med et årligt kommunalt tilskud på tre millioner kroner.
 - Det er meget ærgerligt, at vi ikke kunne finde et flertal for Schaufuss udspil, som var meget seriøst udspil. Det ville have passet som fod i hose til kommunens planer om at udvikle Spinderihallerne til et kulturelt og iværksættermæssigt center, siger formanden for Vejle Kommunes Kultur- og Fritidsudvalg, Dan Skjerning (S), til Ritzau. 
 Holstebro Kommune afbrød det mangeårige samarbejde med Peter Schaufuss efter flere års uløst ballade om det økonomiske og administrative ansvar i forbindelse med opførelsen af et nyt Dansens Teater til 30 millioner kroner i Holstebro. Siden har Schaufuss fortsat haft base i lokaler i et industriområde i Holstebro men - med kulturudvalgsformandens ord - på "tålt ophold".
 Side fulgte forhandlinger med Odense Kommune, som dog viste sig udsigtsløse. Så var Esbjerg Kommune kort inden i billedet, men sideløbende har der ifølge kulturudvalgsformand Dan Skjerning været seriøse drøftelser med Vejle Kommune.
 - Jeg er meget ked af udgangen på det her, for jeg synes, at Schaufuss har optrådt utroligt professionelt i hele forløbet og kom med et rigtigt godt tilbud til Vejle, som der desværre ikke kunne findes flertal for. Det er derfor helt ufortjent, hvis det nu udadtil fremstår, som om Schaufuss er en slags kommunal vandrepokal, som ingen vil have. Men man må bare konstatere, at det i et kommunalt valgår og i pressede økonomiske tider for kommunerne er meget svært at komme igennem med sådan en sag, siger Dan Skjerning. 
 Schaufuss-balletten får fortsat årligt 12 millioner kroner fra staten til sin drift. 

