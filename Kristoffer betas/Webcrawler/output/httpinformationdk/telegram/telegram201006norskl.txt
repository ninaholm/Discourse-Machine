Norsk lommemand idømt ni års fængsel
"Lommemanden", der i årevis terroriserede Norge, er omsider dømt for seksuelle overgreb på 66 drenge og unge mænd.


 Norges "lommemand" er blevet idømt ni års fængsel. Det besluttede en domstol i den norske by Follo mandag, og satte dermed et punktum for Norges antageligt største pædofilisag.
"Lommemanden" er identisk med en 58-årig mangemillionær, Erik Andersen, der blev anholdt i januar 2008 mistænkt for at have forgrebet sig seksuelt på op imod 300 drenge helt ned i seks års alderen.
Overgrebene skulle have foregået over hele i det sydlige Norge siden 1970'erne. 
Erik Andersen, der er fra Bergen, fik sit særprægede øgenavn, fordi han fik sine ofre til at stikke hånden ned i hans bundløse lommer. Her skulle de lede efter nøgler eller et stykke papir, men i virkeligheden var formålet at få børnene til at røre ved hans lem. 
Tingsretten i Follo fandt "lommemanden" skyldig i overgreb på 66 ofre. Han blev samtidig dømt til at skulle betale ofrene hver mellem 25.000 og 125.00 norske kroner i erstatning. Den 58-årige blev dog frikendt for anklagerne om voldtægt.
Dommer Eirik Vikanes fandt, at "lommemanden" skulle idømmes ni års fængsel med prøveløsladelse tidligst efter seks års afsoning.
Den dømte har allerede siddet 1080 dage i varetægtsfængsel og kan derfor ventes løsladt om tre år.
