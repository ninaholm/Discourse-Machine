Tankskib i nød får ikke hjælp



 Hjælpen fra de henved 20 internationale krigsskibe i farvandene ved Somalia er tæt på, når det eksempelvis er et amerikansk-drevet skib og en amerikansk besætning, der er i nød. Men det kniber tilsyneladende mere med assistance, når det er et filippinsk skib og besætning.
 Det filippinske kemikalietankskib Stolt Strength har været kapret af somaliske pirater i fem måneder og ti dage, men blev mod betaling af en ukendt løsesum frigivet i forgårs. På andet døgn driver skibet og dets besætning på 23 filippinere rundt for vind og vejr kun 60 sømil fra den somaliske kyst nær piratbyen Harardera. Skibet er uden brændstof og har kun få fødevarer om bord.
 Det bekræfter skibets filippinske kaptajn Abelardo Acheco overfor Ritzau.
 - Siden piraterne satte os fri har vi kaldt på hjælp fra den internationale flåde. Vi har talt med krigsskibe fra flere nationaliteter og med Nato-flåden, men der er ikke sket noget. Vi behøver hjælp, fordi vi ikke har mere brændstof på skibet, og vi har brug for eskorte. Vi ligger kun 60 sømil fra den somaliske kyst og driver mod land, lyder nødråbet fra Abelardo Acheco over en satellittelefon.
 Det begynder også at knibe med fødevareforsyninger om bord.
 - Et tysk krigsskib har været hos os og forsynet os med fødevarer til tre dage, men beskeden var, at de ikke kunne hjælpe os yderligere, siger kaptajnen.
 Af den seneste bulletin om piratsituationen fra Danmarks Rederiforening fremgår det, at piraterne under den mere end fem måneder lange kapring af den filippinske tanker har brugt den som moderskib i jagten på andre skibe. Det er bl.a. forklaringen på, at skibets brændstoftanke er løbet tør. Skibet er i fare for at blive kapret på ny.
 Det 20 ton store tankskib fra rederiet Sagana Shipping blev kapret den 10 november sidste år og blev først frigivet af pirater i forgårs. Kapringen fandt sted kun tre dage efter, at det dansk-drevne Clipper-skib CEC Future blev kapret sidste år.
