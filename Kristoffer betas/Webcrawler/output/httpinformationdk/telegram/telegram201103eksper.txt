Ekspert: Specialstyrker er landet i Libyen
Koalitionen har højst sandsynligt allerede indsat specialstyrker på landjorden i Libyen, siger dansk ekspert.


 Selvom den internationale koalition ifølge FN-resolutionen ikke må invadere Libyen med landtropper, så vurderer militæranalytiker ved Center for Militære Studier Esben Salling Larsen over for TV2 Nyhederne, at der allerede er indsat elitestyrker på libysk jord.
Han forklarer dog, at disse specialstyrker teknisk set ikke udgør en invasion, hvor soldaterne går ind og tager kontrollen over et eller flere områder. Derimod er deres rolle at observere udviklingen på jorden, så de internationale styrker kan udpege sig sine mål.
- I den her fase er det utroligt vigtigt for koalitionen at vide, hvad der sker på jorden. Og drejebogen for det indebærer specialstyrker. Så derfor er det højest sandsynligt, at der er specialstyrker på jorden, siger Esben Salling Larsen til TV2 Nyhederne.
De internationale styrker har indtil videre gennemført 300 missioner over Libyen, mens skibe har sendt mindst 160 Tomahawk-missiler ind over Gaddafis styrker.
