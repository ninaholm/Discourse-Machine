R i Århus vil fastholde S-borgmesterpost



 Socialdemokraternes borgmester i Århus Nicolai Wammen fortsætter på posten efter kommunalvalget, hvis det står til De Radikale. I forvejen tegner også en meningsmåling sort for Venstres borgmesterkandidat, Gert Bjerregaard.
 - Nicolai Wammen står for en borgmesterstil, der er pragmatisk og rækker hen over midten, og det sætter vi radikale pris på, siger partiets lokalformand, Sander Jensen.
 De Radikale pegede også ved sidste kommunalvalg på Nicolai Wammen som borgmester. En post, han vandt fra Venstres daværende borgmester, Louise Gade.
 Imens scorer Gert Bjerregaard lavt i en popularitetsmåling, som Capacent Research har lavet for Århus Stiftstidende. 67 procent af vælgerne betragter Nicolai Wammen som troværdig mod 22 procent for Gert Bjerregaards vedkommende. 63 mener, at den siddende borgmester er kompetent, mens 16 procent mener, at Venstres kandidat er det.
