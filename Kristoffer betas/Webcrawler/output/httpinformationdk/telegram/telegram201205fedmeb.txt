Fedmebehandling virker dårligt
Forsøg på at ændre tykke danskeres livsstil virker ikke, viser nyt studie. V beskylder regering for løftebrud.


 Selv om svært overvægtige forsøger at ændre livsstil, tager de som regel de tabte kilo på igen.
Det konkluderer Dansk Sundhedsinstitut i et nyt studie af, hvor meget overvægtige taber sig, når de indgår i forsøg, hvor de skal spise sundere og motionere mere, skriver Politiken.
 Forskerne har gennemtrawlet de seneste ti års videnskabelige litteratur om, hvor godt tiltag virker, der retter sig mod overvægtiges livsstil.
- Det er nedslående, men vi må sætte forventningerne ned til, hvor langt vi kan nå med forebyggelse og interventioner mod svært overvægtiges livsstil.
- Interventioner mod livsstil kan ikke dække det behov for hjælp, som fedmeoperationerne tidligere dækkede, siger direktør Jes Søgaard fra Dansk Sundhedsinstitut til Politiken.
For halvandet år siden blev svært overvægtiges adgang til fedmeoperationer begrænset, så tusindvis ikke længere kan komme under kniven.
Udgifterne til operationerne var på få år eksploderet til en kvart milliard kroner årlig, og der var stor bekymring for, at patienterne mange år efter operationen ville opleve farlige og livstruende komplikationer.
I Danmark lider 600.000 voksne af fedme. Kampen mod kiloene koster ifølge undersøgelsen hvert år sundhedsvæsnet milliarder af kroner.
På Christiansborg beskylder sundhedsordfører Sophie Løhde (V) regeringen for løftebrud, idet SF inden valget lovede at sikre et reelt alternativ til operationerne.
- Fedmekirurgi er en behandlingsform, der kan medføre et blivende vægttab over flere år og nedbringe antallet af type 2-diabetes og andre livsstilssygdomme.
- Det skal naturligvis tages alvorligt, at andre behandlingsformer stort set ikke virker for den her gruppe mennesker, siger hun til Politiken.
Men sundhedsminister Astrid Krag (SF) vil endnu ikke tage stilling til, om kriterierne for en fedmeoperation skal lempes igen. Ministerens folk er ved at kulegrave, hvilke komplikationer patienter får efter en fedmeoperation.
