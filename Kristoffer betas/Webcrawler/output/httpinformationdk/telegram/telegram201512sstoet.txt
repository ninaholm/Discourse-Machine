S støtter øget militært bidrag i kampen mod IS
Danmark bør øge den militære indsats for at bekæmpe Islamisk Stat (IS), lyder det fra Socialdemokraterne.


 Danmark er forpligtet til at bidrage til kampen mod Islamisk Stat (IS) i det omfang, der er kapacitet til.
Det siger Socialdemokraternes forsvarsordfører, Henrik Dam Kristensen (S), efter USA har anmodet Danmark om et yderligere militært bidrag til kampen mod den militante bevægelse.
- Det er en terrororganisation, som spreder død og ødelæggelse, og Danmark skal bidrage. Men nu må vi så se, hvad koalitionen har brug for. Forrige gang var det F-16-fly, og så var det radarer, men det er klart, at Danmark skal bidrage med, hvad der er behov for, og hvad vi har kapacitet til, siger Henrik Dam Kristensen.
Hvis det betyder, at Danmark skal udvide sine militære operationer til også at omfatte Syrien, vil Henrik Dam Kristensen bakke op.
 - Hvis vi taler om luftbidrag, er jeg positivt indstillet, fordi kampen mod Islamisk Stat (IS) er den vigtigste kamp overhovedet, og her skal Danmark bidrage med, hvad Danmark kan, siger Henrik Dam Kristensen (S)
S-ordføreren er dog tilbageholdende, hvis det er landtropper, koalitionen ønsker, at Danmark skal bidrage med.
- Landtropper er en anden og alvorlig sag, som kræver en betydelig større analyse og eftertænksomhed, siger han.
Udenrigsminister Kristian Jensen (V) vil ikke røbe, hvor USA ønsker hjælp. Til Politiken udtaler han, at han er ved at undersøge, hvordan Danmark eventuelt kan hjælpe.
- Jeg kan bekræfte, at regeringen er i gang med at undersøge hvilke muligheder den har i forhold til at øge den militære indsats i bekæmpelsen af Isil (et andet navn for IS, red.), siger Kristian Jensen.
Fra oktober sidste år til oktober i år var danske F-16-fly med til at bekæmpe IS i Irak, men nedslidt materiel og personale betød, at missionen ikke kunne forlænges.
Når flyene er klar til at komme i luften igen, er det planen, at de udsendes. Regeringen har i den forbindelse åbnet for, at danske fly også kan komme til at bombe mod IS i Syrien.
