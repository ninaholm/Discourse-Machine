Fem er dræbt ved populær natklub i Malis hovedstad
En franskmand og en belgier er blandt de dræbte ved skudangreb i Bamako. Islamistgruppe tager skylden.


 Fem mennesker blev sent fredag aften dræbt, da bevæbnede mænd angreb en natklub i Malis hovedstad, Bamako.
De dræbte er tre maliere og to udlændinge fra henholdsvis Belgien og Frankrig. Belgieren arbejdede for EU's kontor i byen.
- Dette er et terrorangreb, selv om vi venter på en endelig afklaring, sagde en politimand på stedet natten til lørdag.
Lørdag aften skrev netavisen al-Akhbar i Mauretanien, at den væbnede islamiske gruppe al-Mourabitoun har taget skylden for attentatet.
Netavisen, der ofte modtager erklæringer fra islamiske gruppe, skriver, at den har modtaget en video, hvor al- Mourabitoun tager skylden.
Denne gruppe er dannet af den mangeårige jihadist Mokhtar Belmokhtar, som eftersøges og jages af franske styrker i Nordafrika.
Det nordlige Mali rammes ofte af politisk motiveret vold, men dette er det første angreb i nyere tid, som er rettet mod den sydligt beliggende hovedstad.
En af de to lokale, der blev dræbt, var en politimand, der befandt sig på stedet, da skyderiet fandt sted.
BBC skriver, at det franske offer blev skudt i baren på La Terrace, mens to personer blev skudt, da gerningsmændene forsøgte at flygte.
Belgieren blev angiveligt dræbt, da en håndgranat blev kastet mod hans bil tæt ved klubben.
Gerningsmændene skal have råbt "Allah u Akbar", da de flygtede fra La Terrace.
Restauranten og natklubben ligger i det såkaldte Hippodrome-område i Bamako, som er et populært område for byens udlændinge.
Franske styrker fravristede for to år siden kontrollen over det nordlige Mali fra separatistiske islamister med forbindelse til al-Qaeda, men oprørerne har siden fortsat deres angreb i den tidligere franske koloni.
Frankrigs præsident, François Hollande, og landets udenrigsminister, Laurent Fabius, har fordømt angrebet.
Franske styrker oprustede indsatsen mod oprørerne for to år siden, men oprørerne fortsætter med at gennemføre angreb.
Frankrig har flere end 3000 soldater i Vestafrika for at bekæmpe militante, der har tilknytning til al-Qaeda.
