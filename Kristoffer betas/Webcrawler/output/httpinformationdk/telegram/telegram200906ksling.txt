K: Slingrekurs fra S om købesex



 For godt 10 år siden, i 1998, legaliserede den socialdemokratisk ledede regering prostituerede i Danmark. Så når der nu er en bevægelse i S og R i retning af at ville kriminalisere de prostitueredes kunder, så er det en slem slingrekurs, mener den konservative retsordfører, Tom Behnke.
 - Den dag i dag må vi se i øjnene, at prostitution er lovligt, og det vil vi ikke ændre. Vi kan se forskellen fra dengang til nu på, at det har forbedret tilværelsen for de prostituerede, som nu ikke skal leve på samfundets skyggeside, og i dag trygt kan gå til politiet, hvis de er udsat for overgreb, siger han.
 Det mener han, uanset at De Konservative selv er vendt på en tallerken i spørgsmålet. Tom Behnkes parti stemte nemlig - modsat Venstre - imod legalisering dengang.
 - Vi er blevet klogere, fordi vi har set den udviking, der har været, siger han.
 Behnke reagerer på, at Socialdemokraterne ifølge Jyllands-Posten på partiets kongres til september vil anbefale kriminalisering af de prostitueredes kunder. Men at kriminalisere kunderne vil være mærkeligt, mener Behnke.
 - Det giver det retslige dilemma, at det er lovligt at sælge, men ikke at købe, siger han og sammenligner iøvrigt Socialdemokraternes ageren med regeringens støtteparti, Dansk Folkeparti.
 - Socialdemokraterne løber igen og igen fra deres politik, og det er ikke hensigtsmæssigt. De er snart lige så slemme som Dansk Folkeparti til at løbe efter en stemning i folket, siger Behnke.
 Også hos De Radikale er der ifølge Jyllands-Posten en bevægelse i retning af kriminalisering. Sker det, er S og R på linje med SF og Enhedslisten.
