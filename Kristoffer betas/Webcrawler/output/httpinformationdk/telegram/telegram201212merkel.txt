Merkels hovedrival: Giv kansleren mere i løn
Manden, som håber på at vippe Angela Merkel af pinden i Tyskland, mener, at hun får for lidt i lønningsposen.


 Peer Steinbrück, den socialdemokratiske kanslerkandidat til forbundsdagsvalget i Tyskland næste år, trækker overskrifter hos vores naboland i syd med en kontant udmelding om lønnen til tyske toppolitikere.
Den tidligere finansminister Steinbrück siger til den indflydelsesrige avis Frankfurter Allgemeine Zeitung, at jobbet som kansler er underbetalt.
Han mener, at den tyske leder burde få flere penge i posen end de nuværende cirka 18.000 euro om måneden, hvilket svarer til omkring 135.000 kroner.
- Næsten enhver bankdirektør i Nordrhein-Westfalen (tysk delstat, red.) tjener mere end kansleren, siger han.
- En kansler i Tyskland tjener for lidt - målt på den indsats, som kansleren yder, sammenlignet med andre job, som har meget mindre ansvar, tilføjer Peer Steinbrück.
Han mener også, at de tyske parlamentarikere er underbetalt - når man tager i betragtning, at de arbejder næsten syv dage om ugen og i gennemsnit 12 til 13 timer om dagen, lyder det.
Peer Steinbrück, som er kendt for at tale lige ud af posen i en bramfri tone, er hovedudfordreren til den kristeligt demokratiske forbundskansler, Angela Merkel, ved forbundsvalget i september 2013.
