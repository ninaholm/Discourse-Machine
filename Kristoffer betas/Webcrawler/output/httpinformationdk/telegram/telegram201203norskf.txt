Norsk forfatter får nordisk litteraturpris
Forfatteren Merethe Lindstrøm får Nordisk Råds Litteraturpris i år. Hun fik prisen på 350.000 kroner i Island.


 Den norske forfatter Merethe Lindstrøm tildeles Nordisk Råds Litteraturpris 2012 for romanen Dage i Stillhetens Historie. Prisen er på 350.000 kroner.
For første gang var modtageren til stede, da prisen fredag aften blev offentliggjort ved en ceremoni på Islands Universitet i forbindelse med Nordisk Råds temasession om Arktis.
I bedømmelseskomitéens begrundelse for at tildele Lindstrøm prisen hedder det:
- I en stilfærdig, præcis og eftertænksom prosa fortæller Lindstrøm om, hvordan en dramatisk fortid langsomt bryder ind i en ældre kvindes liv og bevidsthed.
Romanen er en lavmælt historie om det aldrende ægtepar, Eva og Simon. Simon er begyndende dement. Ægteparret har aldrig snakket meget, og nu er Simon næsten helt holdt op med at tale.
Mens fortiden er lukket og låst for parret, så løses der bid for bid op for en skjult fortid. Der er tale om et familiedrama, hvor det usagte siger mere end det sagte.
Prisen blev overrakt af Nordisk Råds præsident, Kimo Sassi fra Finland.
Dager i Stillhetens Historie er den 48-årige norske forfatters syvende roman. Hun har en gang tidligere for fire år siden været nomineret til Nordisk Råds Litteraturpris. Den gang for en novellesamling.
- Da jeg for nylig modtog den norske kritikerpris, sagde jeg, at takketaler er en genre, som jeg foreløbig ikke behersker særlig godt, sagde Merethe Lindstrøm i sin takketale.
Hun tilføjede, at det var en genre, hun godt kunne tænke sig at udforske nærmere.
- Jeg vidste ikke noget om, at jeg skulle forfatte en tale bare nogle uger senere, sagde hun.
Ud over at takke roste hun også Nordisk Råds Litteraturpris for at have holdt sig ung, vital og fristende gennem 50 år.
Der var i år 14 nominerede forfattere fra de fem nordiske lande samt fra Færøerne, Grønland, Åland og det samiske sprogområde.
