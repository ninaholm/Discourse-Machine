Omvæltning i Egypten er et mareridt for Hamas
Gazastribens islamistiske herskere har mistet en tæt allieret efter afsættelsen af Mohamed Mursi


 
	Det egyptiske militærs kup mod Mohamed Mursi er også et slag mod Gazastribens islamistiske og militante magthavere, Hamas.

	Bevægelsen etablerede i de godt 12 måneder, som Mursi nåede at være præsident, gode forbindelser til styret i Kairo, men de er intet værd nu, siger analytikere.

	Hamas er tæt forbundet med Det Muslimske Broderskab og Mursi. Nu har de mistet en værdifuld allieret i den afsatte præsident.

	- Det, der skete i Egypten, er en katastrofe for Hamas, og kom helt uventet for bevægelsen, siger Mukhaimer Abu Saada, professor i politisk videnskab ved universitet al-Azhar i Gaza.

	Efter flere dages folkelige protester i Kairo og andre byer besluttede militæret onsdag at fjerne Mursi og midlertidigt indsætte en teknokratregering.

	- Hamas har gennem det seneste år opbygget et godt forhold til Mursi og Det Muslimske Broderskab, siger Saada.

	Chefen for Hamas, Khaled Meshaal, og Gazastribens premierminister, Ismail Haniya, har flere gange i det forløbe år holdt møder med Mursi og etableret et "officielt samarbejde" mellem de to regering, siger han.

	- Den nye egyptiske regering vil ikke have gode forbindelser til Hamas, som dermed ikke længere kan stole på støtte i spørgsmålet om Gaza, siger Saada.

	Han tilføjer, at Hamas har været under voldsom beskydning i de egyptiske medier, som beskylder dem for at blande sig i Egyptens interne anliggende før og efter den opstand i 2011, der afsluttede præsident Hosni Mubaraks mangeårige styre.

	En domstol i Egypten fastslog 23. juni, at Hamas og Libanons Hizbollah-bevægelse sammen med det Muslimske Broderskab var involveret i at hjælpe en gruppe indsatte, blandt andre Mohamed Mursi, til at flygte under opstanden mod Mubarak.

	Militæret anholdt onsdag Mursi og satte ham i husarrest. En talsmand for hæren har sagt, at Mursi muligvis vil blive sigtet for fængselsflugten.

	- Hvad der er sket i Egypten, er et slag mod det Muslimske Broderskab - især på Gazastriben, konstaterer den palæstinensiske politiske analytiker Hani Habib.

