Mærsk bruger 2,4 milliarder på nyt afrikansk olieeventyr
Med opkøb af projekter i Kenya og Etiopien for 2,4 milliarder kroner udforsker Maersk Oil nye områder i Afrika


 A.P. Møller-Mærsks olieselskab, Maersk Oil, har indgået aftale om køb af landbaserede olieaktiver i Kenya og Etiopien for 350 millioner dollar - det svarer til 2,4 milliarder kroner. Sælger er Africa Oil Coperation, oplyser Maersk Oil i en pressemeddelelse.
Desuden kan der komme fremtidige betalinger på op til 3,3 milliarder kroner. Om det sker, afhænger blandt andet af, hvor meget olie projekterne finder frem til.
 Ifølge topchefen i Maersk Oil, Jakob Thomasen, er selskabet fokuseret på at forfølge lønsom vækst der, hvor selskabet allerede er etableret, men samtidig skal nye steder indtages og udforskes. Det er aftalen med Africa Oil et eksempel på, siger han.
- Som en del af Mærsk Gruppen er vi i en position, hvor vi kan drage fordel af muligheder, der opstår i de nuværende markedsforhold, siger Jakob Thomassen i pressemeddelelsen.
Africa Oil Corporation sælger halvdelen af sine aktier i sammenlagt fem efterforskningslicenser til Maersk Oil, heraf tre i Kenya og to i Etiopien.
De tilkøbte licenser dækker et areal på sammenlagt 100.000 kvadratkilometer og omfatter i alt otte nye fund. Fire af dem opereres af britiske Tullow Oil, mens resten opereres af Africa Oil, der har base i Canada og er noteret på børsen i Stockholm.
Mærsk har i forvejen olieaktiviteter i Afrika, hvor Maersk Oil har været 25 år i Algeriet i to projekter i Sahara Ørkenen. Siden 2005 har Maersk Oil også boret efter olie i havet ud for Angola i Chissonga-projektet.
Fredag aflagde A.P. Møller - Mærsk regnskab for tredje kvartal, hvor bundlinjen var præget af lav oliepris og et presset marked for containerfragt.
Olieforretningen Maersk Oil fik et beskedent overskud i tredje kvartal på 32 millioner dollar mod 224 millioner dollar i samme periode sidste år.
