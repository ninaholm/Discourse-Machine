Domstol vil genoptage sag mod Milosovic-chefer efter to år
I 2013 blev de to højtstående officerer frikendt for krigsforbrydelser efter splittelsen af Jugoslavien.


 Dommere ved en FN-domstol vil genoptage retssagen mod den nu afdøde Slobodan Milosevic' tidligere sikkerhedschef Jovica Stanisic og hans politichef Franko Simatovic.
De blev begge frifundet ved Den Internationale Krigsforbryderdomstol i Haag i 2013 på grund af mangel på beviser.
Stanisic og Simatovic var dengang tiltalt for involvering i krigsforbrydelser i forbindelse med krigen, der fulgte efter splittelsen af Jugoslavien i 1990'erne.
Ifølge dommerne dengang var der ikke tilstrækkeligt med beviser mod de to mænd i forhold til at fastslå, at de gav ordrer til soldater, som skulle stå bag drab og andre krigsforbrydelser.
En appeldomstol siger tirsdag, at Stanisic og Simatovic ved en fejl er blevet frikendt af dommerne, som har anvendt loven forkert.
De to mænd sad i forvaring ved FN's Krigsforbryderdomstol for Det Tidligere Jugoslavien (ICTY) fra 2003.
Det er de sidste to mistænkte ved den domstol.
Findes de skyldige, kan det bevise, at Serbien under Slobodan Milosevic var ansvarlig for massakren mellem nabolandene Bosnien og Serbien.
Det erklærede folkemord fandt sted i Srebrenica i Bosnien-Hercegovina for 20 år siden.
Cirka 8000 bosniske drenge og mænd blev dræbt af serbiske soldater i dagene fra 13. til 17. juli 1995. Massakren betragtes som den værste krigsforbrydelse i Europa efter Anden Verdenskrig.
Både FN's krigsforbryderdomstol for det tidligere Jugoslavien og Haag-domstolen (ICJ) har fastslået, at Srebrenica-massakren var et folkemord.
