Indien: Islamistiske oprørere bag bomber



 De indiske myndigheder mistænker islamistiske grupper for at stå bag koordinerede bombeeksplosioner, der i går hærgede den uroplagede indiske delstat Assam og dræbte 76 mennesker og sårede flere end 320, oplyser politiet i dag.
 Separatistbevægelser har i flere årtier kæmpet for uafhængighed for befolkningen i Assam-provinsen, men graden af raffinement og præcision i gårsdagens bombninger bærer de samme kendetegn som lignende angreb i Indien i de senere år, som islamistiske grupper menes at stå bag. 
 Den Bangladesh-baserede gruppe Harkat-ul-Jihad al Islami (HUJI) er hovedmistænkt for bomberne i Assam, og ifølge politiet kan den islamistiske gruppe have søgt at hævne oprørsgruppers angreb på muslimske bosættere, der i sidste måned dræbte mindst 47 mennesker. 
 - Vores indledende efterforskning peger på, at disse angreb blev udført af hellige krigere med hjælp fra lokale militante grupper, siger Khagen Sharma, leder af politistyrken og efterretningstjenesten i Assam.
