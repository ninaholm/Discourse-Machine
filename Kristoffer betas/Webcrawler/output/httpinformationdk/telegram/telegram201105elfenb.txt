Elfenbenskysten får omsider en præsident
Manden, der vandt valget i Elfenbenskysten, er nu taget i ed som landets præsident.


 Alassane Ouattara er blevet taget i ed som Elfenbenskystens præsident. Edsaflæggelsen kommer efter måneders stridigheder med den tidligere præsident Laurent Gbagbo, der nægtede at forlade sin post.
- Det er starten på en ny æra af forsoning og enhed mellem alle døtre, alle sønner af vort elskede Elfenbenskysten, sagde Ouattara i en kort tale efter edsaflæggelsen.
Den 69-årige Ouattara blev taget i ed ved en ceremoni på præsidentpaladset i Abidjan, Elfenbenskystens finansielle hovedstad. Selve indsættelsesceremonien finder sted 21. maj i Yamoussoukro, der er landets politiske hovedstad.
Præsidentvalget i det vestafrikanske land i november sidste år blev vundet af Ouattara, men den siddende præsident, Laurent Gbagbo, afviste at han havde tabt.
Han nægtede hårdnakket at træde tilbage, og striden endte først, da Gbagbo blev anholdt på paladset 11. april.
Mens Ouattara nu er blevet taget i ed som statsoverhoved i Elfenbenskysten, står Gbagbo over for at blive at blive retsforfulgt. Myndighederne er ved at undersøge, om han skal stilles til ansvar for de den politiske vold, der de seneste måneder har hærget landet.
Flere end 1000 mennesker er blevet dræbt i forbindelse med den politiske vold i Elfenbenskysten siden valget. Andre tusinder er blevet fordrevet fra deres hjem.
