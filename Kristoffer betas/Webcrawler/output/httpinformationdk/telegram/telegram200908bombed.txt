Bombe dræber 19 i det sydlige Rusland
En kraftig selvmordsbombe har dræbt adskillige politifolk og såret flere civile ved en politistation i Ruslands sydlige republik Ingusjetien.


 En lastbil pakket med sprængstoffer har dræbt mindst 19 mennesker ved et politihovedkvarter i den sydrussiske delrepublik Ingusjetien. Omkring 60 blev såret, oplyser det lokale indenrigsministerium. 
 Angrebet fandt sted i byen Nazran, som er den vigtigste by i Ingusjetien. Lastbilen dundrede gennem et hegn og bragede videre ind i en gård bag politistationen. Adskillige politifolk blev dræbt, og mange civile i de nærliggende huse blev såret.
 Islamistiske grupper har gennemført en række angreb mod politifolk i Ingusjetien, og russiske ledere har udtrykt stigende bekymring over spændinger i det urolige Kaukasus. 
 Ingusjetiens præsident, Junus-Bek Jevkurov, som Kreml indsatte på posten for at skabe ro, blev selv hårdt såret af en selvmordsbombe i juni.
 - De militante har foretaget denne terrorhandling med det formål at destabilisere situationen i republikken og øge deres egen betydning, siger Jevkurov i en kommentar til det seneste angreb.
 Russiske styrker har i løbet af de seneste 15 år udkæmpet to omfattende krige mod oprørere i Kaukasus-republikken Tjetjenien, hvor der nu meldes om roligere tilstande. Men i naboregionerne Dagestan og Ingusjetien fortsætter voldshandlingerne.
