Video på YouTube viser bortført fransk familie
En video på YouTube viser den franske familie, der blev bortført i Cameroun for en uge siden.


 Der er mandag livstegn fra den franske familie, der blev bortført i Cameroun for en uge siden.
En video postet på YouTube viser nemlig den franske familie på syv personer, der i sidste uge blev bortført under en ferie i det afrikanske land. I videoen truer bortførerne med at dræbe gidslerne, hvis deres krav ikke bliver indfriet.
En kilde tæt på familien har bekræftet deres identitet overfor det franske nyhedsbureau AFP. Det vides dog ikke, hvornår videoen er blevet lavet.
Familien, der består af to forældre og deres fire sønner i alderen fem til 12 år samt en onkel, blev bortført i den nordligt beliggende Waza-nationalpark i Cameroun af bevæbnede mænd på motorcykler.
I den netop offentliggjorte video siger et mandligt gidsel, at gruppen blev bortført af militante fra den nigerianske islamistiske organisation Boko Haram. De kræver, at islamistiske militante, der er fængslet i Nigeria og Cameroun, bliver løsladt.
- Vi er blevet taget af Jama'atu Ahlis Sunna Lidda'awati wal-Jihad, siger en af de mandlige gidsler i videoen og refererer her til det arabiske navn for nigerianske Boko Haram-militante.
- De ønsker frigivelse af deres brødre i Cameroun og deres kvinder fængslet i Nigeria, siger det mandlige gidsel.
En af bortførerne i videoen truer med, at gidslerne vil blive dræbt, hvis deres krav ikke bliver indfriet.
- Hvis I vil have, at vi skal løslade de franske borgere, skal I skynde jer at frigive alle vores kvinder, som I tilbageholder, siger en bortfører i videoen.
Videoen, der mere end tre minutter lang, viser alle syv familiemedlemmer blive holdt fanget et ukendt sted og omringet af mindst tre bortførere, som har ansigterne skjult.
I begyndelsen af videoen læser faren i den bortførte familie en erklæring højt fra et stykke papir med de fire børn stående foran ham og konen og broren stående ved sin side.
Siden Frankrig sendte styrker ind i Mali for at drive islamister ud af det afrikanske land ud, lyder flere vurderinger, at det er blevet mere risikabelt for franske statsborgere at befinde sig i nogle afrikanske lande.
- Den franske præsident har startet en krig mod islam, siger en af bortførerne.
