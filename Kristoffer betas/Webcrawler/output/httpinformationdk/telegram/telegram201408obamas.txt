Obama sender justitsminister til uroplaget by i Missouri
USA's justitsminister Eric Holder tager til Ferguson, der siden en sort teenagers død har været ramt af uro.


 Den amerikanske justitsminister Eric Holder rejser onsdag til Ferguson i Missouri, som den seneste uge har været skueplads for voldsomme protester, efter at en ubevæbnet sort teenager blev dræbt af politiskud.
 Det oplyser præsident Barack Obama mandag aften, hvor han betegner det overvældende flertal af demonstranterne i St. Louis-forstaden for fredelige, samtidig med at han siger, at der ikke findes nogen undskyldning for politiets overdrevne magtanvendelse.
- Lad os hellere hele sårene i stedet for at såre hinanden, siger Barack Obama, der har afbrudt sin ferie i Marthas Vineyard for at holde pressemødet.
Præsidenten kritiserer dog også de demonstranter, der har angrebet politiet, for at underminere retsvæsnet.
Nationalgarden er mandag blevet udstationeret i gaderne i Ferguson i Missouri, og samtidig har guvernøren i den amerikanske delstat ophævet et udgangsforbud efter voldsomme protester mod politiets nedskydning af den ubevæbnede sorte teenager, som døde forrige lørdag.
Den amerikanske præsident siger, at udstationeringen af Nationalgarden skal være "begrænset".
- Jeg vil over de næste dage følge med i, om hvorvidt det (udstationeringen af Nationalgarden, red) hjælper mere end det forhindrer fremskridt i Ferguson, siger Barack Obama.
Den 18-årige Michael Brown havde øjensynligt sænket hovedet som tegn på overgivelse, da det fatale af i alt seks skud ramte ham 9. august i St. Louis-forstaden. Det sagde en advokat for den dræbte teenagers familie i Ferguson mandag.
Mange detaljer om skyderiet er stadig uklare, og advokater og retsmedicinere er tilbageholdende med at kommentere sagen, da undersøgelserne fortsætter.
Også Barack Obama er varsom med at kommentere mere konkret i forbindelse med sagen.
- Jeg må være forsigtig med ikke at foregribe tingene, før efterforskningen er tilendebragt, siger USA's præsident.
Der skal i alt foretages tre obduktioner. Den nye obduktion mandag kommer efter anmodning fra Michael Browns familie, da politiet nægtede at oplyse alle detaljerne ved deres obduktion. USA's justitsministerium vil stå for en tredje obduktion.
Browns familie og demonstranter fra mange steder i USA har i adskillige dage krævet, at politimanden, den 28-årige Darren Wilson, bliver anholdt. Han er imidlertid sat på betalt orlov.
