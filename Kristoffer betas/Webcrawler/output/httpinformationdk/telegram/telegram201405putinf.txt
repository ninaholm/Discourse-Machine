Putin fejrer russisk militærdag på Krim-halvøen
Ruslands præsident, Vladimir Putin, besøger flådebasen i Sevastopol på Krim-halvøen.


 Ruslands præsident, Vladimir Putin, er på sit første besøg på Krim-halvøen siden annekteringen af den tidligere ukrainske halvø.
Her deltager han i fejringen af 69-året for sejren i Anden Verdenskrig ved en militærparade på flådebasen i Sevastopol.
Russisk stats-tv viser, hvordan Putin står på et hvidt fartøj, der passerer forbi mindst 10 militærskibe i havnen, og stopper ved hvert skib, så præsidenten kan hilse på besætningerne.
Ifølge AFP forventes der et luftshow, hvor omkring 70 fly deltager, ligesom også Ruslands Sortehavsflåde vil bidrage til underholdningen.
Putins besøg falder ikke i god jord hos regeringen i Ukraines hovedstad, Kijev.
- Denne provokation er endnu en bekræftelse på, at Rusland bevidst forfølger yderligere optrapninger af spændingerne mellem Ukraine og Rusland, skriver Ukraines udenrigsministerium ifølge Reuters i en pressemeddelelse.
Natos generalsekretær, Anders Fogh Rasmussen, kalder fredag besøget for "upassende", og den tyske kansler, Angela Merkel, har tidligere kaldt det en "skam", hvis Putin vil bruge mindehøjtideligheden til at besøge Krim-halvøen midt i krisen.
Også USA tager kraftigt afstand fra Putins Krim-besøg.
- Vi accepterer ikke Ruslands ulovlige annektering af Krim. Et besøg som dette vil kun være brænde på bålet og give næring til spændingerne i området, siger talskvinde for USA's Nationale Sikkerhedsråd Laura Magnuson.
Putin var tidligere fredag også til stede ved den årlige militærparade i Moskva, hvor omkring 11.000 soldater deltog.
Derudover har der været flere mindre parader rundt om i hele Rusland, hvilket også gjorde sig gældende i Sevastopol, hvor der nu er lagt op til et ekstra nummer i anledning af præsidentbesøget.
Flådebasen er strategisk vigtig, da det er Ruslands eneste med adgang til Middelhavet. 19. marts stormede prorussiske demonstranter flådebasen og hejste det russiske flag og det russiske flådebanner.
Overtagelsen af flådebasen skete, dagen efter at Putin godkendte - trods Vestens talrige advarsler - en lov, der indlemmer Krim-halvøen i den russiske føderation.
Krim-halvøen er ligesom det øvrige Østukraine ramt af uroligheder, fordi prorussiske separatister ønsker uafhængighed fra Ukraine.
