Windows Vistas afløser på gaden i oktober



 Den 22. oktober hedder seneste skud på stammen i serien af Windows-styresystemer ikke længere Vista. Til den tid kommer det nye Windows 7 nemlig på gaden. Det meddelte Microsoft tirsdag. Windows 7 skal tage kampen op med systemer som for eksempel Linux samt Googles Android.
 Microsofts varsling af Windows 7 kommer samtidig med, at de to taiwanesiske computerfabrikanter, Asus og Acer, oplyser, at de vil begynde at sælge pc'er med Android-systemet, der oprindeligt blev udviklet til mobiltelefoner. Windows er dog stadig styresystem i 9 ud af 10 computere, men har tabt terræn til bland andre Linux og Apple.
 Der er endnu ikke sat pris på Windows 7, men Microsoft lover at sælge en opgraderings-version til kunder, som har købt Windows Vista i månederne op til lanceringen af det nye system.
 Meldingen fra Microsoft er godt nyt for computerfabrikanterne, der nu får en anledning til at sælge maskiner med den seneste Windows-version i den vigtige julehandel.
 Windows Vista har fra fleres sider været udsat for kritik. Blandt andet for sine lange responstider.
