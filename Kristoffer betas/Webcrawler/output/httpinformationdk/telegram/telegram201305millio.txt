Millioner af pakistanere stemmer trods Taliban-trusler
Tusindvis af sikkerhedsfolk skal afværge islamistiske angreb under historisk valgdag i Pakistan.


 Millioner af pakistanere ventes lørdag at trodse advarslerne fra Taliban og gå i stemmeboksen til et valg, der markerer en historisk overgang i det uroplagede land.
Over 100 mennesker har mistet livet op til valgdagen, og den islamistiske bevægelse truer med at dræbe endnu flere, når mere end 86 millioner pakistanerne kan afgive deres stemme i løbet af lørdagen.
Det er første gang siden selvstændigheden fra det britiske imperium i 1947, at en demokratisk valgt regering i Pakistan har siddet på magten i hele den femårige valgperiode.
Det gør valget historisk, at det således er en civil regering, der overdrager magten til en ny.
- Valget er meget vigtigt. Jeg tror, det bliver begyndelsen til et rigtigt demokrati i Pakistan. Vi bevæger os i den rigtige retning, siger Mohammed Jahangir, journalist på en erhvervsavis i landet.
Tidligere premierminister Nawaz Sharif er favorit til at vinde valget som leder af centrum-højre partiet Pakistans Muslimske Liga (PML-N).
Sharif har kritiseret den USA-venlige politik under præsident Asif Ali Zardari. Sharif har især krævet et stop for de mange amerikanske droneangreb på militante i grænseområdet til Afghanistan.
Meget af valgkampen har været overskygget af den tidligere cricket-stjerne og karismatiske politiker Imran Khan, som leder partiet Bevægelse for Retfærdighed (PTI). Han har lovet reformer og at bekæmpe korruptionen.
Omkring 30 procent af vælgerne er under 30 år, og derfor forventer man, at de unge kommer til at spille en afgørende rolle og at sikre Khans parti et godt valg.
Under et vælgermøde tirsdag faldt Khan ned fra en scene og kvæstede sin rygrad. Selvom han ventes at komme sig fuldstændigt, så ligger han på hospitalet og kan sandsynligvis ikke få stemt lørdag.
Mere end 600.000 sikkerhedspersonel er sat ind ved de omkring 70.000 valgsteder, som politiet mener er i fare for at blive angrebet af Taliban.
