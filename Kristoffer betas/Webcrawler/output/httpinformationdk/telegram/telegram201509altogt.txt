Al togtrafik mellem Danmark og Tyskland er indstillet
DSB har indstillet al togdrift mellem Danmark og Tyskland på ubestemt tid. Det sker på ordre fra politiet.


 Der kører ikke flere tog mellem Danmark og Tyskland, efter at DSB nu har indstillet al togdrift på ordre fra politiet.
- Politiet har meddelt, at det kun er biler, der må køre om bord på Rødby-Puttgarden. Og det betyder i sagens natur, at vi ikke kan køre om bord på færgen med vores tog, siger trafikinformationschef i DSB, Tony Bispeskov.
Det er heller ikke muligt at rejse med færgen som landgangspassager. Scandlines skriver på sin hjemmeside, at der i henhold til det danske politis anvisninger ikke er mulighed for at rejse som landgangspassager på Rødby-Puttgarden-overfarten.
Også grænsen mellem Sydjylland og Tyskland er lukket for tog.
- Vi kører kun tog til og fra Padborg på dansk side, siger Tony Bispeskov.
Der er endnu uklart, hvornår der igen kan køre tog mellem Danmark og Tyskland.
- Det er en beslutning, som politiet har taget, og det retter vi os efter. Jeg ved ikke, hvor længe politiet har tænkt sig at opretholde den beslutning, siger Tony Bispeskov. 
Syd- og Sønderjyllands Politi meddeler på Twitter, at Padborg Station er lukket af sikkerhedsmæssige hensyn.
- Al togtrafik til og fra Padborg Station er i øjeblikket standset af hensyn til sikkerheden for dem, der opholder sig på stationen, skriver politiet.
Flere end 1200 flygtninge og migranter har de seneste dage krydset Danmarks grænser fra Tyskland.
Senest oplyste tal viser, at kun 158 af dem indtil videre har valgt at søge asyl i Danmark, og det betyder, at resten opholder sig ulovligt i landet.
De fleste vil gerne til Sverige, men EU-regler forhindrer dette, da man som flygtning skal opholde sig i det land, man sidst er blevet registreret i.
Senest er en gruppe på 300 flygtninge og migranter brudt op fra Frøslev-Padborg skole i Sydjylland for angiveligt at vandre mod Sverige.
De befinder sig i øjeblikket på E45-motorvejen, som er blevet spærret af.
