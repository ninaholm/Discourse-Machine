Venstre satser på de udsatte i satspuljen
Udsatte grupper som hjemløse bør have broderparten af pengene i satspuljen, mener Venstres Eyvind Vesselbo.


 Hjemløse og andre udsatte grupper skal prioriteres i satspuljen, hvor alle Folketingets partier undtagen Enhedslisten årligt fordeler penge fra regulering af de offentlige overførsler.
Det siger Venstres socialordfører Eyvind Vesselbo til de hjemløses blad "Hus forbi".
- De er blevet totalt glemt i den nuværende politiske debat. Man fokuserer på de kontanthjælpsmodtagere, som ikke har andre problemer end det, og glemmer de hjemløse, misbrugerne og de psykisk syge, siger Eyvind Vesselbo.
Han præsenterer Venstres syv socialpolitiske krav:
 Regeringen skal fremlægge en strategi for de udsatte grupper. I satspuljen bør broderparten gå til udsatte grupper. Indsatsen for hjemløse skal styrkes, så de kan deltage aktivt i samfundet.
Væresteder med frivillige skal støttes mere. Psykisk syge misbrugere skal behandles for sindslidelse og misbrug i et specialiseret tilbud. Prostituerede skal hjælpes såvel socialt, sundhedsmæssigt som med job. Udsatte skal inddrages i samfundet ved rehabilitering.
 I krisetider bør socialpolitikken særligt satse på de udsatte grupper, mener Eyvind Vesselbo.
- Jeg misunder ikke nogen at være på dagpenge eller kontanthjælp, og selvfølgelig skal de have rimelige vilkår. Men Venstre har en social profil, og Venstres politik er at prioritere, så pengene ikke går til dem, der kan klare sig selv, siger han.
Eyvind Vesselbo efterlyser flere penge til såkaldt skæve boliger til hjemløse. I satspuljen vil han flytte penge til private hjælpeorganisationer i stedet for forskere, ministerier eller kommunalt ansatte.
- Vi havde givet nogle penge til kampen mod tvangsægteskaber, og udspillet fra Socialministeriet var så, at langt størstedelen skulle bruges på forskere, evalueringer og uddannelse, siger han.
