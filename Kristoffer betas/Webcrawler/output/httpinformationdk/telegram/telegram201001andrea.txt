Andreas Røpke melder sig ud af SF



 Den 25-årige SF'er Andreas Røpke stod for regionsrådsvalgets helt store rævekage, da han på valgnatten i november indgik en kontroversiel konstitueringsaftale med Venstre, De Konservative og Dansk Folkeparti. Aftalen sikrede Andreas Røpke posten som regionsrådsformand i København på bekostning af Socialdemokraterne. 
 Men det skabte så stor modvilje i SF's bagland, at Røpke måtte trække sig fra posten. Nu melder han sig helt ud af SF.
 - Den sidste måneds tid har jeg tænkt over, hvor min fremtid ligger, og det er ikke i SF. Jeg har ikke meldt mig ud i protest, og jeg står også inde for den udvikling, SF har været inde i. Men hvis jeg skulle være gået ind i politik i dag, ville jeg have meldt mig ind i Socialdemokraterne, siger Andreas Røpke til Ritzau.
 Han bliver dog i første omgang løsgænger.
 - Det er ikke udtryk for, at jeg ikke skulle være stillet op for SF eller ikke kan stå inde for SF's program. Men for mig er det vigtigere med et bredt flertal ind over midten, end det er for SF, siger Andreas Røpke.
 Han vil endnu ikke tage stilling til, om han melder sig ind hos Socialdemokraterne. 
 - Jeg forestiller mig ikke, at det er noget, jeg vil tage stilling til inden for det næste halv års tid. Men jeg er ikke færdig med politik, siger Andreas Røpke. 
 Det var Socialdemokraternes 64-årige Vibeke Storm Rasmussen, der til sidst igen kunne sætte sig på formandsposten i Region Hovedstaden. 
 Andreas Røpke afviser, at han bejler til partiet for at få en ny chance i spillet om den vellønnede formandspost om fire år:
 - Det handler ikke særlig meget om formandsposten. Men det er klart, at hvis der havde været opbakning til min linje i SF, så var jeg selvfølgelig blevet.
