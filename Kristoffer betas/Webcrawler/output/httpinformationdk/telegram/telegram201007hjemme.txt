Hjemmehjælpere slipper for kulegravning
Socialdemokraterne i København støtter borgmesters stikprøve af hjemmeplejen og siger nej til Venstre og Dansk Folkepartis krav om tilbundsgående undersøgelse.


 Hjemmehjælperne i Københavns Kommune slipper for at få deres arbejdskultur endevendt.
Socialdemokraterne siger nej til Venstre og Dansk Folkepartis krav om en tilbundsgående undersøgelse af hjemmeplejen, og dermed er der ikke flertal for forslaget.
Debatten er opstået efter, at TV2 har afsløret, at hjemmehjælpere i Københavns nordvestkvarter handler i det lokale center og går på restaurant i arbejdstiden.
Medlem af Borgerrepræsentationens omsorgsudvalg for Socialdemokraterne Jakob Hougaard siger, at han i stedet støtter omsorgsborgmester Ninna Thomsen (SF), der vil foretage en stikprøvekontrol.
- I den her konkrete sag handler det med mine øjne om en svigtende ledelse og et tillidsbrud fra de ansattes side. Men derfra skal vi passe på med at konkludere, at alle vores hjemmehjælpere tager hjem i pauserne, siger Jakob Hougaard.
Han siger, at han i første omgang vil betragte sagen som et enkeltstående tilfælde, hvor der allerede er truffet en afgørelse om at bortvise ledere og fritstille medarbejde.
- Desuden skal man selvfølgelig i fremtiden være meget opmærksomme på, at folk passer deres arbejde. Men jeg vil ikke på baggrund af den her sag signalere, at alle hjemmehjælpere i kommunen er korrupte. Det ville være at gøre sagen større, end den er lige nu, siger Jakob Hougaard.
Både leder af Venstre på rådhuset Pia Allerslev og DF's Birthe Skaarup mener, at der er behov for en mere gennemgribende undersøgelse.
- Det her kræver, at vi får en gennemgribende undersøgelse af kulturen i hjemmeplejen i hele kommunen. Forhåbentlig kan vi så bagefter sige, at den her sag er en enlig svale, siger Pia Allerslev.
- Vi skal have en redegørelse, hvor hver en sten bliver vendt, siger Birthe Skaarup
