55 dræbt af selvmordsbombe i Pakistan
En kraftig selvmordsbombe har dræbt mindst 55 mennesker på et marked i Pakistans lovløse klanområde tæt på grænsen til Afghanistan.


 Mindst 55 mennesker er dræbt, og flere end 100 er såret efter et selvmordsangreb på et marked i Mohmand-distriktet i Pakistans lovløse klanområde.
Området er kendt som tilholdssted for militante oprørere fra terrornetværket al-Qaeda.
- Der er 55 døde, og 104 er såret. Der er tale om både større og mindre skader, og dødstallet kan stige, da der er alvorligt sårede mennesker, siger Rasool Khan, en lokal embedsmand.
Øjenvidner fortæller, at den kraftige eksplosion ødelagde butikker og andre bygninger i den lille by Yakaghund, der ligger tæt på grænsen til Afghanistan, hvor 140.000 amerikansk-ledede soldater kæmper mod Taliban.
Derfor kæmper redningsfolkene nu for at redde de mennesker ud, som er fanget under murbrokkerne fra de sammenstyrtede bygninger.
- Redningsarbejdet fortsætter med fokus på at redde dem, som er spærret inde, siger Rasool Khan.
Flere af de dræbte stod i kø og ventede på at få uddelt en kørestol fra et offentligt kontor, da selvmordsterroristen pludselig bragede ind i menneskemængden på motorcykel.
- Jeg vendte mig om og så hele området indhyllet i røg. Folk græd, og jeg så kropsdele spredt ud over det hele, fortæller 23-årige Raj Wali, som var i færd med at reparere en vej i nærheden.
Det lykkedes desuden for mindst 28 fanger at slippe fri fra det lokale fængsel, da en af bygningens ydermure styrtede sammen under eksplosionen.
Medlemmer af Taliban og al-Qaeda har de seneste tre år ført en blodig bombekampagne tværs over Pakistan, som har dræbt flere end 3400 mennesker.
