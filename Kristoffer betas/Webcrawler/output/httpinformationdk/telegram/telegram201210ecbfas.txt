ECB fastholder som ventet renten
Ganske som ventet fastholder Den Europæiske Centralbank sin rente på 0,75 procent.


 Centralbankchef Mario Draghi havde som ventet ikke en rentesænkning med i attachémappen, da han torsdag forlod det afgørende rentemøde i Den Europæiske Centralbank, ECB.
Renten fastholdes dermed på 0,75 procent, som har været satsen, siden man senest sænkede renten den 11. juli i år.
Forventningen hos økonomerne var, at der ikke ville ske noget. Og det skyldes primært meldingerne efter seneste møde.
Dengang var der en forventning hos mange økonomer om, at renten vil blive sat yderligere ned fra de nuværende 0,75 procent.
Men ECB valgte i stedet at koncentrere kræfterne om at love hjælp til de gældsplagede euro-lande i form af støtteopkøb af statsobligationer.
Cheføkonom i Handelsbanken Jes Asmussen siger, at Draghi på pressemødet senere torsdag nok fortsat vil hamre budskabet ind om, at ECB har lagt rammerne for tiltag, der kan sikre euroens overlevelse.
- Og han vil nok sige, at ECB's handlinger alene ikke vil løse gældskrisen, og at det nu er op til politikerne at træffe de nødvendige beslutninger, påpeger Jes Asmussen og tilføjer:
- Og her vil der naturligvis nok være en del spørgsmål rettet mod Spaniens tøven med hensyn til at bede om hjælp, påpeger han.
Det forventes heller ikke, at Nationalbanken vil røre ved renten senere torsdag. Nationalbanken satte renten ned til nul procent 6. juli i år.
