32 lig fundet efter mineulykke i Ukraine
Ligene af 32 minearbejdere er ved at blive hentet op fra Sasijadko-minen i Ukraine efter onsdagens eksplosion.


 Redningsmandskab har fundet 32 lig i den mine i det østlige Ukraine, der onsdag blev ramt af en eksplosion, oplyser myndigheder i den separatist-kontrollerede Donetsk-region.
Kun en enkelt minearbejder er fortsat savnet.
- Der er fundet 32 lig af døde minearbejdere i Sasijadko-minen, meddeler katastrofeministeriet i den selvudråbte folkerepublik Donetsk i en pressemeddelelse.
Ligene er nu ved at blive bjærget fra minen, tilføjer ministeriet.
Ulykken skete tidligt onsdag morgen, og ansatte ved minen siger, at det sandsynligvis er gas, der er skyld i eksplosionen i en mineskakt dybt under jorden.
Området ved minen har været under beskydning af artilleri, men den væbnede konflikt på jorden i det østlige Ukraine mellem prorussiske separatister og Ukraines hær har ifølge embedsmænd i mineadministrationen ikke noget at gøre med eksplosionen nede i skakten.
Sasijadko-minen har været i drift i 57 år og er nu privatejet.
Den har ifølge den russiske tv-station RT tidligere været ramt af dødsulykker.
En eksplosion i minen i 2007 kostede 106 mennesker livet.
