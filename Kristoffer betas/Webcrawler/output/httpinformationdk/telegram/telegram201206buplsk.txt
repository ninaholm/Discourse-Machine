Bupl er skuffet over manglende normeringer
Der skal bruges flere penge på børn. Men regeringen forpligter ikke kommunerne, mener pædagogernes forbund.


 Til næste år skal kommunerne bruge 500 millioner kroner mere på daginstitutionerne. Det blev KL og regeringen enige om søndag, da kommunernes økonomi for 2013 blev forhandlet på plads i Finansministeriet.
Men det skuffer Bupls formand, Henning Pedersen, at der ikke er nogen garanti for, at penge går flere ansatte til de små poder. For der står ikke noget om normeringer i aftalen. Her taler man blot om at styrke af kvaliteten i dagtilbud.
- Jeg er noget skuffet over, at man ikke fra regeringens side forpligter kommunerne til at bruge pengene på bedre normeringer, siger pædagogernes forbundsformand i en kommentar til aftalen.
Den halve milliard er blevet afsat på finansloven - og det er de penge, der nu bliver udmøntet. Dengang stod det klart, at pengene skulle bruges til bedre normeringer, det vil sige et øget antal ansatte til at passe børnene.
Henning Pedersen havde ellers gerne set, at regeringen kunne pålægge kommunerne minimum-normeringer. Noget, kommunerne hidtil har afvist.
- Det er jo det, hele diskussionen om normeringer har handlet om. Nogle kommuners normeringer er kommet så langt ned, at det er helt uforsvarligt i nogle situationer, for eksempel når pædagoger er alene med mange børn, siger Bupl-formanden.
Henning Pedersen frygter nu, at når det ikke nævnes i aftalen, så ryger det helt ud:
- Så vil regeringen ikke stå ved det, den selv har lovet. Men vi vil holde dem fast på det, siger han.
Henning Pedersen har dog et lille håb om, at regeringen vil holde snor i, hvordan de 500 millioner kroner anvendes. Af kommuneaftalen fremgår det, at regeringen og KL er enige om at følge udviklingen i normeringerne i dagtilbud fra 2012 til 2013.
- Der har jeg en forventning om, at når de gør status, så sikrer de sig, at kommunerne har brugt pengene på bedre normeringer, siger Bupl-formanden.
