Sag mod irakiske officerer droppes



 Indenrigsministeriet i Irak opgiver at indlede en sag mod en gruppe militærofficerer fra ministeriet, som blev anholdt tidligere på ugen efter mistanke om forbindelse til en Saddam Hussein-gruppe.
 Det irakiske indenrigsministeriums talsmand, general Abdul Karim Khalaf, sagde i dag, at mændene er løsladt, efter at de tidligere var sat i forbindelse med et muligt kup mod premierminister Nuri al-Maliki.
 Officererne blev beskyldt for at tilhøre gruppen al-Awda, som er en gendannelse af Saddams forbudte Baath-parti. Det blev efter afsættelsen af Saddam gjort ulovligt at tilhøre hans parti.
 Embedsmænd siger, at anholdelserne kan skyldes manøvrer inden for Malikis regeringskoalition forud for provinsvalg i det meste af Irak i januar.

