Post Danmark skynder på dine julekort
Det danske postvæsen kommer nu med en anbefaling om, at du skal sende julepost i god tid.


 Julen er en travl tid for de danske postbude, og det gælder om at være ude i god tid, hvis man skal være hundrede procent sikker på, at julegaver, pakker og kort når frem i tide.
Derfor melder det danske postvæsen nu ud med en deadline for afsendelse af julepost.
- Hvis du vil være sikker på, at dine julekort og pakker når frem inden juleaften til familie, venner og bekendte i Danmark, så skal de sendes senest den 20. december. Men meget gerne før, siger Lars Kaspersen, kommunikationschef i Post Danmark.
Hvis man samtidig sender posten ud i god tid, skåner man de danske postbude, lyder det fra Post Danmark.
- December er den travleste måned på hele året for landets postbude. Derfor er det en stor hjælp, hvis man sender sine julehilsner i god tid, siger Lars Kaspersen.
For julepost til udlandet gælder andre frister. Fristerne kan ses på postdanmark.dk. Post Danmark omdeler pakker og breve til og med 23. december, men ikke 24. december hvor også posthusene holder lukket.
