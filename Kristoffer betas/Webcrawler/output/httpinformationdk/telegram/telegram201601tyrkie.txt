Tyrkietkender: Tyrkere er i oprør efter eksplosion
Tyrkere lufter deres frustration på Twitter efter eksplosion. Her giver de også Islamisk Stat skylden.


 Tyrkere er gået ivrigt til tasterne på Twitter, hvor de er oprørte over eksplosionen i Istanbuls turistområde.
- Det er dråben, der får bægeret til at flyde over.
- Der har været mange blodudgydelser med lav intensitet, men nu kommer det her så midt i Istanbuls turistcentrum, siger Hetav Rojan, der er Tyrkiet-kender og tidligere mellemøstredaktør hos magasinet Ræson.
Han følger lige nu debatten på Twitter, hvor det næstmest benyttede hashtag er "nedenböyle" - på dansk "hvorfor skal det være sådan" - som udtryk for den frustration, som tyrkerne føler.
Samtidig bliver der i stort omfang gættet på, hvem der kan stå bag eksplosionen.
Endnu er det blot blevet oplyst fra Tyrkiets præsident, Recep Tayyip Erdogan, at det formodes at være en syrisk selvmordsbomber, der står bag, men dennes tilhørsforhold er ukendt.
- I januar 2015 var der også et bombeangreb i et turistområde i Istanbul. Dengang var det den radikale venstreorienterede organisation DHKPC, som stod bag.
- Så der er mange, som peger på, at de kan have gjort det igen, siger Hetav Rojan.
Samtidig er der også mange, som har angrebet fra Ankara i baghovedet, der skete 10. oktober og dræbte mere end 100 personer i forbindelse med en fredsmarch.
Ingen tog dengang skylden for angrebet, men tyrkiske myndigheder hævdede, at det var Islamisk Stat, der stod bag.

- Islamisk Stat er de sædvanlige mistænkte, når det kommer til turistområder, siger Hetav Rojan.
Han finder det samtidig mindre sandsynligt, at det skulle være det kurdiske arbejderparti PKK, der står bag, fordi det normalt forsøger at undgå turister.
Twitter er særlig brugt i Tyrkiet, fordi den tyrkiske regering flere gange har indført medieforbud af forskellig karakter.
Også tirsdag har der været restriktioner, da tyrkiske medier er blevet nægtet at vise video fra gerningsstedet.
