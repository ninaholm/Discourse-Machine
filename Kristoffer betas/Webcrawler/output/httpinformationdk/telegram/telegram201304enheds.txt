Enhedslisten: Aftale er asocial og skaber for få job
Aftalen dumper. Det er ordene fra Enhedslisten, efter at første del af vækstplanen faldt på plads søndag.


 Som det eneste parti er Enhedslisten ikke med i aftalen om første del af vækstplanen, der faldt på plads søndag aften.
 Og Enhedslistens politiske ordfører, Johanne Schmidt-Nielsen, skyder da også godt og grundigt ned og kalder den "hamrende asocial".
- Aftalen dumper af to årsager. Den er hamrende asocial, og den skaber alt for få job, siger hun og uddyber:
- Hvis ønsket er at skabe job, så er det en helt forkert måde at bruge pengene på. Regeringen har selv tidligere peget på, at boligjobordningens tilskud til boligejere har en meget tvivlsom jobeffekt.
- Hvis de samme penge i stedet var anvendt til offentlige investeringer i renovering af skoler, plejehjem og kollektiv trafik, havde vi fået langt flere private job for pengene. - Hvis ønsket er at skabe job, så er det en helt forkert måde at bruge pengene på, lyder det fra Johanne Schmidt-Nielsen.
Regeringen har indgået aftalen med Venstre, De Konservative, Dansk Folkeparti og Liberal Alliance om blandt andet at genindføre boligjobordningen og lave en ny grænsehandelspakke som led i den samlede vækstplan.
Aftalen betyder blandt andet, at afgifter på sodavand fjernes helt, mens de lettes en smule på øl, og at sommerhuse som noget nyt også er inkluderet i boligjobordningen.
- Vi har en aftale om første halvdel af regeringens vækstplan. En aftale på samlet set 17 milliarder kroner over de næste år, siger finansminister Bjarne Corydon (S).
