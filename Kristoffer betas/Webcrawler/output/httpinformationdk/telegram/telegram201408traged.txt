Efter tragedier: Malaysia Airlines skal tages af børsen
Flyselskabet, der er blevet kendt for to katastrofer med hundredvis af dræbte, står foran en fornyelse.


 Malaysias statslige investeringsfond Khazanah Nasional vil afnotere det kriseramte flyselskab Malaysia Airlines fra landets børs og gøre det statsejet.
Det skal ske forud for en stor fornyelse af selskabet, skriver Khazanah Nasional i en meddelelse.
Investeringsfonden ejer i forvejen knap 70 procent af aktierne i Malaysia Airlines, og håbet er, at afnoteringen vil gøre det lettere at restrukturere flyselskabet og genskabe dets image.
Malaysia Airlines er i løbet af i år blevet synonym med to store flytragedier.
Først forsvandt flyet MH370, som var på vej fra Kuala Lumpur til Beijing i marts. Flyet menes at være styrtet ned i Det Indiske Ocean med 239 personer om bord, men trods en storstilet eftersøgning er vraget ikke blevet fundet.
 Senere - 17. juli - styrtede et af selskabets fly ned i det østlige Ukraine, hvor det formentlig blev skudt ned af et missil over et område, der kontrolleres af prorussiske separatister. Alle de 298 personer om bord mistede livet i ulykken.
De nuværende aktionærer i Malaysia Airlines skal nu tage stilling til, om de vil tage imod købstilbuddet fra Khazanah Nasional. Fonden tilbyder en præmie i forhold til den nuværende aktiekurs, som i øvrigt er markant lavere end før de to tragedier.
Siden årsskiftet har det malaysiske luftfartsselskab mistet omkring en tredjedel af sin børsværdi.
Flere iagttagere har tidligere vurderet, at katastrofen i Ukraine kunne blive dødsstødet for Malaysia Airlines, der har været ramt af et vigende billetsalg efter mysteriet om det forsvundne fly MH370.
