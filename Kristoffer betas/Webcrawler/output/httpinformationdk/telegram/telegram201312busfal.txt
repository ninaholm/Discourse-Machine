Bus falder ud over skrænt: 15 dræbt i Brasilien
Politiet mistænker chaufføren for at være faldet i søvn bag rattet. 31 passagerer blev kvæstet i ulykken.


 15 mennesker har søndag mistet livet i det sydlige Brasilien, da en bus kørte ud over en skrænt og faldt flere meter ned.
31 passagerer blev kvæstet i ulykken, der fandt sted omkring 50 kilometer syd for storbyen São Paulo.
Bussen var på vej fra Curitiba til Rio de Janeiro. Buschaufføren fik ikke drejet bussen rundt i et sving, og i stedet fortsatte køretøjet ud over kanten og faldt 10 meter ned.
Buschaufføren mistænkes for at være faldet i søvn bag rattet, fortæller en talsmand for politiet.
Brasilien er et af de farligste lande i verden med hensyn til trafikulykker. Landet har den højeste dødsrate ved trafikuheld ifølge verdenssundhedsorganisationen WHO.
