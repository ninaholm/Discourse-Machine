Dreng slipper for ansvar efter cykelløb



 En nu 18-årig tidligere KFUM-spejder fra Tarm slipper for ansvar i forbindelse med en ulykke ved et sponsor-cykelløb i Tarm i 2002.
 Under løbet stødte den dengang 10-årige dreng sammen med en anden cykel, som brugsuddeleren fra Tarm kørte på.
 Han røg ud over styret og pådrog sig en flænge i hovedet og brækkede en ryghvirvel.
 Uddeleren var sygemeldt et år, og han rejste krav om 832.000 kroner i erstatning for tabt arbejdsfortjeneste, varige mén og svie og smerte hos drengens familieforsikring.
 Men det får han ikke. Hverken Retten i Herning eller nu Vestre Landsret mener, at den 10-årige lavede en "ansvarspådragende fejl" under cykelløbet.
 Den uheldige mand har tidligere forsøgt at få uheldet anerkendt som arbejdsskade, men Arbejdsskadestyrelsen siger, at skaden dels er anmeldt for sent, dels at brugsen i Tarm ikke var medarrangør eller havde opfordret uddeleren til at deltage.
