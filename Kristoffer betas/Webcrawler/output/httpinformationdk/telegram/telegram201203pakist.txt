Pakistan retsforfølger bin Ladens koner
Pakistan anklager Osama bin Ladens tre koner for ulovlig indrejse i landet.


 Pakistan anklager Osama bin Ladens tre koner for ulovlig indrejse i landet. Det sker 10 måneder efter, at amerikanske eliteenheder skød og dræbte al-Qaeda-lederen i et boligkompleks i regimentbyen Abbottabad nord for hovedstaden Islamabad.
Det oplyser Pakistans indenrigsminister, Rehman Malik.
Bin Ladens tre koner, to fra Saudi-Arabien og en fra Yemen, og 10 børn blev taget i forvaring af de pakistanske myndigheder umiddelbart efter, at bin Laden blev dræbt.
- Anklagerne er kun rettet mod de tre kvinder. Børnene er taget i forvaring og opholder sig i et hus med faciliteter, som var det deres eget hjem, siger ministeren.
Rehman Malik oplyser ikke, hvor eller hvornår retssagen mod de tre kvinder begynder. Det er heller ikke oplyst, efter hvilke paragraffer i den pakistanske straffelov de tre kvinder anklages.
De tre kvinder og børnene blev umiddelbart efter den amerikanske aktion den 2. maj i fjor afhørt af de pakistanske myndigheder.
 Desuden har regeringen i Islamabad nedsat en kommission, der skal undersøge, hvordan Osama bin Laden og hans familie kunne komme ind i og opholde sig i Pakistan uden at myndighederne vidste det.
Den pakistanske regering sagde kort efter drabet på bin Laden, at de tre kvinder og børnene ville blive overført til deres hjemlande.
