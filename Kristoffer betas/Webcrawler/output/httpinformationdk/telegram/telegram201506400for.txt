Over 400 er fortsat fanget i kæntret skib i Kina
Det er et kapløb med tiden, siger Kinas transportminister om redningsaktion efter forlis på Yangtze-floden.


 Chancen for at redde flere overlevende ud fra den færge, som mandag aften kæntrede på Yangtze-floden i Kina, svinder time for time.
- Det er et kapløb med tiden, siger Kinas transportminister Yang Chuantang ifølge BBC om redningsindsatsen.
- Så længe der er bare det mindste håb, vil vi gøre alt og bestemt ikke give op, forsikrer han.
Tusindvis af redningsfolk befinder sig natten til onsdag dansk tid ved det kæntrede skib, der ligger med bunden i vejret på cirka 15 meters dybde.
Over 200 dykkere deltager i forsøget på at redde de mange savnede.
Inde i skroget befinder der sig over 400 personer - hovedsagelig ældre turister fra Kina samt besætningsmedlemmer.
Skibets kaptajn og maskinmester var blandt de få, der reddede sig ud inden skibet kæntrede. De er begge blevet tilbageholdt af myndighederne.
Syv personer er bekræftet omkommet i skibskatastrofen, der kan udvikle sig til den værste i Kina i flere årtier. Kun 14 af de 456 personer om bord er bekræftet at have overlevet forliset, der skete i hårdt vejr.
Blandt de overlevende er en 65-årig kvinde. Hun blev reddet ud fra skibets indre, efter at dykkere havde instrueret hende i at bruge et iltapparat.
- Den ældre kvinde var meget viljestærk og lærenem. Efter 20 minutter kom hun op til overfladen og blev reddet, siger Hubei-regionens militære leder, Chen Shoumim, til kinesisk fjernsyn.
Forliset skete i nærheden af byen Jianli i Hubei i det sydøstlige del af Kina.
Desuden blev en 21-årig mand fundet i en kahyt. Han blev også udstyret med et iltapparat og svømmede selv ud af skroget.
Redningsarbejdet hæmmes af kraftige vinde og nedbør.
Samtidig vokser utilfredsheden med myndighederne, skriver nyhedsbureauet Reuters.
Flere af de savnedes familiemedlemmer er utilfredse med manglen på løbende informationer om ulykken og redningsindsatsen, og det skulle have ført til sammenstød mellem fortvivlede pårørende og politi i Shanghai.
