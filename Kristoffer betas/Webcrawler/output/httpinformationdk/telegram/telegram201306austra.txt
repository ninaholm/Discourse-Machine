Australiens premierminister taber formandsopgør
Australiens første kvindelige leder forlader politik efter nederlag i formandsopgør til Kevin Rudd.


 I Australien har Kevin Rudd slået den australske premierminister, Julia Gillard, i en afstemning om partilederskabet i det regerende arbejderparti. Dermed bliver Rudd ny regeringsleder og skal lede partiet under den kommende valgkamp.
Gillard, der er Australiens første kvindelige leder, havde på forhånd sagt, at hun ville forlade politik efter valget i september, hvis hun tabte afstemningen.
Rudd, der er tidligere premierminister, vandt afstemningen med 57 stemmer mod 45.
- Jeg holder fast ved mit løfte og træder tilbage som regeringsleder. Jeg overdrager magten til Rudd, siger Gillard, som "ikke vil teste vælgerne igen ved det kommende valg.
- Men jeg kan sige, at jeg er sikker på, at den næste kvinde vil få det lettere, og den næste kvinde igen vil få det endnu lettere, siger hun og pointerer, at hun er stolt over at have været sit lands første kvindelige regeringsleder.
Rudd er mere populær end Gillard, og mange venter, at arbejderpartiet Labor vil få et bedre valg med ham som frontfigur.
Det skabte næsten kaotiske forhold i partiet, da tidligere kulturminister Simon Crean i marts var hovedarkitekt bag et forsøg på at få Rudd indsat som premierminister i stedet for Gillard.
Kupforsøget var udløst af dårlige meningsmålinger, som tyder på et klart nederlag til Labor ved det kommende parlamentsvalg. Flere ministre gik af efter uroen, og Crean fik frataget sin ministerpost.
Det konservative oppositionsparti under ledelse af Tony Abbott har en klar føring i målingerne.
Gillard tilhører arbejderpartiets venstrefløj, mens Kevin Rudd befinder sig på højrefløjen.
Det var tredje gang siden valget i 2010, at Gillards greb om magten bliver testet. Rudd forsøgte selv uden held at fravriste Gillard magten i begyndelsen af 2012. Her tabte han en afstemning med 71 stemmer mod 31.
