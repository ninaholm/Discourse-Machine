Sverigedemokraterna er i krig med sine egne
Det indvandrerkritiske parti vil ekskludere flere ledende medlemmer af sit ungdomsparti


 Sverigedemokraterna er gået i åben krig med sit eget ungdomsparti, SDU, hvor ledelsen beskyldes for at have ekstremistiske tilbøjeligheder.
Ifølge svenske medier står flere ledende SDU-medlemmer nu til at blive ekskluderet fra moderpartiet.
Både SDU-formand Gustav Kasselstrand og næstformand William Hahne vil angiveligt blive smidt ud af partiet, og ifølge Aftonbladet risikerer mindst 20 partimedlemmer at blive vraget fra det indvandrerkritiske parti.
- SDU-ledelsen skal have allieret sig med personer fra eksterne ekstremistorganisationer for sammen at fremme deres holdninger og ændre moderpartiets ideologi, siger Sverigedemokraternas gruppeleder, Mattias Karlsson, til Aftonbladet.
- I denne gruppe skal der være personer, som også er medlemmer af udemokratiske organisationer som Nordisk Ungdom, antisemitiske konspirationsteoretikere og personer, som har udtrykt beundring for Adolf Hitler med mere, fortsætter han.
Karlsson har i fem måneder vikarieret for Jimmie Åkesson som partileder, men i denne uge ventes det, at Åkesson vender tilbage efter sin sygemelding.
Den midlertidige leder får nu voldsom kritik af sit ungdomsparti.
- Med Mattias Karlsson er partiet forvandlet til et freakshow, mener Gustav Kasselstrand, der oplyser til Expressen, at han har fået besked om, at han er ekskluderet af moderpartiet.
Han ved dog ikke hvorfor.
Den ideologiske strid mellem moderpartiet og ungdomspartiet har stået på længe, men fronterne er blevet trukket skarpere op på det seneste. SDU ønsker en mere nationalistisk linje.
SDU-næstformand William Hahne langer ud efter Karlsson og et "sygt kontrolbehov" i partiledelsen.
- Det er tydeligt, at Mattias Karlsson med flere forsøger at fremstille mig og andre som noget, vi ikke er, for at legitimere uretfærdige ekskluderinger. Man prøver at fremstille os som ekstremister for at legitimere udemokratiske metoder, mener William Hahne.
- Det er rene sovjetmetoder, siger han til nyhedsbureauet TT.
