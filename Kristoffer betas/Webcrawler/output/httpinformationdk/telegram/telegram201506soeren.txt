Søren Gade bliver topscorer i Nordjylland
Den tidligere forsvarsminister slår sin egen rekord og får 28.916.


 Den tidligere forsvarsminister Søren Gade (V) skulle ikke bruge lang tid på at blive stemmetopscorer i Nordjylland. Med 28.916 stemmer blev Venstre-politikeren den kandidat, der hev flest stemmer.
Med de 28.916 stemmer slår Søren Gade også sit eget sidste stemmetal fra 2007, hvor han fik 23.993 i Vestjyllands Storkreds.
Da et formandsopgør sidste sommer lurede i Venstre, blev Søren Gade nævnt som en mulig modkandidat til næstformand Kristian Jensen.
Den næststørste stemmesluger i Nordjylland blev Bjarne Laustsen (S), der går tilbage og får 16.708 personlige stemmer. På tredjepladsen kommer Orla Hav (S) med 13.046 personlige stemmer.
Thyra Frank fra Liberal Alliance kan være på vej ud af Folketinget efter at være blevet slået i antal personlige stemmer af Christina Egelund, der var partiets spidskandidat til Europaparlamentsvalget.
