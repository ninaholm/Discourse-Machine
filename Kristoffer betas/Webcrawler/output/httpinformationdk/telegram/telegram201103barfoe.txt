Barfoed ny K-formand mens vælgerne siver
Lars Barfoed er valgt til ny formand for De Konservative på ekstraordinært landsråd. Han afløser Lene Espersen


 Justitsminister Lars Barfoed (K) kan nu kalde sig formand for De Konservative. På et ekstraordinært landsråd lørdag blev Barfoed som en formsag valgt og tager dermed også formelt over efter Lene Espersen.
- Jeg vil gerne sige mange tak for valget og for bifaldet. Det varmer, siger Lars Barfoed, som blev valgt uden modkandidater.
Det er første gang i partiets historie, at der bliver holdt ekstraordinært landsråd.
Landsrådet kommer, mens De Konservative fortsætter med at sætte negative rekorder i meningsmålingerne.
I en meningsmåling, som Voxmeter har lavet for Ritzau, opnår partiet blot opbakning fra 4,7 procent af vælgerne.
Det er den laveste tilslutning, som De Konservative har haft i en Ritzau-måling under partiets historiske krise.
- Jeg tager fortrøstningsfuldt i mod valget. Jeg mener, der ligger en stor fremtid for De Konservative, og jeg tror, vi kan få tilslutning til konservative ideer i langt større tilslutning, end vi ser nu, siger Lars Barfoed.
Han brugte samtidig lejligheden til at takke Lene Espersen for hendes indsats.
Ifølge målingen er det kun Enhedslisten, som får færre stemmer end De Konservative, der tilmed må se sig grundigt slået af Liberal Alliance, som med budskaber om reformer og skattelettelser går frem og henter 8,8 procent af stemmerne.
Ifølge politisk kommentator og tidligere pressechef i De Konservative Niels Krause-Kjær er det dog først i den kommende tid, at man reelt kan vurdere Lars Barfoeds evner som leder af det kriseramte parti.
- Det er først lørdag, han rigtig får mandatet, og det er der, han skal vise, om han væsentligt kan ændre på meningsmålingerne, mener Niels Krause-Kjær.
