Slut med spas i Maldiverne
Myndighederne i Maldiverne forbyder med omgående virkning spa på luksushotellerne efter muslimske protester.


 Hundredvis af luksushoteller i Maldiverne har fået besked på, at de omgående skal lukke deres spa-områder.
Det sker efter protester fra et islamisk parti, der hævder, at spa-badene er centrum for prostitution.
I sidste uge organiserede det muslimske oppositionsparti Adhaalth en protest i Maldivernes hovedstad, Male, og det var her, at spa-badene blev beskyldt for at være bordeller.
En embedsmand i turistministeriet bekræfter, at spa-badene er beordret lukket.
- Et islamisk parti har agiteret imod spa og håber at stille regeringen i forlegenhed, siger embedsmanden.
Turisme er hjørnestenen i økonomien i Maldiverne, der består af 1192 små koraløer.
Det er en populær destination for den mere velhavende del af turisterne, og mange par tager på bryllupsrejse i Maldiverne.
Hotelværelser i den luksuriøse ende kan koste op til 12.000 dollar om dagen - omkring 70.000 kroner.
Flere end 850.000 turister har i år besøgt østaten, hvor der bor 330.000 mennesker, der ifølge loven alle er muslimer.
Forbuddet mod spa kommer mindre end en uge efter, at præsident Mohamed Nasheed ellers opfordrede til, at Maldiverne skulle have en "tolerant" udgave af islam.
Religiøs ekstremisme bør afvises, og i stedet bør indbyggerne leve efter en mere traditionel form for islam, som han kaldte den levevis, der i århundreder er praktiseret i Maldiverne.
Nasheed kom til magten i 2008 ved Maldivernes første demokratiske valg.
