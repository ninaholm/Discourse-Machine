Politikere dumper kæmpeklasser
Folketingspolitikere afviser samstemmende, at én lærer skal undervise 100 skoleelever.


 Det rene galimatias og glade vanvid.
Sådan lyder det fra undervisningsminister Troels Lund Poulsen (V) og flere folketingsmedlemmer til forslaget om, at én lærer skal undervise 100 skoleelever.
- Jeg er lodret imod, at der er 100 elever og én lærer. Det er pædagogisk uforsvarligt, og derfor vil jeg ikke tillade, at det sker, siger Troels Lund Poulsen.
Borgmester Søren P. Rasmusen (V) i Lyngby-Taarbæk Kommune foreslår i et nyt budgetoplæg, at de ældste klasser i de boglige fag bliver samlet op på et storhold med op mod 100 elever.
Undervisningsministeren afviser, at Søren P. Rasmussens forslag er en provokation i forbindelse med budgetlægningen i kommunerne.
- Det tror jeg ikke. Hvis man ser på, hvor mange penge vi har tilført folkeskolen og vil tilføre folkeskolen næste år, så kan det ikke være derfor han er ude i det ærinde, siger Troels Lund Poulsen.
Uddannelsesordfører fra regeringspartneren, De Konservative, Charlotte Dyremose, kalder forslaget vanvittigt, mens SF's Pernille Vigsø Bagge mener, forslaget er det rene galimatias.
Hun ser dog forslaget som et udtryk for kommunernes stramme økonomi.
- Jeg har forståelse for, at kommunerne på grund af regeringens økonomiske jerngreb føler sig nødsaget til at tænke kreativt, men det her forslag kommer ikke til at styrke vores folkeskole. Tværtimod, siger hun.
En undersøgelse fra Danmarks Lærerforening viser, at mange kommuner planlægger store besparelser.
I 62 procent af kommunerne er der planlagt besparelser i undervisningen. 43 procent planlægger besparelser i specialundervisningen, og 61 procent planlægger at nedlægge lærerstillinger næste år.
Ifølge undervisningsministeren bliver lærerstillinger nedlagt, fordi børnetallet falder, og han afviser, at der er blevet færre penge til folkeskolen.
- Hvert år siger DLF, at der bliver skåret i folkeskolens budgetter. Men i 2002 var der afsat 61.900 kroner per elev per år, mens tallet i 2010 var 63.600 kroner, siger Troels Lund Poulsen.
