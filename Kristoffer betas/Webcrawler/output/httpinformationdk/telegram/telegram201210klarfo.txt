Klar formandssejr til Annette Vilhelmsen
SF's 52-årige erhvervsordfører Annette Vilhelmsen bliver ny partiformand, viser resultatet af urafstemningen.


 Annette Vilhelmsen blev ikke spået mange chancer, da hun meldte sig som kandidat til posten som formand for SF.
Men efter fem ugers valgkamp og en urafstemning blandt SF's medlemmer er det alligevel den 52-årige erhvervsordfører, som står tilbage med en sikker sejr og posten som ny formand for SF efter Villy Søvndal.
Det blev slået fast, da resultatet af afstemningen lørdag blev læst op på SF's konvent i Den Sorte Diamant i København.
Annette Vilhelmsen fik 4793 stemmer svarende 66 procent af stemmerne. Hendes rival, sundhedsminister Astrid Krag, fik opbakning fra 2472 svarende til 34 procent af stemmerne.
Der blev i alt afgivet 7290 stemmer i urafstemningen. 59,4 procent af de stemmeberettigede har dermed afgivet stemt.
Dermed står Annette Vilhelmsen bedre end forventet efter valget, fordi hun kan støtte sit formandskab på en relativt klar sejr.
Hvor hendes 29-årige modstander Astrid Krag anses for at være partitoppens kandidat, bliver Annette Vilhelmsen associeret med venstrefløjen i partiet og har gennem formandskampen samlet overbevisende støtte i SF's bagland.
Annette Vilhelmsen står dog nu over for store udfordringer. Hun skal samle partiet efter formandsopgøret, få en finanslovaftale i hus og sikre, at SF kan fortsætte i regering frem til næste valg, som hun har garanteret, at hun vil kæmpe for.
Hele SF's ministerhold og politisk ordfører Jesper Petersen anses imidlertid for at stå på Astrid Krags side. Derfor bliver den første store opgave for Annette Vilhelmsen at sammensætte et nyt ministerhold. Det sker i de kommende dage.
Annette Vilhelmsen vil formentlig selv gå efter posten som erhvervs- og vækstminister, efter at Ole Sohn fredag meddelte, at han stiller sin ministerpost til rådighed.
Spørgsmålet er, om Annette Vilhelmsen også vil have nogle af sine støtter med på ministerholdet - eksempelvis SF's tidligere formand og nuværende forsvarsordfører Holger K. Nielsen, som har støttet hende.
Annette Vilhelmsen er samtidig udfordret af, at hun aldrig har været minister og kun har siddet i Folketinget siden valget sidste efterår. Til gengæld har hun arbejdet i byrådet i Kerteminde i 10 år og har en erhvervskarriere bag sig.
Annette Vilhelmsen er 52 år, har to voksne børn og bor i Kerteminde med sin mand.
