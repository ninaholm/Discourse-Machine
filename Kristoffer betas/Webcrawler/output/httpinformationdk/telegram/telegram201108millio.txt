Millioner er uden strøm i det østlige USA
Otte er nu dræbt af orkanen Irene, som ventes at nå til New York søndag eftermiddag.


 Antallet af dødsofre for orkanen Irene, der er på vej op ad USA's østkyst, er steget til otte. Heriblandt er en 11-årig dreng og 55-årig vindsurfer.
Drengen blev dræbt lørdag, da et træ væltede ned over hans hjem i kystbyen Newport News i delstaten Virginia.
Flere end en million mennesker var søndag, dansk tid, flygtet fra kystområderne i New Jersey, som ventes at blive ramt af orkanen søndag.
Delstatens myndigheder har beordret evakuering af blandt andet kendte turistområder som Atlantic City, Cape May og Long Beach Island.
Flere millioner amerikanere er ramt af strømafbrydelser som følge af orkanen. Alene i Virginia er 610.000 husstande uden elektricitet, fortæller statens guvernør til tv-stationen CNN.
Efter at være gået i land på North Carolinas kyst bevæger Irene sig mod nord-nordvest med en hastighed på godt 22 km/t. Med sig fører den vinde på 120 km/t og op til 30 centimeter regn.
Orkanen ventes at ramme millionbyen New York søndag eftermiddag dansk tid. Myndighederne har beordret op imod 300.000 indbyggere evakueret fra lavtliggende områder i storbyen.
Samtidig er flere lufthavne i området blevet lukket weekenden igennem.
Frem til mandag er der udsendt orkanvarsel for delstaterne North Carolina, Virginia, Washington D.C., Maryland, Delaware, New York, Pennsylvania, New Jersey, Connecticut, Rhode Island og Massachusetts.

