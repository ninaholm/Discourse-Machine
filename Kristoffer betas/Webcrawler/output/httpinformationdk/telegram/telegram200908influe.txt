Influenzaramt svensker fløjet til Skejby
En svensker, der er alvorligt syg af influenza H1N1, er blevet fløjet til Skejby Sygehus, hvor han bliver behandlet af specialister.


 En ca. 30-årig svensker, der er hårdt ramt af influenza H1N1, blev tirsdag fløjet fra Sverige til Skejby Sygehus i Århus, skriver Dagens Nyheter.
 Mandens lunge er kollapset, og han er derfor blevet udstyret med en kunstig lunge udenfor kroppen, en såkaldt ECMO-behandling, der som et af de få steder i Nordeuropa udføres på netop Skejby Sygehus.
 Ifølge Dagens Nyheter blev manden indlagt på sygehuset i Gävle i sidste uge med mistanke om en lungebetændelse. Da hans tilstand forværredes mandag, og prøver viste, at han var smittet med influenza H1N1, blev han flyttet til intensivafdeling og tirsdag eftermiddag videre til Skejby.
 - Hans tilstand er forværret i det seneste døgn, og det er alvorligt, siger læge Signar Mäkitalo til avisen.
