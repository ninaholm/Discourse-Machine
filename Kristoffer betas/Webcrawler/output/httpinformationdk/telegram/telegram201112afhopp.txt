Afhoppere dræber 27 soldater i Syrien
Syriske desertører har dræbt mindst 27 soldater fra præsident Assads regeringsstyrker i nye kampe.


 Blodige sammenstød mellem syriske sikkerhedsstyrker og afhoppere fra hæren har kostet mindst 27 liv på regeringsstyrkernes side.
Det oplyser Det Syriske Observatorium for Menneskerettigheder.
Kampene brød ud ved daggry torsdag i Deraa-provinsen i det sydlige Syrien, lyder det fra organisationen, der ligger i London.
Der er ikke umiddelbart meldinger om dræbte eller sårede på afhoppernes side.
Kilder i Syrien siger, at der var to separate sammenstød i selve Deraa by, mens der også har fundet kampe sted ved en kontrolpost uden for byen. Alene her skal 15 soldater være dræbt.
Der er ingen oplysninger om, hvordan kampene begyndte, men det høje tabstal blandt regeringssoldaterne tyder på, at der er tale om et koordineret angreb fra oprørernes side.
Afhopperne har gennem de seneste uger optrappet deres væbnede angreb på regeringsstyrker.
I løbet af de seneste måneder er et betydeligt antal soldater deserteret fra regeringshæren og har sluttet sig til den bevægelse, der i de seneste 10 måneder har protesteret mod præsident Bashar al-Assads styre.
Onsdag dræbte desertører mindst otte syriske soldater i et hævnangreb, efter at sikkerhedsstyrkerne havde skudt og dræbt fem civile.
I alt blev 21 civile dræbt i løbet af onsdagen, oplyser Det Syriske Observatorium for Menneskerettigheder.
FN meddelte tidligere på ugen, at flere end 5000 personer menes dræbt under de blodige uroligheder, siden protesterne mod præsident Bashar al-Assads regime begyndte i midten af marts.
