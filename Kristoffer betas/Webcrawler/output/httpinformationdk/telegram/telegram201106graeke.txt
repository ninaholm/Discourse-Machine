Grækenland får en kriseregering
Grækenlands premierminister, George Papandreou, rokerer rundt på ministre midt i økonomisk krise.


 Efter flere dages politisk uro rokerer Grækenlands socialdemokratiske premierminister, George Papandreou, rundt på en række ledende ministre for at styrke regeringen forud for nye forhandlinger om milliardlån fra EU og IMF, Den Internationale Valutafond.
Den nuværende forsvarsminister, Evangelos Venizelos, bliver ny finansminister. Han afløser George Papaconstantinou, der bliver miljøminister.
Evangelos Venizelos anses for at være en af det regerende socialistiske parti, Pasok's, sværvægtere. Han har haft flere tunge ministerposter og har tidligere udfordret Papandreou til formandsposten i partiet.
Venizelos bliver desuden forfremmet til vicepremierminister på linje med Theodoros Pangalos.
Papandreou udpeger også en ny udenrigsminister. Det bliver Stavros Lambrinidis, der længe har været en af hans nærmeste allierede. Desuden bliver den nuværende viceforsvarsminister, Panos Beglitis, forfremmet til forsvarsminister.
Regeringsomdannelsen kommer, efter at det ikke lykkedes for George Papandreou at danne en national samlingsregering, hvor også det konservative oppositionsparti er med, og efter at en række menige medlemmer af Pasok torsdag gjorde oprør mod Papandreous store og smertefulde nedskæringer i det offentlige.
Nedskæringerne er krav fra EU og IMF for at yde nye lån til Grækenland, der står midt i den værste krise i landets historie. Landet er tæt på statsbankerot.
Evangelos Venizelos' vigtigste opgave bliver at forhandle betingelser for at skaffe Grækenland de nye store lån fra EU og IMF.
I et forsøg på at lukke munden på nogle af Papandreous værste kritikere i Pasok har han givet dem viceministerposter.
Ved ministerrokaden har han desuden sagt farvel til to fortrolige partnere, tidligere finansminister Dimitris Droutsas og tidligere miljøminister Tina Birbili.
Begge er blevet kritiseret internt i partiet, da de har stået for mange af de nedskæringer, der hidtil er gennemført.
