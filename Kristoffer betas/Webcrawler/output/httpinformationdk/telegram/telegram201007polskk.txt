Polsk kunsttyv bag tremmer
Han var så betaget af et maleri af Monet, at han simpelthen stjal det og gemte det i et klædeskab. Nu er kunsttyven fanget, dømt og fængslet.


 En arbejdsløs stilladsarbejder, der stod bag tyveriet af Polens eneste værk af den franske impressionist Claude Monet, er blevet idømt tre års fængsel. 
Det oplyser en domstol i Poznan i det vestlige Polen.
Den 41-årige erkendte sig skyldig i anklagen, og forklarede, at han i 2000 stjal Monets maleri fra et museum i Poznan efter at have beundret det i timevis. Der er tale om Monets "Plage de Pourville" fra 1882.
Stilladsarbejderen indrømmede at han skar maleriet ud af dets ramme og erstattede det med en forfalskning. Siden gemte han maleriet, der er vurderet til seks millioner kroner, i et klædeskab hos sine forældre. Det blev sporet i januar i år takket være fingeraftryk efterladt på gerningsstedet.
