Haarder beklager over for rigsrevisor Otbo
Indenrigs- og sundhedsminister Bertel Haarder beklager, at rigsrevisor Henrik Otbo ikke fik rapport om privathospitaler. Det sker i et brev til rigsrevisoren.


 Indenrigs- og sundhedsminister Bertel Haarder (V) beklager, at rigsrevisor Henrik Otbo ikke fik rapport om privathospitaler. 
 - Jeg må beklage, at der er opstået en situation, hvor Rigsrevisionen finder, at ministeriet ikke tilstrækkeligt tidligt har udleveret materiale, som rigsrevisionen har efterspurgt.
Sådan skriver Bertel Haarder i et brev til rigsrevisor Henrik Otbo, som Ritzau er i besiddelse af.
Beklagelsen rækker dog ikke så langt, så ministeren vil erkende, at rigsrevisor Henrik Otbo bad om rapporten og ikke fik den udleveret.
Men ministeren forsikre rigsrevisoren om, at "det ligger ham meget på sinde, at der ikke i fremtiden opstår en lignende situation. 
Så sent som onsdag afviste Bertel Haarder, at Sundhedsministeriet havde tilbageholdt rapporten fra Henrik Otbo.
- Han fik rapporten, straks han bad om den, sagde han til Ritzau.
Det skete, efter at rigsrevisor Henrik Otbo beskyldte Sundhedsministeriet for med fuldt overlæg at have hemmeligholdt en rapport om overbetaling af private sygehuse. Henrik Otbo sagde, at han præcist og detaljeret havde spurgt til rapporten. 
Men det afviste Bertel Haarder.
- Han har ikke bedt om den. Diskussionen står om, hvorvidt ministeriet af egen drift skulle have fortalt ham (Henrik Otbo, red.), at man var i gang med at lave nogle beregninger, sagde Bertel Haarder.
