Cameron drøftede EU-fremtid med Merkel
Britisk premierminister på svært besøg i Berlin samtidig med dronning Elizabeths 5. statsbesøg i Tyskland.


 Den britiske premierminister, David Cameron, var onsdag i Berlin for at føre drøftelser med forbundskansler Angela Merkel forud for EU-topmødet, hvor briternes forhold til EU ventes at tage en del af EU's stats- og regeringschefers tid.
Cameron har vundet et parlamentsvalg på løfter om, at han vil genforhandle Storbritanniens forhold til EU og så gennemføre en folkeafstemning om det britiske EU-medlemskab - senest i 2017.
Der blev ikke offentliggjort detaljer om samtalerne mellem Cameron og Merkel, hvor den britiske leders ønskeliste til EU-reformer var det dominerende emne.
Den britiske premierminister kom til Berlin samtidig med, at dronning Elizabeth II gennemfører sit femte statsbesøg i Tyskland.
Tusindvis af berlinere og turister overværede onsdag, at den 89-årige dronning og hendes mand, den 94-årige prins Philip, kortvarigt sejlede på floden Spree i en åben båd gennem Berlins politiske distrikt.
Dronningen, der var klædt i en elegant hvid frakke og bar en bredskygget hat, mødte efter sejlturen forbundskansler Merkel i hendes ultramoderne kontorer i kanslerministeriet.
I ministeriet viste Merkel dronningen, hvor Berlinmuren stod frem til 1989.
 - Der, hvor toget kører, stod Muren, sagde Merkel, som selv boede i det tidligere Østtyskland.
De tyske medier lægger stor vægt på, at dronning Elizabeths besøg finder sted på samme tidspunkt, hvor Cameron har indledt en vanskelig forhandlingsproces, der gælder Storbritanniens fremtidige rolle i Europa.
- Hver gestus, hvert ord fra dronningen i disse dage, har betydning for Tyskland, for Storbritannien og for Europa, påpeger den tyske erhvervsavis Handelsblatt, som siger, at der er tale om "det apolitiskes politik".
Tabloidavisen Bild, som har givet en fyldig dækning af det kongelige besøg, kalder dronningen for "det britiske diplomatis hemmelige våben."
- Det er en påmindelse om, hvor fattigt Europa ville være uden Storbritannien, pointerer avisen.
