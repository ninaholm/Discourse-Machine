Sekunder før flyulykke: Piloten ville udskyde landing
Blot halvandet sekund inden flyhavari forsøgte personalet at vende om for at foretage en ny landing.


 Piloten på det fly, der lørdag forulykkede i San Franciscos internationale lufthavn, forsøgte sekunder før styrtet at øge flyets hastighed og udskyde landingen, viser de første undersøgelser af ulykken.
Leder af undersøgelsen, Deborah Hersman, siger på et pressemøde i lufthavnen, at der ikke var nogen indikationer på problemer ind til syv sekunder før styrtet.
Her forsøgte piloten at øge flyets hastighed.
 Hersman siger, at data viser, at flyet nåede landingsbanen "betydeligt langsommere" end planlagt.
Blot halvandet sekund inden havariet forsøgte personalet at vende om og iværksætte en ny landing med højere hastighed, men det mislykkedes som bekendt, forklarer Hersman.
I alt havde flyet 291 passagerer og 16 besætningsmedlemmer om bord, da flyet under landingen mistede både halen, understellet og den ene vinge.
182 personer ud over de to kinesiske piger, der blev dræbt, er kommet til skade - heraf 40 alvorligt.
Således siger læger fra et hospital i San Francisco, at de hårdest sårede fra Asiana Airlines-flyet stadig er bevidstløse, mens andre har svære blødninger.
Lægerne har desuden konstateret et stort antal skadede underliv og ødelagte rygsøjler, der i visse tilfælde har medført lammelse.
