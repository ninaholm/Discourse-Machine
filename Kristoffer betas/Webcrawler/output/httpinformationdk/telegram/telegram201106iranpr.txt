Iran har prøveaffyret atomraketter
Under en militærøvelse har Iran affyret jord-til-jord-raketter, der kan medbringe atomsprængladninger.


 Iran har gennemført hemmelige affyring af ballistiske raketter og opskydning af raketter, der kan medbringe atomsprængladninger, oplyser Storbritanniens udenrigsminister, William Hague, onsdag.
 Han har over for det britiske parlament understreget, at forsøgene er i klar modstrid med FN's resolution 1929.
Iran, der er på konstant kollisionskurs med Vesten på grund af dets atomprogram, er i gang med at gennemføre en 10 dage lang militærøvelse som en styrkedemonstration.
Den iranske ledelse håber, at det vil afskrække Israel og USA mod at angribe landet.
Som en del af øvelsen har Iran tirsdag prøveaffyret jord-til-jord raketter med en maksimal rækkevidde på 2000 kilometer.
Iran benægter onsdag, at de testede raketter skal være i stand til at medbringe atomsprænghoveder, sådan som den britiske udenrigsminister hævder det, siger en talsmand for det iranske udenrigsministerium.
- Ingen af de raketter, som Iran har testet, er i stand til at medbringe et atomsprænghoved, siger Ramin Mehmanparast

