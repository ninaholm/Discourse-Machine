Ombudsmanden strammer op på aktindsigt
Tempoet skal være højere, når myndighederne behandler sager om aktindsigt, lyder det fra ombudsmanden.


 
	Folketingets Ombudsmand, Jørgen Steen Sørensen, sætter nu mere skub på myndighedernes behandling af sager om aktindsigt.

	Det sker ved at indføre en række faste svarfrister, så myndigheder fremover som udgangspunkt kun får 14 dage til at svare, når Ombudsmanden beder myndigheder om udtalelse i en sag.

	De skærpede svarfrister kommer også til at gælde Ombudsmanden selv.

	- En af hensigterne med den nye offentlighedslov er, at journalister og andre kan få hurtigt svar, når de søger om aktindsigt hos myndighederne, siger Jørgen Steen Sørensen.

	- I tråd med det skal klager over myndighederne behandles så hurtigt som muligt hos os, også selv om loven ikke gælder for Ombudsmanden, tilføjer han.

	Ombudsmanden skal som hovedregel afgive sin udtalelse i sager inden 20 arbejdsdage, når alle oplysninger er i hænde. Hvis der er tale om komplicerede sager, er målet 40 arbejdsdage.

	Desuden skal en klage, som Ombudsmanden ikke kan hjælpe med, enten besvares eller sendes videre til den relevante myndighed inden syv arbejdsdage.

	- Vi har gjort meget ud af at gennemtænke vores sagsgange, så vi kan behandle sagerne så hurtigt som overhovedet muligt, siger Jørgen Steen Sørensen.

	- Men det er vigtigt, at Ombudsmandens udtalelser er dækkende, præcise og retningsgivende, og derfor vil det ikke kunne undgås, at vi i nogle sager er nødt til at bruge mere tid, end målsætningerne lægger op til.

	Den nye offentlighedslov kræver, at myndighederne som udgangspunkt behandler enhver sag om aktindsigt inden for ganske få dage. Og selv de mest omfattende og vanskelige sager bør være færdigbehandlet på højst 40 dage.

