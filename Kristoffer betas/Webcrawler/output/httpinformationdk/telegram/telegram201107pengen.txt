Pengene vælter ind hos Google
Googles overskud er steget med 36 procent i årets andet kvartal. Overskuddet er over 13 milliarder kroner.


 Søgemaskinen Google kan mere end at finde informationer i en fart.
Den kan også tjene penge.
Det fremgår af det amerikanske IT-selskab Google Inc's regnskab for årets andet kvartal, der viser, at Googles overskud var på 2,51 milliarder dollar - omkring 13,3 milliarder kroner.
Det er 36 procent mere end i samme kvartal i 2010.
Overskuddet kommer på baggrund af en stor stigning i Googles indtægter.
- Vi havde et fremragende kvartal, siger Larry Page, medstifter af Google og selskabets administrerende direktør, i en erklæring.
- Indtægterne steg med 32 procent i forhold til året før og var på rekordhøje ni milliarder dollar, tilføjer han.
Google meddeler i øvrigt, at selskabet per 30. juni havde 28.768 fuldtidsmedarbejdere.
Ved udgangen af første kvartal i år havde Google 26.316 fuldtidsansatte.
