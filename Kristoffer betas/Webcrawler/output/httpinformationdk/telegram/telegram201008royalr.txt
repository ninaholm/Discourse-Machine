Royal redaktør beklager fremtidsreportage
Billed-Bladet beklager, at man skrev en reportage fra royalt bryllup, før det havde fundet sted, og dermed ikke havde belæg for påstand om dronning Margrethe.


 "Fjollet"
Sådan betegner chefredaktør for Billed-Bladet Anne Mette Krakau det, når "Danmarks Royale Ugeblad" er blevet afsløret i i det seneste nummer at skrive en reportage om det græske bryllup mellem prins Nikolaos og Tatiana Blatnik, før brylluppet rent faktisk fandt sted.
Chefredaktøren afviser godt nok gennem en kommunikationsmedarbejder at lade sig interviewe om sagen, men sender i stedet via kommunikationsmedarbejderen en skriftlig kommentar.
Her beklager hun blandt andet, at bladet forsøgte at bilde læserne ind, at den danske dronning Margrethe var stolt af sine sønners koner ved brylluppet.
- Vi skulle have ventet med at skrive, at dronning Margrethe var stolt af sine svigerdøtre, til vi ved selvsyn havde konstateret det. 
- Det er ærgerligt, ligesom jeg godt kan se, at datidsformen virker fjollet, når det er skrevet ved deadline, før brylluppet fandt sted, lyder det i den skriftlige kommentar fra Anne Mette Krakau, der tilføjer:
- Det beklager jeg selvfølgelig, og det har vi lært af på redaktionen.
At "reportagen" fra brylluppet er skrevet, før det fandt sted, afsløres ikke mindst af, at den norske kronprinsesse ifølge Billed-Bladet var med til brylluppet. Hvilket hun ikke var "ifølge virkeligheden".
- Vi havde fået oplyst, at norske kronprinsesse Mette-Marit ville deltage, men hun meldte desværre afbud, lyder kommentaren til fejlen fra chefredaktøren, der tilføjer, at bladet siden weekenden har været til stede på den græske ø Spetses, hvor brylluppet fandt sted.
Ritzau ville gerne have spurgt Billed-Bladet, om det er normal procedure, at man ved begivenheder, der finder sted efter bladets deadline, forudser begivenhedernes gang. 
Men det lykkedes ikke at stille spørgsmål til hende.

