Flere frivillige er parate til at hjælpe flygtninge
Røde Kors oplever, at flere danskere vil hjælpe flygtninge med at finde sig til rette i samfundet.


 Tusindvis af danskere har henvendt sig til Røde Kors, siden flygtningestrømmen for alvor begyndte at vandre ind i Europa.
Mange af dem håber, at de kan bidrage til modtagelsen og integrationen af de nytilkomne borgere, siger Røde Kors, der tydeligt mærker den store interesse i de lokale afdelinger.
Selvom Røde Kors ikke fører statistik over henvendelserne, så mener formanden for Røde Kors i Odense, Gerda Madsen, at omkring 3000 har henvendt sig på landsplan.
- Mange føler sig stødt over den generelle modtagelse og opfattelse af flygtninge, så det vil de gerne være med til at ændre på. De vil give flygtningene et ståsted i vores land, siger Gerda Madsen.
- Landet over er de frivillige særligt interesserede i at blive kontaktpersoner for flygtningefamilier, og det er ikke usædvanligt, at interessen stiger i lyset af store, aktuelle begivenheder.
På Røde Kors' kontor i Herning fik de også ekstraordinært mange henvendelser efter vinterens terrorangreb i København, fortæller lokalformanden Gerda Højgaard.
- I forbindelse med terrorangrebet og flygtningestrømmen bliver mange klar over, at der er stort behov for god integration, siger Gerda Højgaard.
Den nye bølge af frivillige er yngre, end de har været tidligere i både Herning og Odense. Særligt børnefamilier henvender sig, og ifølge Odenses lokalformand er det også fordi, de unge familier selv får noget ud af det.
- Mange af de unge familier vil gerne have kontakt til flygtningefamilier, der også har børn. På den måde kan deres børn få en forståelse for andre kulturer, og de kan dermed alle sammen være noget for hinanden, siger Gerda Madsen.
Generelt håber Røde Kors, at alle flygtninge, der kommer til landet i fremtiden kan få en kontaktperson eller kontaktfamilie.
I Storkøbenhavn har interessen for at blive frivillig kontaktperson også været stor. På 14 dage er antallet af henvendelser tidoblet, da hele 76 har henvendt sig til Røde Kors Hovedstaden for at blive frivillig.
