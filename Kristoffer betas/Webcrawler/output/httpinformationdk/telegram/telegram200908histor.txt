Historisk regeringsskifte i Tokyo



 Japans næste leder, Yukio Hatoyama, har indledt forhandlinger om dannelse af en ny regering, som skal løse landets store problemer med en rekordhøj arbejdsløshed og en aldrende befolkning, efter at han vandt en historisk valgsejr. 
 Sejren til Japans Demokratiske Parti (DPJ) sender det nuværende konservative regeringsparti Det Liberale Demokratiske Parti (LDP) ud i kulden, efter at det har været ved magten i et halvt århundrede. 
 - Det har taget lang tid, men vi er endelig nået frem til startlinjen. Langt om længe kan vi skabe en ny form for politik, der vil indfri befolkningens forventninger, sagde Hatoyama på en pressekonference mandag.
 Efter sit nederlag sagde premierminister, Taro Aso, at han træder tilbage som partileder for LDP.
 Ifølge prognoser i japanske medier står Japans Demokratiske Parti til at få omkring 308 pladser i underhuset, hvormed partiet er blevet tre gange stærkere end tidligere. LDP får kun 119 pladser, efter at partiet hidtil har haft 300 pladser. 
 - Det bliver afgørende for udviklingen at se, hvor meget Demokraterne kan udrette i de første 100 dage ved magten. Hvis de hurtigt får et regeringsgrundlag på plads, så vil det dæmpe uroen på markedet over den nye udvikling, siger en økonomisk iagttager, Koichi Haji fra Forskningsinstituttet NLI .
 Mange iagttagere opfatter valget som et protestvalg, hvor vælgerne mere udviste frustration over LDP end de støttede oppositionens program.
 - Det var ikke fordi Demokraterne var gode. Jeg stemte på dem som en straf over LDP. LDP må ændre linjen, siger 47-årig vælger, Etsuji Inuzuka.
 Avisen Asahi Shimbun skriver mandag på lederplads, at "folkets vilje gav DPJ en jordskredssejr".
 - Men hvis man spørger om, hvorvidt det afspejler tiltro til en DPJ-regering, er svaret formentlig nej, lyder det i avisen.
 LDP, der vandt en stor valgsejr i 2005, har gradvist mistet befolkningens opbakning i takt med, at den ene politiske skandale efter den anden er blevet udstillet i medierne og i takt med, at partiet ikke evner at takle problemerne med landets aldrende befolkning.
