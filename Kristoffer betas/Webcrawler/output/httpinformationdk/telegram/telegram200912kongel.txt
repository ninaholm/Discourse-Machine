Kongelig middag risikerer aflysning
Hvis de politiske forhandlinger i Bella Center havner i en uløselig knude, kan det i yderste konsekvens betyde, at den royale middag bliver aflyst.


 Der er tæt kontakt mellem dronning Margrethes hofmarskal og kabinetssekretær samt Udenrigsministeriets protokolchef før den middag, som kongehuset torsdag aften indbyder alverdens statsledere til i anledningen af FN's klimatopmøde. 
 Middagen stiller store logistiske krav, men anstrengelserne kan vise sig at være forgæves, hvis der ikke kommer skred i de politiske forhandlinger i Bella Center.
- Det hele afhænger af, hvordan forhandlingerne går. Man kan også tænke sig, at arrangementet gennemføres, men med et begrænset deltagerantal. Kongehuset vil ikke opfatte en eventuel aflysning som en fornærmelse. Det ved godt, at stats- og regeringslederne er i landet for at indgå en aftale på vegne af klimaet, og at middagen i den forbindelse er et "social call", siger 
kongehusekspert og forfatter til flere bøger om kongehuset, Jon Bloch Skipper.
 Han hæfter sig videre ved, at statsminister Lars Løkke Rasmussen (V) selv meldte afbud onsdag aften til en gallaforestilling i Det Kongelige Teater , som også dronning Margrethe overværede, i anledning af klimatopmødet.
 Hvis der indløber en aflysning til hoffet, er det ikke første gang, at dronning Margrethe og hendes familie venter forgæves på stats- og regeringschefer. Det skete også i 2002, da Danmark var vært for EU-topmødet. Her trak forhandlingerne ud, og til sidst aflyste daværende statsminister Anders Fogh Rasmussen (V) middagen hos dronningen.  
