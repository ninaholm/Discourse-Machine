Det lugter af en stor festival i Cannes
Masser af stjernedrys og kvalitet på årets festival, hvor to danske instruktører er med i hovedkonkurrencen.


 Hvis forventningerne bare delvist indfries, bliver årets filmfestival i Cannes én af de meget store.
Når de første berømtheder onsdag aften tager turen op ad den røde trappe, markerer det åbningen af en festival, der præsenterer sig som den sædvanlige mosaik af eksklusiv filmkunst, gedemarked og mondæn legeplads for kendisser og wannabees.
De høje forventninger rettes især mod festivalens hovedkonkurrence. Det felt, der dyster om Guldpalmen og de øvrige priser, ligner det stærkeste i mange år.
- Derfor har vi også grund til at være stolte over, at to danske instruktører er med i feltet, siger Henrik Bo Nielsen, direktør for Det Danske Filminstitut (DFI).
Lars von Triers "Melancholia" med bl.a. Kirsten Dunst, Kiefer Sutherland, Charlotte Rampling og Charlotte Gainsbourg får verdenspremiere i Cannes den 18. maj.
I slutfasen kommer turen til Nicolas Winding Refns thriller "Drive", en amerikansk produktion med Ryan Gosling og Carey Mulligan.
Blandt konkurrenterne hæfter mange sig især ved den amerikanske kultinstruktør Terence Mallicks "The Tree of Life,", en familiesaga med Sean Penn og Brad Pitt i hovedrollerne.
Penn er også på rollelisten i italieneren Paolo Sorrentinos engelsksprogede "This Must be the Place".
En solid buket af stjernenavne ventes at kaste glans og projektørlys over begivenhederne på vejen op ad løberen og ind i festivalpalæet.
Listen omfatter bl.a. Sean Penn, Brad Pitt, Angelina Jolie, Johnny Depp, Penélope Cruz og Catherine Deneuve.
Samt formentlig også Carla Bruni, selv om den franske præsidentfrues tilstedeværelse ikke er officielt bekræftet.
Festivalen åbnes med Woody Allens "Midnight in Paris", der vises uden for konkurrence. Som det generøse menneske, han er, har Allen givet Carla Bruni en rolle i filmen, efter sigende en optræden af få sekunders varighed.
