Haarder vil hjælpe kvindelige misbrugere
Ny brugerbetaling for sterilisation kan betyde både dårlige liv og enorme samfundsudgifter.


 Kvindelige narkomaner og alkoholikere har siden nytår - som alle andre - skullet betale 13.000 kroner for at blive steriliseret. Det har de sjældent penge til.
Nu lover sundhedsminister Bertel Haarder (V) at forsøge at gøre det gratis igen for kvindelige misbrugere. De risikerer nemlig at få syge børn, der for det første får et dårligt liv, og for det andet koster samfundet meget mere end de 13.000 kroner.
 - Jeg vil gerne undersøge, om der er mulighed for at lave en undtagelse, så kvindelige misbrugere kan få foretaget sterilisation gratis, hvis de ikke selv har råd til at betale for indgrebet, siger ministeren i en mail til Ritzau.
Han understreger, at både kvinden og det ufødte barn skal hjælpes.
- Der er tale om forholdsvis få personer, så jeg håber, vi på en eller anden måde kan finde midlerne til at hjælpe denne gruppe kvinder. Jeg er altså klar til at finde en løsning, siger Haarder.
Lederen af værestedet Reden i Odense, Tove Nielsen, er dybt forarget over, at det ikke længere er gratis at blive steriliseret. Reden hjælper kvinder, som er stofmisbrugere, ofte også prostituerede.
- Ingen af vores kvinder får lov at beholde deres børn, siger hun.
Tove Nielsen fremhæver, at det for alle kvinder, også de mest udsatte, er en meget stor og velovervejet beslutning at blive steriliseret.
- Den beslutning er vores kvinder afskåret fra, for de vil de aldrig nogen sinde kunne få råd til det, siger hun.
SF´s socialordfører Özlem Cekic finder det selvmodsigende, at samfundet er klar til kostbare tvangsfjernelser af børn af narkomaner, mens der ikke er råd til at lade de kvindelige misbrugere sterilisere.
Den nye brugerbetaling for sterilisation blev indført samtidig med betaling for kunstig befrugtning i det offentlige sundhedsvæsen.
