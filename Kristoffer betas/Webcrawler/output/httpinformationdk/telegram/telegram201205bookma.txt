Bookmakere gør Jagten til favorit i Cannes
Stor ros fra en række anmeldere har gjort Thomas Vinterbergs drama "Jagten" til en af favoritterne i Cannes.


 Det er ikke kun den danske filmbranche, der har høje forventninger til Thomas Vinterbergs film "Jagten".
Efter at filmen er blevet vist på årets filmfestival i Cannes, har mange anmeldere haft svært ved at få armene ned i begejstring over "Jagten". Og de positive anmeldelser får nu bookmakerne til at opgradere forventningerne til det danske drama.
Bookmaking-hjemmesiden betsson giver tre dage før overrækkelsen af hovedprisen "Jagten" nogle af de laveste odds, når filmentusiaster skal spille på, hvem der vinder Guldpalmen 2012 på søndag.
"Jagten" står til odds syv til én. Kun "Amour" af den prisbelønnede østrigske instruktør Michael Haneke har lavere odds med 2,5, skriver betsson i en pressemeddelelse.
I alt er 22 film nomineret til den eftertragtede palme af guld, men kun fire af filmene ligger under 10 til én i odds. Det placerer "Jagten" blandt favoritterne hos bookmakerne.
Blandt de 10 anmeldere, der har uddelt stjerner i filmtidsskriftet Screens festivalavis, scorer "Jagten" 2,9 stjerner i gennemsnit - kun overgået af "Amour" og "Beyond the Hills", der begge har fået 3,3 stjerner i snit.
- Det er svært at ignorere den hype, som er ved at opstå omkring Vinterbergs film. "Jagten" omtales nu som en af de stærkeste kandidater til at tage hovedprisen, siger Tony Brandenborg, som er country manager i betsson.
Han slår dog fast, at juryen ikke altid er enig med kritikerne og pressen, og at Vinterbergs film er oppe imod flere sværvægtere fra filmbranchen.
Det er ikke kun publikum og anmeldere, der er vilde med filmen i Cannes. I alt er "Jagten" her blevet solgt til over 20 lande, og biografgængere i lande som Rusland, Polen, Argentina og Israel kan se frem til at få den at se.
"Jagten" med Mads Mikkelsen i hovedrollen skildrer udstødelsen af en mand, der uretmæssigt beskyldes for pædofili i den lille by, han bor i.
