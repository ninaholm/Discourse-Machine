Salg af knive indstilles efter Ikea-drab i Sverige
Efter et dobbeltdrab i en Ikea-butik i Sverige bliver salget af knive midlertidigt indstillet, lyder det.


 Salget af knive i et Ikea-varehus nordvest for Stockholm bliver midlertidigt indstillet, efter at en mor og en søn mandag blev dræbt i butikken i den svenske by Västerås.
Der har været spekulationer om, hvorvidt drabsvåbnet blev taget fra en hylde i butikken.
Salget stoppes af hensyn til butikkens medarbejdere, siger butikschef Mattias Johansson ifølge det svenske nyhedsbureau TT.
- Det er en beslutning, jeg har taget, og det er midlertidigt, siger Mattias Johansson.
Butikken har været lukket, siden episoden fandt sted, og medarbejderne har modtaget krisehjælp.
Onsdag morgen ventes butikken at genåbne.
Det var en 55-årig kvinde og hendes 28-årige søn, der mandag blev dræbt ved et knivangreb i Västerås, der ligger 100 kilometer nordvest for Stockholm.
- Politiet har som en del af deres strategi besluttet at have en del uniformeret personale på plads. Der kommer til at være meget mere synligt sikkerhedspersonale og politi på stedet, siger Johansson.
Ifølge ham er det dog for tidligt at tale om eventuelle ændringer af butikkens sikkerhedsprocedurer.
 Ifølge vlt.se var de to dræbte på ferie i Västerås, da de under en indkøbstur i Ikea blev overfaldet med en kniv i varehusets afdeling for køkkenudstyr.
Med stor sandsynlighed er drabsvåbnet taget fra en hylde i Ikea, skriver vlt.se.
En 23-årig mand er sammen med en 35-årig mistænkt for at have udført mandagens knivdrab.
Den 35-årige er indlagt med livsfarlige kvæstelser og har ikke kunnet afhøres, mens den 23-årige blev afhørt mandag og nægtede at have kendskab til nogen forbrydelse.
