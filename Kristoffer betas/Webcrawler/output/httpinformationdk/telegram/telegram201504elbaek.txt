Elbæk melder klar til valg: Alle spidskandidater er på plads
Udenrigspolitikken mangler stadig, men vælgerne må afgøre, om de kan se sig selv i Alternativets politik.


 Alternativet har nu spidskandidater klar i samtlige landets 92 opstillingskredse. Partiets fokusområder er fastlagt, og hjemmesiden og partiets profil på de sociale medier er blevet opdateret.
I de nærmeste dage vil partiet fremlægge sin sundhedspolitik og senere sin økonomiske politik. Så alt er parat til det forestående folketingsvalg, lyder det fra partiets leder, folketingsmedlem og tidligere radikal kulturminister Uffe Elbæk.
 - Vi har hele organisationen på plads, kandidaterne er klar og vi har al den energi, der skal til, hvis statsministeren trykker på knappen, siger Uffe Elbæk.
 Grøn, økonomisk og social bæredygtighed samt en stærkere iværksætterkultur vil være blandt partiets fokusområder i en kommende valgkamp.
Men selvom der altså kan ventes et sundhedspolitisk udspil en af de nærmeste dage, og også snart en økonomisk politik fra partiet, er der stadig væsentlige områder, som Alternativet ikke har nogen politik for.
- Der vil helt klar stadig være områder, som vi er i gang med at udvikle, og det er helt efter planen, siger Uffe Elbæk.
Blandt andet har partiet endnu ikke en samlet udenrigspolitik, og Uffe Elbæk regner heller ikke med, at partiet når at få en før valget.
- Det må folk bare indstille sig på, at det er den måde vi laver politik på i Alternativet. Så må vælgerne vurdere i forhold til om de kan se sig selv i vores overordnede politik og vores værdigrundlag, siger Elbæk.
Ifølge den seneste meningsmåling, Voxmeter har foretaget for Ritzau, står Alternativet til 1,5 procent af stemmerne. Det vil ikke være nok til at bringe partiet i Folketinget. Målingen er dog behæftet med en usikkerhed på 0,8 procentpoint.
 Alternativet nåede i marts op på de mere end 20.000 godkendte vælgererklæringer, der kræves for at kunne stille op til Folketinget.
Dermed vil partiet være at finde på stemmesedlen ved det kommende valg under listebogstav Å.
