EU trodser terrortrussel og afvikler møder i lukket by
På baggrund af samme risikovurdering har EU-Kommissionen og ministerrådet truffet forskellige beslutninger.


 Møder og arbejde i EU-Kommissionen kører videre, som om intet var hændt på en helt exceptionel mandag i Bruxelles med lukkede skoler og en metro, som er indstillet, da myndighederne vurderer risikoen for et terrorangreb som højt.
Alle møder bliver afviklet, siger EU-Kommissionens talsmand, Margaritis Schinas, på et pressemøde.
- Der er foretaget en risikovurdering. Vi har modtaget informationer i dag, og på baggrund af disse har vi besluttet at afvikle møder.
- Der er ingen specifik trussel mod EU-institutionerne, siger talsmanden om beslutningen, som er foretaget på baggrund af oplysninger fra de belgiske myndigheder.
I ministerrådet, som ligger lige på den modsatte side af gaden, Rue de la Loi, to kilometer øst for centrum og Grand Place, har man foretaget en anden vurdering af de samme oplysninger.
Ministerrådet meddelte søndag, at man af hensyn til sikkerheden kun vil afvikle de vigtigste møder, og man har samtidig hævet sikkerhedsniveauet fra "gul" til "orange".
- Der sker en fuld koordination mellem institutionerne, men institutionerne bedømmer risikoen hver især, siger Schinas.
Selvom belgiske myndigheder i weekenden besluttede at hæve terrorberedskabet til fire, det højeste niveau indikerende en "alvorlig og umiddelbar" trussel, så har EU-Kommissionen opretholdt risikovurderingen "gul".
Som mange andre steder i byen står soldater foran EU's store bygninger på Rue de la Loi, og kommissionen har ifølge talsmanden ikke egen "ekstern sikkerhed". Den interne sikkerhed står man selv for.
Beslutningen om at hæve terrorberedskabet sker efter attentaterne i forrige uge i Paris, som har kostet 130 mennesker livet.
Belgisk politi har foretaget flere ransagninger, razziaer og anholdelser siden angrebet i Frankrig. En formodet gerningsmand - en franskmand bosiddende i Bruxelles - er fortsat på fri fod.
Medarbejderne i kommissionen blev søndag orienteret om sikkerhedssituationen via "sms, e-mail og sociale medier", meddeler Schinas, som bekræfter, at nogle ansatte arbejder hjemme på grund af de lukkede skoler.
