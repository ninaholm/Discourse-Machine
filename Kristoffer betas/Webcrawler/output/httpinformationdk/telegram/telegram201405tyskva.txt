Tysk vækst drives frem af hjemlig efterspørgsel
Tyskland er fortsat Europas vækstlokomotiv. Vores nabo i syd er kommet op i gear, mens det halter i Frankrig.


 Tysk økonomi steg med 0,8 procent i årets første kvartal. Det viser tal fra det statistiske forbundskontor Destatis.
I kvartalet før var væksten i bruttonationalproduktet på 0,4 procent - og stigningen er drevet af indenlandsk efterspørgsel, skriver Destatis.
Det er blandt andet den milde vinter, der har været med til at drive væksten frem blandt andet i byggebranchen i Europas største økonomi.
- Den indenlandsk drevne vækst var bredt funderet med fremgang i både husholdningernes og den offentlige sektors forbrug, samtidig med at bygge- og materielinvesteringerne steg, skriver Lisette Rosenbeck Christensen, økonom hos Nykredit.
- Det er positivt, at både erhvervsinvesteringerne og privatforbruget steg i første kvartal og dermed underbygger de positive tendenser. Dermed forventer vi, at de positive takter i tysk økonomi vil fortsætte - dog på et lidt lavere niveau, skriver hun i en kommentar til tallene.
Jacob Graven, der er cheføkonom i Sydbank, siger, at det nu er lysende klart, at Tyskland er Europas økonomiske lokomotiv. Modsat nabolandet Frankrig, hvor BNP steg med blot 0,2 procent i kvartalet.
- Siden 2006 er tysk økonomi vokset med godt 11 procent, mens væksten i fransk økonomi har været under det halve. Hovedforklaringen er, at den tyske eksport er vokset langt mere end den franske, siger Jacob Graven.
- Lave lønstigninger og arbejdsmarkedsreformer i Tyskland i 00'erne gjorde tyske virksomheder særdeles konkurrencedygtige, mens franske virksomheder har tabt terræn, siger han.
I Frankrig er det ikke husholdningerne, der driver væksten. Det er derimod det offentlige forbrug, der er med til at holde tallet oppe.
- I en periode, hvor Frankrig har en henstilling fra EU-Kommissionen om at bringe det offentlige budgetunderskud ned under tre procent af BNP inden 2015, er det ikke positivt, at det offentlige forbrug er den største drivkraft i økonomien, siger Lisette Rosenbeck Christensen.
- Vi forventer, at den divergerende vækstudvikling vil fortsætte mellem tysk og fransk økonomi i år, hvor den indenlandske efterspørgsel vil udgøre forskellen, siger hun.
