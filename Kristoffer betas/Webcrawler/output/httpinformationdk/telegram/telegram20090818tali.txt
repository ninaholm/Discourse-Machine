18 talibanere dræbt af landsbyboere



 Ligene af 18 militante talibanere er fundet i den pakistanske Swat-dal, oplyser pakistanske myndigheder søndag. 
 Alle 18 er skudt flere gange, og det er tilsyneladende vrede indbyggere i små landsbyer, der har forsøgt at holde Taliban ude af området.
 - De 18 er ikke dræbt under en militær aktion, siger den lokale militære chef, Atif-ur-Rehman.
 Pakistans hær indledte i foråret en større militær offensiv mod Taliban i Swat-dalen. Efter nogle måneders aktioner erklærede regeringen i Islamabad, at oprørerne var nedkæmpet.  
 De 18 lig blev fundet i byerne Barikot, Shamozai og Kabal sent lørdag.
 - De er tilsyneladende skudt og dræbt af de lokale af frygt for, at Taliban var på vej tilbage, siger militærchefen.
 Pakistansk militær siger, at 1800 oprørere blev dræbt under hærens offensiv, der begyndte i april. 166 soldater skal være omkommet.
