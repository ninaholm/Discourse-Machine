Flere danskere er på passiv kontanthjælp
Antallet af folk på passiv kontanthjælp stiger, mens der bliver færre på aktiv kontanthjælp.


 Der bliver stadigt flere på passiv kontanthjælp. På blot et år - fra juni 2010 til juni 2011 - er der kommet 12 procent flere.
Det er en stigning på 10.000 personer til samlet 93.900, viser tal fra Danmarks Statistik.
Mens antallet af de ikke aktiverede stiger, falder tallet af kontanthjælpsmodtagere i aktivering. På blot et år er tallet faldet med ni procent svarende til 5700 personer. Samlet var 54.904 i aktivering i juni.
I samme periode er antallet af personer der er godkendt til at få et fleksjob steget med ni procent, så der nu er 16.174 på den såkaldte ledighedsydelse. Denne ydelse får man, hvis man er godkendt til et fleksjob - men ikke har fået et.
Ser man på antallet af fleksjobbere over en længere periode, så er tallet steget med 47 procent siden juni 2007.
At tallet er vokset så meget kan hænge sammen med, at der er kommet flere i fleksjob i denne periode.
Men samtidig er der endnu flere, der er godkendt til et fleksjob, men ikke kan finde et, fordi stigningen i ledigheden også har ramt denne gruppe af støttet beskæftigelse.
Sammenlagt fik 162.200 personer af kontanthjælp i juni i år - og det er tre procent flere end for at år siden.
Og når der er flere på kontanthjælp, stiger udgifterne til den også.
Fra juni 2010 til juni i år er udgiften steget med fire procent til 1,8 milliarder kroner - heraf gik halvdelen til passiv kontanthjælp, viser statistikken.
