Europarådet kritiserer Danmark for integrationsydelse
Menneskeretskommissær erklærer sig "meget skuffet" over, at Danmark skærer i ydelse til flygtninge.


 Europarådets menneskerettighedskommissær, Nils Muiznieks, kritiserer den danske beslutning om at indføre en lavere ydelse til flygtninge.
- Meget skuffet over Danmarks beslutning om at skære flygtninges ydelser. Det vil ikke gøre Danmark mindre attraktivt, blot mindre i overensstemmelse med menneskerettighedsstandarder, skriver kommissæren på Twitter.
Et flertal i Folketinget vedtog onsdag en lavere integrationsydelse på SU-niveau til nytilkomne flygtninge og familiesammenførte udlændinge og personer, der ikke har boet i Danmark gennem en længere periode.
56 medlemmer af Folketinget stemte for, mens 50 stemte imod forslaget, der har som udtrykkeligt formål at få færre flygtninge til at søge mod Danmark.
Tidligere på måneden var det FN's Flygtningehøjkommisariat (UNHCR), der udtalte en usædvanlig hård kritik af regeringens forslag om en såkaldt "straks-opbremsning" af antallet af asylansøgere, blandt andet gennem lavere ydelser.
UNHCR anklagede i høringssvar regeringens forslag for at være konventionsstridigt, men den kritik afviste integrationsminister Inger Støjberg (V).
