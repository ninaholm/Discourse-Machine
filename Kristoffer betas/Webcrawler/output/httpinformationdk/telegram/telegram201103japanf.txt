Japan frygter 10.000 ofre for katastrofe
Dødstallet efter naturkatastrofen i Japan kan blive højere end 10.000, oplyser en politichef.


 Myndighedernes vurdering af dødstallet efter fredagens naturkatastrofe i Japan stiger nu markant.
En politichef for en af landets hårdest ramte provinser, Miyagi, siger ifølge den nationale tv-station NHK, at tallet meget vel kan runde 10.000 døde - alene i det pågældende område.
- Dødstallet vil så godt som sikkert stige til over 10.000, siger politichefen Naoto Takeuchi.
Myndighedernes hidtidige estimat har ligget på 1800 dræbte, efter det kraftige jordskælv og efterfølgende tsunami ramte den nordøstlige del af landet.
Opjusteringen af tallet kommer i takt med, at redningsarbejdere finder stadig flere omkomne i den hårdest ramte del af Japan.
- Vi har modtaget en foreløbig rapport om, at flere end 200 lig er blevet fundet i byen Higashimatsushima, siger en talsmand for det nationale politi til nyhedsbureauet AFP.
Byen ligger ligesom den større by Sendai i det nordøstlige Japan, hvor tsunamien efter jordskælvet forårsagede massive ødelæggelser.

På kysten ved Sendai fandt man ifølge det lokale politi lørdag mellem 200 og 300 døde.
Tidligt søndag lokal tid oplyste det nationale politi, at det officielle dødstal var 688 på landsplan.
Jordskælvet, der ramte Japan fredag morgen, målte 8,9 på richterskalaen. Kort tid efter skælvet rejste sig en kæmpebølge, der raserede store landområder.
Desuden har skælvet påvirket ét af Japans atomkraftværker, hvor en eksplosion har betydet radioaktivt udslip.
Den radioaktive stråling fra værket har allerede ført til skader på ni personer, viser en undersøgelse foretaget af de japanske atom -og industrisikkerhedsmyndigheder.

Det tal kan ifølge undersøgelsen meget vel stige til mellem 70 og 160 personer.
170.000 mennesker i en radius af 20 kilometer omkring kernekraftværket er blevet evakueret.
