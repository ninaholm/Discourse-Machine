Unge går mere målrettet efter studier med jobmuligheder
I krisetider er det naturligt, at flere søger mod uddannelser, som arbejdsmarkedet efterspørger, lyder det.


 De unge, som i år søger ind på universiteterne, går mere målrettet end tidligere års ansøgere efter studier, der ser ud til at kunne give et job i det private erhvervsliv. Det skriver Jyllands-Posten.
Især de tekniske og de naturvidenskabelige fag oplever øget søgning, lyder det fra universiteterne, som i disse dage er ved at sortere ansøgningerne.
På Aarhus Universitet er antallet af førsteprioritetsansøgninger på de naturvidenskabelige og tekniske uddannelser steget med hele 18 procent, og det er især fagene bioteknologi, kemi og ingeniøruddannelserne, der har øget søgning.
Uddannelsesdekan på universitetet, Mette Thunø, siger, at der er tale om en markant vending til det positive.
- I disse krisetider er det ganske naturligt, at man søger hen mod de uddannelser, som arbejdsmarkedet efterspørger, siger Mette Thunø til Jyllands-Posten.
Også på Syddansk Universitet har de naturvidenskabelige og tekniske uddannelser øget søgning.
Desuden vælger mange af de ansøgere, som søger ind på humanistiske studier, specifikt de humanistiske fag, som er rettet mod det private erhvervsliv.
 Rektor for Syddansk Universitet, Jens Oddershede, som også er formand for landets universitetsrektorer, siger:
- Vi kan se, at de studerende i år har valgt den slags uddannelser, der for øjeblikket har de bedste beskæftigelsesmuligheder.
