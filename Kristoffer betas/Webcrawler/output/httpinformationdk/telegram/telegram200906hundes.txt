Hundesyge konstateret i Rødding



 Rødding Dyrehospital i Sønderjylland har konstateret et tilfælde af den smitsomme hundesyge, der ellers ikke er set i Danmark i mange år.
 Hunden er smittet med virussygdommen af en hjembragt gadehund fra Spanien, hvor hundesyge er udbredt, oplyser formanden for Dyrlægeforeningen, Arne Skjoldager.
 Herhjemme vælger mange hundeejere at spare på vaccination mod hundesyge, fordi den ikke er set så længe. Men Arne Skjoldager opfordrer hundeejere i hele landet til at få deres dyr vaccineret. Han opfordrer også til at søge dyrlæge, hvis hunden får høj feber og løbende øjentårer. Hundesyge kan i værste fald tage livet af de ramte hunde.
 - Det her er et illustrativt eksempel på, hvor hurtig smitte kan brede sig fra Sydeuropa, siger Arne Skjoldager.
