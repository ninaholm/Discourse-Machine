Museerne glæder sig over ny museumslov
Den kommende museumslov bløder op for kravene og er med til at fremtidssikre museerne, lyder det fra formanden


 Hos de danske museer er der rosende ord til politikerne, efter at regeringen har sikret opbakning fra alle Folketingets partier til en ny museumslov.
- Vi synes, det ser rigtig godt ud, og vi er glade for den store politiske interesse, der har været fra alle partier i folketingssalen, siger formanden for Organisationen Danske Museer, Christine Buhl Andersen, og fortsætter:
- Og vi er selvfølgelig også glade for, at der er blevet lyttet til os og nogle af de ændringer, vi havde i forhold til det oprindelige forslag. Så vi er meget positive og ret sikre på, at den her lov kan fremtidssikre udviklingen på museerne.
Organisation har ellers været ude og kritisere tidligere forslag til den lov, der nu har været knap tre år undervejs og været forbi fire forskellige kulturministres skrivebord, for blandt andet at besværliggøre arbejdet for især de mindre museer.
Med den nye lov forhøjes minimumtilskuddet til museer fra 800.000 kroner til 1 million kroner. Dermed er alle museer fremover sikret mindst 1 million kroner i statstilskud, og mindst 3 millioner kroner i samlet tilskud.
Museerne slipper samtidig for kravet om, at de skal have en ph.d. ansat for at få forskningsmidler. I stedet skal museerne blot have en person med kompetence svarende til en ph.d.-grad ansat.
Dermed er det eksempelvis nok at have en kandidatgrad, hvis man blot har forsket i nogle år.
- Vi er glade for, at man har blødt op på det her ph.d.-krav, for det gør, at der er mulighed for, at alle fortsat kan søge om forskningsmidlerne, siger Christine Buhl Andersen
I den nye lov står der ikke noget om, hvilke kompetencer og kvalifikationer en museumsdirektør skal være i besiddelse af - hvilket Organisationen Danske Museer gerne havde set.
