Regeringen dropper eltog i Danmark
Regeringen vil ikke ødelægge økonomien i de nye dieseldrevne IC4-tog ved at opsætte nye køreledninger til eltog.


 Helt modsat VK-regeringens hidtidige ambitioner opgiver transportminister Hans Christian Schmidt (V) nu at modernisere hovedstrækningerne på det danske jernbanenet, så de kan benyttes af eldrevne tog.
Det skriver dagbladet Børsen. 
Landets to største byer, København og Århus, må dermed i en lang årrække endnu tage til takke med de nuværende og langsommere dieseldrevne IC3- og IC4-tog, som hen over Fyn og Sjælland oser af sted under køreledninger, der ikke benyttes. 
- Vi har så mange udgifter: Vi har skinnerne, som vi skal have gjort ordentlige. Vi har hele signalsystemet. Og vi har faktisk ikke pengene til også at skulle elektrificere, siger Hans Christian Schmidt i et interview med Børsen.
Han mener, at en elektrificering af jernbanenettet i al overskuelig fremtid vil 
underminere økonomien i de dieseldrevne og stærkt forsinkede IC4-tog, som den daværende SR-regering - til ministerens store ærgrelse - ønskede at satse på:
- Sandheden er jo, at vi har købt dieseltog. De skal jo, som i ethvert andet 
husholdningsregnskab, afskrives. Inden de er afskrevet, er der jo ikke meget 
ved at bruge penge på elektrificering. Det giver jo ingen mening, siger 
transportministeren.
I forhold til andre lande i Europa har kun lande som Estland, Litauen og 
Hviderusland en mindre andel af elektrificerede jernbaner end Danmark, viser en rapport fra trafikforsker Alex Landex fra Danmarks Tekniske Universitet.

