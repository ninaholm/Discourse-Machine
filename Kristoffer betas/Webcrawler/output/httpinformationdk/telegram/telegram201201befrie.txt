Befriede gidsler fik motorproblemer
Italiensk krigsskib kom befriede gidsler til undsætning, men kunne ikke reparere motor.


 De 14 gidsler, som for en uges tid siden blev befriet fra somaliske pirater af det danske krigsskib Absalon, har fået motorproblemer på deres fiskeskib under rejsen hjemad.
Det italienske krigsskib ITS Grecale, som er en del af Natos flådeindsats mod pirateri, har nu fået ordre til at hjælpe det iranske fartøj Tahriri, efter at det fik motorproblemer på havet, da det var undervejs med de befriede gidsler fra Iran og Pakistan.
De ombordværende iranske og pakistanskesøfolk på den såkaldte dhow, der har været gidsler hos de somaliske pirater, kunne på grund af motorproblemer ikke flytte sig ud af stedet, oplyser Nato.
Det italienske krigsskibs mekanikere har dog ikke kunnet få motoren i gang på dhowen, og nu afventer de tidligere gidsler hjælp fra Iran eller Pakistan.
De fem iranere og ni pakistanere på dhowen blev befriet af det danske krigsskib Absalon ved en tre timer lang aktion. De 14 fiskere havde da været taget til fange på deres eget fiskeskib i to måneder af somaliske pirater, der havde udsat deres gidsler for en hård behandling af piraterne.
Samtidig med befrielsen af gidslerne, tog Absalon 25 formodede pirater til fange.
Da det italienske krigsskib nåede frem til de befriede gidsler, som var kommet i havsnød, bad fiskerne om vand og mad. Derefter gav mekanikere fra det italienske krigsskib sig til at reparere motoren på dhowen, men uden held, da motoren var for alvorligt beskadiget til, at den kunne repareres på havet.
Nato tilbød at transportere besætningen til den nærmeste havn, men den valgte at blive på fartøjet. Det italienske krigsskib ITS Grecale er blevet i området for at overvåge situationen, oplyser alliancen.
Den internationale flådestyrke mod pirater bruger en stadig mere offensiv strategi for at stoppe piraternes moderskibe, når de sejler ud, og planen er at ødelægge piraternes baser på land.
