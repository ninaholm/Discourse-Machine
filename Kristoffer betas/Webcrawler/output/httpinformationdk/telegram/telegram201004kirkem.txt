Kirkeminister afviser tjek af attester
Kirkeminister bør indhente børneattester på samtlige præster i folkekirken, mener præsteforeningens formand og biskopper. Men det afviser Birthe Rønn Hornbech.


 Kirkeminister Birthe Rønn Hornbech (V) freder ældre præster for at blive kigget i papirerne om, de begået seksuelle overgreb på børn. 

Efter de seneste ugers anmeldelser om sådanne overgreb i den katolske kirke, som har fået kirken til at indhente børneattester på alle katolske præster, opfordrer Præsteforeningen og flere biskopper ellers nu kirkeministeren til at gøre det samme i folkekirken.

Men Birthe Rønn Hornbech henviser til, at loven om børneattester - som trådte i kraft i 2005 - ikke har fået tilbagevirkende kraft. Derfor har Kirkeministeriet da også hidtil kun indhentet børneattester på de præster, som er ansat efter den dato.

- Jeg mener derfor ikke, at jeg kan forlange, at biskopperne indhenter børneattester på samtlige præster, der blev ansat før lovens ikrafttræden, siger kirkeministeren.

- Jeg føler mig desuden overbevist om, at det ikke vil føre til noget. I forvejen har Rigsadvokaten i mange år indberettet straffesager til Kirkeministeriet, ligesom der siden lovens ikrafttræden har været indhentet børneattester på alle nye præster eller præster, der har været ude af embede i kortere eller længere tid og uanset, om de ansættes på plejehjem eller som konfirmandundervisere, siger Birthe Rønn Hornbech.
Formanden for Den Danske Præsteforening, Per Bucholdt Andreasen, mener dog, at folkekirken bør indhente børneattester på samtlige af folkekirkens cirka 2000 præster for at skabe tryghed.
Beslutningen skal træffes enten af Kirkeministeriet eller af landets biskopper. Og står det til flere af biskopperne, kan præsteforeningens forslag ikke gennemføres hurtigt nok.
