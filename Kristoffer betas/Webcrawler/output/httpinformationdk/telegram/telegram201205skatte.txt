Skattereform rammer husejere og østarbejdere
Rentefradraget og tiltag mod social dumping er med i den skattereform, som regeringen præsenterer tirsdag.


 Når regeringen på tirsdag fremlægger sit udspil til en skattereform, vil det indeholde initiativer, der skal mindske problemerne med såkaldt social dumping, som især handler om, at østeuropæere arbejder i Danmark til meget lave lønninger og uden at betale skat.
- I dag favoriserer vores skattesystem underbetalt østeuropæisk arbejdskraft. Der er smuthuller, som vi nu vil lukke, siger skatteminister Thor Möger Pedersen (SF) til TV2 Nyhederne.
Udspillet indeholder for eksempel et forslag til at halvere rejsefradraget i forbindelse med ansættelse af udlændinge fra 50.000 til 25.000 kroner.
Regeringen lægger også op til at sænke topskatten og forhøje beskæftigelsesfradraget.
- Hårdtarbejdende lønmodtagere vil få mere ud af at gå på arbejde, siger Thor Möger Pedersen.
Skattereformen ser derimod ud til at ramme boligejerne, erfarer DR Nyheder.
Et mindre rentefradrag skal ifølge DR Nyheders oplysninger blandt andet være med til at finansiere dels en lettelse i topskatten i form af en højere grænse for, hvornår der skal betales topskat, dels en forøgelse af beskæftigelsesfradraget.
Topskattesatsen er på 15 procent, og den betales i dag af den indkomst, som overstiger 390.000 kroner.
Ifølge Politiken kan det meget vel være personer uden for arbejdsstyrken, der ender med at betale for en del af skattereformen.
Regeringen vil regulere overførselsindkomsterne, så de i fremtiden reguleres efter prisudviklingen i samfundet og ikke som i dag efter lønudviklingen, erfarer Politiken fra flere regeringskilder.
Skatteudspillet præsenteres på et pressemøde tirsdag og kan så spille en hovedrolle i Folketingets traditionelle afslutningsdebat onsdag.
En debat, der på ingen måde markerer en afslutning på det politiske forår - derimod ventes ugers hektiske forhandlinger - ikke mindst om netop skattereformen.
Det er Thor Möger Pedersen selv, finansminister Bjarne Corydon (S) og økonomi- og indenrigsminister Margrethe Vestager (R), der er arkitekterne bag skatteudspillet.
