Præsident Obama og Commonwealth lykønsker London
Fra Washington og Commonwealth-landene er lykønskninger strømmet til den britiske kongefamilie.


  USA's præsident Barack Obama og hans hustru, Michelle, har lykønsket den britiske prins William og Kate med fødslen af deres førstefødte søn, som engang skal overtage den britiske trone.
- Vi ønsker jer al den lykke og alle de velsignelser, som forældrerollen kan give, hedder det i lykønskningstelegrammet fra præsidenten og den amerikanske førstedame, Michelle.
- På baggrund af det særlige forhold er det med glæde den amerikanske befolkning lykønsker befolkningen i Storbritannien, mens de fejrer den unge prins' fødsel, hedder det i erklæringen fra Det Hvide Hus.
Den endnu unavngivne britiske prins vil ikke blot komme til at overtage den britiske trone. Han bliver også statsoverhoved for Commonwealth.
Lykønskninger er da også strømmet ind fra de 16 lande i det britiske statssamfund. Den australske premierminister, Kevin Rudd, siger, at "mandag var en lykkelig dag for hele Commonwealth," og han understreger samtidig, at prins William har en særlig plads i australiernes hjerter.
- Vi deler den kongelige families glæde, navnligt prins Charles' over sit barnebarns fødsel, og dronning Elizabeth med sit oldebarn, siger Rudd i en erklæring.
Der er stærk opbakning til kongefamilien i den tidligere britiske koloni, selv om der jævnligt også foregår en livlig debat om en eventuel republik.
 Det samme gælder New Zealand, hvor premierminister John Key kalder nyhederne fra London for "vidunderlige".
I en kommentar til diskussionerne om en republik siger Key, at "det ligger formentligt meget langt ude i fremtiden."
- New Zealand sender babyen et babytæppe af newzealandsk uld. I hovedstaden Wellington bliver fødslen markeret med 21 kanonskud.
Canadas premierminister, Stephen Harper, og landets generalguvernør, David Johnston, har også sendt lykønskninger til London, og Torontos CN Tårn og dele af Niagara vandfaldet blev lyst op af lyseblå farver efter meddelelsen om prinsefødslen i London.
Fødslen har dog ikke vakt nogen interesse i det fransk-talende Quebec, der traditionelt er mindre venligt stemt over for det britiske monarki.
