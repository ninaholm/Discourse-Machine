Ny kasinooverenskomst giver jackpot til ansatte med børn
Kasinomedarbejdere og bartendere har fået ny overenskomst og dermed retten til barnets første sygedag.


 Blackjackdealere, bartendere, administrative medarbejdere og vagtfolk på landets kasinoer har netop fået en ny overenskomst.
Det står klart, efter at HK/Privat, 3F og Vagt- og Sikkerhedsfunktionærernes Landssammenslutning, VSL, er blevet enige med arbejdsgiverforeningen Horesta om en ny treårig aftale onsdag aften.
Det drejer sig om 500 ansatte på seks forskellige kasinoer.
Kasinomedarbejderne får en stor gevinst i form af retten til barns første sygedag, der ikke skal betales af deres drikkepenge.
- Retten til barns første sygedag giver de ansatte gode kort på hånden, for alle kan have syge børn. Det er en væsentlig forbedring af medarbejdernes vilkår, siger faglig sekretær i HK/Privat, Christoffer Marckmann.
Samtidig bliver der som noget helt nyt på kasinoområdet oprettet en fritvalgskonto med en arbejdsgiverindbetaling på én procent, som medarbejderne kan få udbetalt.
De penge bliver heller ikke taget fra drikkepengene.
- Som noget helt nyt har vi også aftalt en seniorordning, der giver medarbejderne ret til at trappe arbejdet ned syv år før den til enhver tid gældende pensionsalder, siger Christoffer Marckmann.
Desuden stiger lønsatserne, og der er forbedrede barselsvilkår.
Overenskomsten skal nu til urafstemning blandt medlemmerne af HK/Privat, 3F og VSL, der er dækket af den.
I søndags kom det sidste store overenskomstforlig på plads, da forhandlere fra Dansk Byggeri og 3F indgik en treårig aftale efter længere tids forhandlinger.
