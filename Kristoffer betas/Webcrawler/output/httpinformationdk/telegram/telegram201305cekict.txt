Cekic: Terrorist-annonce er klassisk DF-spin
Når DF i en annonce onsdag hænger nye statsborgere ud som potentielle terrorister, er det for at flytte fokus.


 Når Dansk Folkeparti står over for en uheldig sag, trækker de indvandrer-kortet for at flytte fokus.
Det mener SF's folketingsmedlem Özlem Cekic, der kalder det klassisk DF-spin, når partiet nu står bag en avisannonce, som mistænkeliggør næsten 700 nye statsborgere for at være til fare for Danmarks sikkerhed.
- Grunden til den her kampagne er, at der er afslutningsdebat i folketingssalen i morgen, hvor dagpengereformen vil fylde rigtig meget. Derfor gør DF det, de har gjort de sidste 10 år - de flytter fokus til indvandrerne, siger hun.
I flere landsdækkende medier vil man onsdag kunne læse en DF-annonce med teksten "Én på listen er til fare for Danmarks sikkerhed - nu bliver han dansker".
Herunder nævnes knap 700 navne på personer, der står til at få dansk statsborgerskab. Én af personerne på listen i annoncen har været overvåget af PET for "bekymrende og mistænkelig" adfærd, men personen er hverken sigtet, tiltalt eller dømt.
Ifølge Cekic er annoncen timet nøje, så den når at flytte fokus fra debatten i Folketinget onsdag, der blandt andet vil være præget af dagpengespørgsmålet, hvor Dansk Folkeparti - ifølge Cekic - har skuffet sine kernevælgere.
- Det bedste, man kan gøre, er at lade være med at give plads til det her. Og så holde DF fast på, at de svigtede de arbejdsløse i morgen til afslutningsdebatten, siger hun.
Dansk Folkeparti lagde i 2010 stemmer til den tidligere VK-regerings dagpengereform.
Reformen betød blandt andet, at dagpengeperioden blev halveret fra to til fire år, og at genoptjeningstiden blev fordoblet fra et halvt til et helt år.
Under de netop overståede dagpengeforhandlinger har partiet til gengæld krævet en løsning for de mange tusinder danskere, som stod til at miste dagpengene.
