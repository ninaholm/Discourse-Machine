Tidligere præsident Carter er ramt af kræft flere steder
Amerikanske Jimmy Carter blev syg og måtte opereres i leveren, hvorved lægerne fandt kræften.


 Den tidligere amerikanske præsident Jimmy Carter har fået kræft, som blev opdaget under en operation.
Det oplyser den 90-årige ekspræsident i en udtalelse, skriver flere internationale medier.
Kræften har spredt sig til flere steder i kroppen.
- Jeg omlægger min kalender hvis nødvendigt, så jeg kan modtage behandling af lægerne på Emory Healthcare.
- En mere fyldestgørende, offentlig erklæring følger, når der er flere fakta, muligvis i næste uge, lyder det ifølge erklæringen fra demokraten.
Carter sad som den 39. præsident i USA fra 1977 til 1981, men måtte forlade posten efter at have tabt valget i 1980 til republikanske Ronald Reagan.
Demokraten arbejder i dag aktivt med menneskerettigheder globalt, men måtte tidligere på året indstille sit arbejde, da han blev syg og skulle opereres i leveren.
Han var nødt til at afkorte en rejse som valgobservatør i den tidligere britiske koloni Guyana, fordi han blev syg.
Medlemmer af Carter-familien er tidligere blevet ramt af bugspytkirtelkræft. Det gælder blandt andet Jimmy Carters forældre, hans to søstre og lillebroren Billy.
I 2007 oplyste Jimmy Carter, at han og andre familiemedlemmer har givet blod til forskning, der skal hjælpe forskere med at diagnosticere sygdommen.
I en udtalelse fra Det Hvide Hus ønsker præsident Barack Obama den tidligere præsident god bedring.
Mange iagttagere beskriver Jimmy Carters tid på præsidentposten som lidt af et flop, mens hans efterfølgende arbejde betegnes som en succes.
Blandt andet har Carter som mægler gjort sin indflydelse gældende i både Nordkorea, Mellemøsten, Afrika og Cuba, og han modtog i 2002 Nobels fredspris for sit arbejde.
