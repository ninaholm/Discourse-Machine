Nets skal sænke gebyrer på internet-handel
Fra tirsdag må gebyrer for køb med dankort på internettet ikke overstige 1,20 kroner i gennemsnit.


 Kortudbyderen Nets skal sænke sine gebyrer for køb med dankort på internettet. Det har Konkurrenceankenævnet afgjort. Gebyret må ikke overstige 1,20 kroner i gennemsnit per transaktion.
Tilbage i maj afgjorde Konkurrence- og Forbrugerstyrelsen, at Nets tager for høje gebyrer fra netbutikkerne, når forbrugerne betaler med dankort.
Konkurrence- og Forbrugerstyrelsen påbød Nets at nedsætte dankortgebyrerne ved nethandel til et beløb, der som nævnt ikke må overstige 1,20 kroner i gennemsnit.
Nets ankede sagen til Konkurrenceankenævnet, som dog ikke finder, at anken over Konkurrence- og Forbrugerstyrelsens afgørelse skal have opsættende virkning.
Det betyder, at Nets fra tirsdag den 16. juli skal sænke sine gebyrer til de gennemsnitligt 1,20 kroner. Og dermed har Nets ikke fået medhold i sin påstand om, at klagen til Konkurrenceankenævnet skal have opsættende virkning.
Nets kan med andre ord ikke fortsætte den nuværende praksis med et ekstra gebyr på 0,1 procent, indtil Konkurrenceankenævnet har afgjort sagen.
Det vækker glæde i Foreningen Dansk Internet Handel (FDIH), der klagede til Konkurrence- og Forbrugerstyrelsen over det ekstra gebyr.
- Fjernelsen af procentgebyret på 0,1 procent giver den helt store besparelse. Dansk e-handel sparer alene i 2013-2014 mindst 82 millioner kroner på nedsættelsen.
- Rimelige og fair gebyrer er et væsentligt element i at styrke danske netbutikkers konkurrenceevne i forhold til udenlandske konkurrenter, siger Annette Falberg, der er administrerende direktør i FDIH, i en pressemeddelelse.
Hun peger på, at FDIH igen har fået bekræftet sin sejr for dansk e-handel i kampen for at få bedre vilkår med lavere dankortgebyrer.
De fleste netbutikker betaler ifølge FDIH dankortgebyret i stedet for at lægge det direkte på kunderne. I gennemsnit vil netbutikker spare 70 øre pr. transaktion.
