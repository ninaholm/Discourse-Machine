Forskning: Klassestøj skader ikke lærernes hørelse
Støjen fra en dansk undervisningstime ligger langt under grænseværdien, konkluderer et nyt forskningsprojekt.


 Lærernes ører kan holde til støj fra elever.
Det er konklusionen i et nyt forskningsprojekt, som forskere fra Det Nationale Forskningscenter for Arbejdsmiljø og Lunds Universitet står bag i samarbejde med en række støjeksperter, skriver Magasinet Arbejdsmiljø.
Den gennemsnitlige støj fra eleverne i klasseværelserne udgør 72 decibel, det vil sige langt under grænseværdien på 85 decibel.
- Vi har benyttet en målemetode, der er mere valid, end man tidligere har anvendt til at måle støjniveauet i den pædagogiske branche, siger Jesper Kristiansen fra Det Nationale Forskningscenter for Arbejdsmiljø og henviser til svensk forskning, der angiver støjniveau op til 87 decibel.
- Det er klart, at disse resultater hidtil har givet anledning til bekymring i branchen, siger han.
De nye resultater bygger på støjmålinger og test blandt 35 lærere på syv skoler, hvor lærerens stemme og baggrundsstøjen blev optaget med hver sin mikrofon, hvilket ikke er tilfældet med de svenske målinger.
- Det betyder, at vi for første gang har et objektivt mål for baggrundsstøjen i en gennemsnitlig dansk undervisningstime, der er renset for lærerens egen stemme, siger Jesper Kristiansen til Magasinet Arbejdsmiljø.
Forskerne har målt støjen i almindelige undervisningstimer som dansk, historie og matematik samt foretaget enkelte målinger ved indendørs gymnastikundervisning. Her steg støjen med 6,6 decibel, men den lå altså stadig under grænseværdien på 85 decibel.
Selv om lærerne ikke får høreskader af at undervise på grund af støj i klasselokalerne, er der alligevel grund til at være agtpågivende.
Lærerne må nemlig hæve stemmen i 61 procent af undervisningstiden for at blive hørt, viser forskningen, og det kan give gener på stemmebåndet og mental træthed.
