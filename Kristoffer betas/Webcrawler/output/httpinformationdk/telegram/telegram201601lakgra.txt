LA og K: Grænsekontrollen skal følges op internationalt
Grænsekontrol er kun symptombehandling. Der er brug for en langt mere vidtrækkende indsats, mener Pape.


 Både Liberal Alliance og De Konservative ser regeringens beslutning om at indfører midlertidige grænsekontrol som et skridt i den rigtige retning.
Men der er brug for langt mere vidtrækkende internationale løsninger, hvis flygtninge og migrantudfordringen i Danmark skal løses, lyder det fra regeringens to støttepartier.
- Liberal Alliance bakker op om regeringens indførelse af en midlertidig grænsekontrol. Vi er nødt til at handle i den situation, de svenske myndigheder har sat os i, og så er en midlertidig lukning desværre nødvendig, siger politisk ordfører Simon Emil Ammitzbøll (LA).
Han mener, at dog at blikket skal rettes mod de egentlige løsninger:
- Det er en sikring af EU's ydre grænser og hjælp til flygtninge i nærområderne. Når det er på plads, kan vi atter have åbne grænser i EU, siger Simon Emil Ammitzbøll.
De Konservatives formand, Søren Pape Poulsen, er også tilfreds med regeringens beslutningen, selv om den kommer langt senere end den burde:
- Vi har siden september talt for, at der er brug for en midlertidig grænsekontrol, så vi har styr på, hvem der er i vores land. Nu står vi en ny situation i lyset af den skærpede svenske grænsekontrol, og derfor er vi nødt til at tage dette skridt.
- Så må vi se i de kommende dage, hvad betydning det får. Og om der er brug for at gøre yderligere, siger Søren Pape Poulsen.
Han mener, det er for tidligt at afgøre, om det også bliver nødvendigt at indføre det såkaldte transportøransvar, som Sverige har gjort på grænsen til Danmark.
De Konservative mener dog, at statsminister Lars Løkke Rasmussen (V) ud over indrejsetallene og situationen ved de danske grænser også skal arbejde for internationale løsninger.
- Det her er i bund og grund bare symptombehandling. Det er bare symptombehandling på, at det internationale samfund ikke kan tage sig sammen og få skabt nogle sikre zoner i Syrien.
- Det her er lige nu et game, hvor de europæiske lande hver i sær strammer uden at man tager fat om nældens rod og får skabt sikkerhed og ro i Syrien. Indtil vi gør det, kan vi blive ved med at stramme reglerne, siger Søren Pape Poulsen.
