S-ordfører: Konservative opfører skolecirkus
Det er det rene cirkus, når De Konservatives nu drømmer om flere timer i folkeskolen, siger Socialdemokraterne


 Det er menings-akrobatik på højt plan, når De Konservative nu taler om, at fremtidens elever skal modtage flere timers undervisning, end den netop indgåede folkeskolereform lægger op til.
Det siger Socialdemokraternes folkeskoleordfører, Troels Ravn.
Under folkeskoleforhandlingerne understregede De Konservatives leder, Lars Barfoed, at "vi ønsker et lavere timetal, end aftalen lægger op til".
Men i et interview i Berlingske søndag, gjorde partiets erhvervsordfører, Brian Mikkelsen, sig til fortaler for, at elever i år 2050 "er i skole flere timer om ugen, end skolebørn er det i dag - og også flere timer, end der er lagt op til i den nye folkeskoleaftale".
- Det er nødvendigt for at opnå et tilstrækkeligt højt uddannelsesniveau i Danmark, lød begrundelsen fra Brian Mikkelsen.
- Det er et cirkus, De Konservative opfører her, siger Troels Ravn.
- De var inderligt imod en længere skoledag, da vi sad og forhandlede, så det undrer mig da, at de gerne vil gennemføre længere skoledage i 2050, men ikke nu, siger han.
I sommer blokerede De Konservative for en samlet aftale om folkeskolen, især på baggrund af en modstand mod tvungen deltagelse i de såkaldte lektiecaféer.
Og partiet modsatte sig på den baggrund en skoledag for de ældste elever på 35 timer om ugen. Partiets krav lød på højst 32 timers ugentlig skolegang.
Brian Mikkelsen har i et indlæg på Facebook understreget, at der ikke er noget modstridende i at kræve færre timer under folkeskoleforhandlingerne og samtidig advokere for nødvendigheden af flere timer i 2050.
- Vi var og er modstandere af, at børn skal tvinges i lektiecafé, hvis de har styr på lektierne. Det vil vi uden tvivl også være i 2050, skriver Brian Mikkelsen og fortsætter:
- Vi er dog ikke modstandere af flere faglige timer i folkeskolen - hvilket vi også gjorde klart fra starten af folkeskoleforhandlingerne.
Lars Barfoed vil ikke kommentere sagen over for Ritzau.
