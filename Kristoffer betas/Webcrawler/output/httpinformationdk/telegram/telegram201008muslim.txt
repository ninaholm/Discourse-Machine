Muslimer får bøde for religiøs tegning
En muslimsk gruppe har fået en bøde for at offentliggøre en tegning, der antyder, at Holocaust er en skrøne. Tegningen var et svar på Muhammedtegningerne.


 Det koster en hollandsk, muslimsk gruppe en bøde på 2500 euro (cirka 18.600 kroner) at trykke en tegning, der antyder, at Holocaust er en skrøne. 
Sagen var appelleret til en hollandske domstol i byen Arnhem, efter den muslimske gruppe i første omgang fik medhold i retssagen. 
Tegningen blev i 2006 offentliggjort på hjemmesiden for Den Arabiske Europæiske Liga i forbindelse med de danske Muhammedtegninger. 
Den forestiller to mænd, der kigger på en gruppe lig i Auschwitz. Den ene siger: "Jeg tror ikke, de er jøder," mens den anden svarer: "Vi er nødt til at finde de andre 6.000.000 på en eller anden måde". 
Seks millioner jøder blev dræbt under Holocaust.
Ifølge den hollandske domstol er tegningen "unødigt sårende".
- Retten pointerer, at Den Europæiske Menneskerettighedsdomstol, som fastslår, at ytringsfriheden er universel, ikke godtager benægtelser eller bagatelliseringen af Holocaust, lyder det fra retten. 
Den hollandske, muslimske gruppe siger, at det ikke var meningen at sætte tvivl ved Holocaust, men at man i stedet ville kaste lys over, hvad gruppen betegner som en dobbeltmoral i ytringsfriheden.
