Politiet jagter medhjælper i skudmassakre
Midaldrende mand, der menes at have deltaget i skudmassakre i amerikansk supermarked, efterlyses af politiet.


 Politiet i Tuscon i den amerikanske stat Arizona har søndag offentliggjort billeder fra et overvågningskamera af en mand, der er set på stedet, hvor kongresmedlem Gabrielle Giffords blev alvorligt såret og seks andre dræbt under et vildt skyderi.
Sherif i Pima County, Clarence Dupnik, sagde til journalister lørdag efter det voldsomme angreb, at myndighederne eftersøgte en anden mand, som var en interessant person i forhold til efterforskningen.
 Billedet forestiller en hvid mand med mørkt hår, iklædt blå cowboybukser og en mørkeblå jakke. Han menes at være mellem 40 og 50 år. Manden ser ud til at spadsere rundt inde i forretningen med hænderne i lommerne.
Den 40-årige Giffords, der er medlem af præsident Barack Obamas Demokratiske Parti, mødtes med vælgere i et supermarked i Tucson, da en bevæbnet mand affyrede skudsalver med et automatvåben. En 22-årig gerningsmand er pågrebet.
Læger oplyser, at et projektil er gået gennem hovedet på Giffords. Selv om det først forlød, at hun var dræbt, kunne lokale tv-stationer oplyse, at hun var i live, ved bevidsthed og i stand til at genkende sin mand.
- Hendes tilstand er alvorlig, men jeg er optimistisk og tror på helbredelse. Vi kan ikke sige, hvordan det kommer til at gå, men vi er så optimistiske, vi kan blive, siger chefen for traumeafdeling, Peter Rhee, Tuscon Universitetssygehus.
Blandt de dræbte ved skyderiet er en niårig pige og en føderal dommer. Andre 12 blev såret af skuddene.
Præsident Obama betegner episoden som en tragedie for hele nationen. Repræsentanternes Hus, der netop er åbnet under ny republikansk ledelse for tre dage siden, aflyste alle møder i den kommende uge.
