Hård vælgerlussing til Venstre



 Socialdemokraternes Helle Thorning-Schmidt vinder terræn, mens Venstre og statsminister Anders Fogh Rasmussen går kraftigt tilbage.
 Det viser en ny meningsmåling, som Catinét Research har foretaget for Ritzau. Hvis der var folketingsvalg i dag ville blot 22,4 procent af vælgerne stemme på Venstre. Det er den laveste opbakning til Venstre i en Catinét-måling i mange måneder.
 Venstres tilbagegang er stærkt medvirkende til, at VKO-samarbejdet samtidig står til at miste flertallet. Hvis der var valg i dag ville oppositionen samle 88 mandater, mens regeringen og Dansk Folkeparti kun ville mønstre 87 mandater.
 Målingen kommer på et højest ubelejligt tidspunkt for statsminister Anders Fogh Rasmussen, som søndag holdt sin længe ventede, fremadrettede tale på Venstres landsmøde i Herning. 
 På landsmødet har blandt andre V-kronprins Lars Løkke Rasmussen pointeret, at den svigtende opbakning til Venstre ikke er nogen katastrofe, så længe stemmerne bliver i den borgerlige blok. De Konservative har siden Lene Espersen overtog K- formandsposten stjålet vælgere fra Venstre. 
