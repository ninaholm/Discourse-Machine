Columbo har Alzheimers



 Dokumenter fremlagt for en domstol i Los Angeles af skuespilleren Peter Falks datter, fastslår, at manden, der blev kendt verden over for sin hovedrolle i tv-serien "Columbo", lider af Alzheimers sygdom.
 Catherine Falk har anmodet domstolen om at blive værge for sin 81-årige far, som hun siger ikke længere kan genkende mennesker. Et retsmøde er berammet til slutningen af januar.
 Falk blev tildelt fire Emmy'er for sin rolle som Los Angeles-kriminalkommissæren Columbo. Han blev to gange nomineret til en Oscar for skuespilpræstationer i spillefilm. Det skete i 1959 og 1960.
 Af dokumenterne, der blev forelagt Los Angeles Superior Court fredag, fremgår det, at Peter Falk bor i Beverly Hills sammen med sin hustru. Han har for nylig gennemgået en hofteoperation og har brug for konstant pleje.
 Det var i dag ikke muligt at få en kommentar fra Falks agent.

