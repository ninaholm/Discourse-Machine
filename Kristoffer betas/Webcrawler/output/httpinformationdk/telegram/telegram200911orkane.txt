Orkanen Ida kræver stadig flere ofre



 Tabstallet i El Salvador oven på orkanen Idas hærgen bliver ved med at stige og er nu oppe på 124 personer. Det fortæller landets præsident Mauricio Funes mandag morgen dansk tid på den nationale radio. Præsidenten har erklæret landet i undtagelsestilstand.
 Særligt er det oversvømmelser og mudderskred efter orkanen, der har kostet de mange menneskeliv.
 Også i Nicaragua har man mærket til Ida. Her er tusinder således blevet efterladt uden hjem.
 Alt imens man er i gang med at gøre skaderne op i El Salvador, har orkanen, der søndag blev opgraderet til en storm af kategori 2, bevæget sig videre til den sydlige del af Den Mexicanske Golf og den populære mexicanske ferieby Cancún. Her melder de lokale myndigheder dog om, at både indbyggere og infrastruktur er gået ram forbi.   
 Senere på ugen ventes orkanen at nå frem til USA's kyst, oplyser USA's Nationale Orkancenter. 
Her er dele af Louisiana og delstaten Mississippi mest udsat, mens orkanen formentlig viger uden om New Orleans, som blev raseret af orkanen Katrina i 2005.

