Voldsomt snevejr rammer USA kun tre måneder efter Sandy
Det nordøstlige USA er ramt af en kraftig snestorm, og uvejret har krævet sit første dødsoffer.


 Hele det nordøstlige USA er lammet af et voldsomt snevejr, der rammer samtidig med, at meteorologerne advarer om vindstød af orkanstyrke ved kysten.
Snestormen kommer kun tre måneder efter, at orkanen Sandy ødelagde dele af New York og New Jersey og dræbte 132 mennesker samt forårsagede skader for mange milliarder kroner.
Lørdag krævede uvejret sit første dødsoffer, da en kvinde mistede kontrollen over sin bil og kørte en ældre mand ihjel i Poughkeepsie i delstaten New York.
Uvejret ventes først at løje af i løbet af lørdag eller natten til søndag dansk tid ifølge USA's nationale vejrtjeneste.
Tusindvis af rejsende er strandet i Boston, og de tre store lufthavne ved millionbyen New York lukkede alle ned fredag aften.
- Det er en meget stor og kraftfuld storm. Men det er opløftende at se, at så mange mennesker har besluttet sig for blive hjemme, siger Bostons borgmester, Thomas Menino.
Fem delstater har indført katastrofeberedskab, og i Massachusetts gav guvernør Deval Patrick ordre til, at al normal trafik skulle indstilles. Hvis nogen trodser forbuddet, risikerer de op til et års fængsel.
- Undtagelser gælder redningsarbejdere og ambulancefolk med videre, sagde Patrick fra et krisecenter i Framingham.
Meteorologerne venter op mod 76 centimer sne i delstatens hovedstad, Boston. Dermed overgås rekorden fra 2003, da der faldt 70 centimer sne i Boston.

Store snemængder har ramt New York, og byens borgmester, Michael Bloomberg, som fik kritik for sin håndtering af en snestorm i 2010, opfordrer indbyggerne til at holde sig indendøre.
- Hold jer væk fra gaderne og lad bilen stå. Så bliver det meget nemmere for byens arbejdere at få sneen væk fra gaderne, lyder opfordringen fra New York-borgmesteren.

Tusindvis af husstande på østkysten står uden strøm. Alene i Massachusetts er 255.000 boliger og virksomheder mørkelagt og uden varme.
