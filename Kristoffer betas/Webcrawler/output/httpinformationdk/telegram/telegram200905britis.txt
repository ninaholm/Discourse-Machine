Britiske politikere risikerer straffesag



 Politi og anklagemyndighed i Storbritannien sagde i dag, at de vil nedsætte et panel, der skal se på, hvorvidt der bør indledes en strafferetsundersøgelse i forbindelse med skandalen om politikeres frysegoder.
 Efter at have modtaget klager over en række tilfælde af bilagsfusk, som medlemmer af det britiske parlament angiveligt står bag, siger politiet i London og anklagemyndigheden, at de "i fællesskab har besluttet at nedsætte et panel, der skal vurdere beskyldningerne for at beslutte, om der skal indledes en strafferetsundersøgelse".
 Skandalen om politikeres misbrug af deres stilling til uberettiget at modtage godtgørelser for boligudgifter fik tidligere i dag en minister til at træde tilbage. Vicejustitsminister Shahid Malik bekendtgjorde sin afgang, efter at premierminister Gordon Brown bad en uafhængig rådgiver om at undersøge Maliks økonomiske forhold.
 Maliks tilbagetræden kom, efter at dagbladet Daily Telegraph skrev, at han betalte en leje under markedsprisen for sit hus. Således skal vicejustitsministeren have indkasseret cirka 18.000 pund (150.000 kroner) mere fra det offentlige, end hvad han skulle af med i husleje.
 Browns talsmand oplyser, at Maliks afgang gælder, mens den uafhængige undersøgelse gennemføres.
 I forvejen har et parlamentsmedlem fra det regerende Labourparti og en højtstående rådgiver for den konservative oppositionsleder, David Cameron, forladt deres stillinger som følge af sagen.
 Skandalen om politikeres frynsegoder skader begge partier - dog mest Gordon Browns Labour. En meningsmåling i dag viser, at Labour har den hidtil laveste folkelige tilslutning.
 De 646 britiske parlamentsmedlemmer har ret til at få tilskud til dobbelt husførelse. I fjor søgte parlamentsmedlemmerne, som har en årsløn på omkring 65.000 pund (ca. 540.000 kroner), om godtgørelser, som svarer til 144.000 pund (knap 1,2 millioner kroner) pr. næse. 
 Ifølge BBC har flere end 20 parlamentsmedlemmer lovet at tilbagebetale deres omstridte tilskud, siden skandalen begyndte at rulle. Politikernes ødselhed vækker harme på et tidspunkt, hvor Storbritannien er ramt af en dyb recession, og tusinder mister deres arbejde.
