Boligselskaber holder ikke øje med kriminelle
Den lov, der giver boligselskaber mulighed for at få oplyst, om beboere begår kriminalitet, bliver ikke brugt.


 For to år siden fik boligselskaber ved lov muligheden for at få oplyst af politiet, hvis en af deres lejere har begået alvorlig kriminalitet. Men loven bliver ikke brugt, skriver Politiken.
Ifølge en undersøgelse foretaget af Politiken og de almene boligselskabers blad Boligen er loven kun blevet brugt i syv ud af 106 adspurgte boligselskaber.
Af de syv er det kun fire boligselskaber, der har fået adviseringer om, at beboere er dømt for alvorlig kriminalitet.
- Jeg vil gætte på, at der er væsentlig flere boligselskaber, der oplever problemer og kan have glæde af denne her ordning.
- Der kan man jo godt tænke, om der er nogle politiske overbevisninger bag, der overtrumfer de øvrige beboere i boligselskabernes ve og vel, siger Dansk Folkepartis boligordfører, Merete Dea Larsen, til Politiken.
Hos SF er boligordfører Jacob Mark også overrasket over tallene.
- Det har været mit indtryk, at det har været et efterspurgt redskab, så det undrer mig lidt, at det ikke har været brugt mere, siger han til Politiken.
Tallene viser, at de fire boligforeninger samlet har modtaget sager vedrørende 14 personer, der er dømt for eksempelvis vold, hærværk, narkotika-relateret kriminalitet eller tyveri.
Det har ført til, at tre lejemål er opsagt.
De almene boligselskabers organisation, BL, er ikke overrasket over Politikens tal.
- Det er trods alt en alvorlig metode, som man heldigvis kun har brug for i meget særlige situationer, siger direktør i BL Bent Madsen.
