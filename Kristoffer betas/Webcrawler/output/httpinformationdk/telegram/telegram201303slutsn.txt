Slut med sne: Solen skinner i frostkold weekend
Flere danskere kan gå på påskeferie med udsigt til forårssol. Men temperaturerne dykker stadig i minus.


 Efter en uge med ruskende snevejr og hård blæst ser weekenden ud til at blive noget mere fredelig.
Der bliver plads til masser af solskinstimer, men temperaturerne minder stadig mere om vinter end forår, når påskeferien begynder for flere danskere.
 - Det ligner højvinterdage, vi skal igennem i weekenden. Men lyspunktet er, at der kommer en hel del sol, og det gælder hele weekenden, siger vagtchef Bill Vejdegren fra DMI.
Der kan dog stadig falde enkelte snebyger ved Østersøen og i den østlige del af Jylland, tilføjer vagtchefen. Men resten af landet holder tørt.
Temperaturerne kommer til at ligge på mellem fem og 10 graders frost i nattetimerne, mens termometeret kan snige sig op over frysepunktet om dagen. Især søndag kan det blive lidt varmere end lørdag, lyder det fra DMI.
- Det er i hvert fald koldt for årstiden. Men det bliver behageligt i solen, siger Bill Vejdegren.
Vinden bliver heller ikke så kraftig, som vi har set i løbet af ugen. Fredag blæser en jævn til frisk vind, der dog kan blive noget mere hård ved Østersøen. Men blæsten aftager også i løbet af weekenden.
Det kolde martsvejr fortsætter ind i næste uge, men temperaturerne begynder dog at gå mere mod forår end mod vinter.
- Efterhånden begynder temperaturerne at krybe opad, så vi kan få op til tre graders varme midt på ugen, siger Bill Vejdegren.
- Når vi når starten af påsken ved Skærtorsdag og Langfredag kunne det se ud som fem til seks grader. Men det bliver stadigvæk frost om natten, tilføjer DMI-vagtchefen.
