Kerry: Hiroshima understreger vigtighed af Iran-aftale
USA's udenrigsminister mener, at Hiroshima-markering minder verden om, hvorfor atomaftale med Iran er vigtig.


 Atombomben, der for 70 år siden dræbte tusindvis af mennesker i Hiroshima, minder hele verden om, hvorfor en aftale med Iran om landets atomprogram er nødvendig.
Det mener USA's udenrigsminister, John Kerry.
Kerry befinder sig til et regionalt møde i Malaysia, men han så mindehøjtideligheden i Hiroshima, hvor byens borgmester opfordrede verden til aldrig igen at anvende atomvåben, som han kaldte "rendyrket ondskab".
- Det er umuligt ikke at gøre sig tanker om det (70-året for atombomben, red.). Jeg så ceremonien, siger John Kerry ifølge Reuters og fortsætter:
- Det er næsten unødvendigt at sige, at det er en meget, meget stærk påmindelse om ikke bare krigens konsekvenser, der strækker sig helt til i dag, men også en understregning af vigtigheden af aftalen, vi er nået frem til med Iran for at mindske muligheden for at udvikle flere atomvåben.
6. august 1945 blev Hiroshima ramt af en atombombe, som næsten øjeblikkeligt kostede 70.000 mennesker livet og lagde byen i ruiner.
Byen markerer 70-års-dagen hele torsdag med en række arrangementer.
I juli i år nåede den såkaldte P5+1-gruppe og Iran frem til en aftale om Irans atomprogram.
Målet med atomaftalen, som blev forhandlet på plads af Iran, USA, Rusland, Kina, Frankrig, Storbritannien og Tyskland, er at sikre, at Iran ikke bruger sit atomprogram til at udvikle atomvåben.
Aftalen, der dog endnu ikke er godkendt af Kongressen i USA, giver mulighed for international overvågning af Irans atomfaciliteter, mens barske sanktioner over for det mellemøstlige land til gengæld skal hæves.
I alt 140.000 mennesker i Hiroshima havde ved udgangen af 1945 mistet livet på grund af den amerikanske atombombe. I Nagasaki, hvor en atombombe faldt tre dage efter Hiroshima-angrebet, døde 74.000 japanere.
