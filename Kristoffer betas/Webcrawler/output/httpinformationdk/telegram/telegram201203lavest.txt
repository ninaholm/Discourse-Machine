Laveste flekslån nogensinde er på plads
Historisk lav flekslånsrente er kommet på plads. For et et-årigt flekslån ligger renten på bare 0,87 procent.


 Renten på et flekslån er lavere end nogensinde før, hvilket gør det langt billigere for boligejerne at optage et lån. På et et-årigt flekslån er renten hos Nordea på blot 0,87 procent.
- Det er en rekordlav rente, vi ser i øjeblikket. Det er den laveste rente, vi nogensinde har målt på et et-årigt variabelt rentetilpasningslån, siger boligøkonom ved Nordea Lise Nytoft Bergmann.
Og det er godt nyt for de 150.000 boligejere, der til april skal have ny rente på deres lån.
- For boligejerne betyder det, at de får flere penge til rådighed. Sidste år ved samme tid lå renten et stykke over to procent, mens den nu er et stykke under en procent, siger Lise Nytoft Bergmann.
Dem, der har udsigt til de største besparelse, er boligejere med et såkaldt F1-lån, der er et et-årigt rentetilpasningslån. Her lander besparelsen på 635 kroner om måneden efter skat pr. lånt million.
Faktisk betyder den lave rente for boligejernes vedkommende, at det er mere end gratis at have et boliglån. Det gælder også, selvom man har finansieret sin bolig på tre eller fem års sigte.
- Det skyldes inflationen, der i øjeblikket er oppe på 2,8 procent. Fratrækker man renter og bidrag til realkreditinstitutterne efter skat, får man en realrente på minus 1,7 procent for et et-årigt flekslån, siger Lise Nytoft Bergmann.
Renten er dermed så lav, at det er mere end gratis for boligejerne at låne penge flere år frem i tiden.
Hun advarer dog boligejerne mod at lade sig forblænde af besparelserne.
- Besparelsen kan man med fordel sætte til side til dårligere tider. Er man førstegangskøber, kan det med fordel ske ved at afdrage hurtigere på efterfinansieringen, siger hun.
Finanskrisen har en del af skylden for den historisk lave rente. Krisen i Sydeuropa gør investeringer i landene risikable. Derfor kigger flere investorer mod Danmark, hvor det er forholdsvis sikkert at investere sine penge.
