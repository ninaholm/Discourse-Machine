Fidel Castro viser sig på cubansk tv
Den tidligere cubanske leder Fidel Castro viste sig for første gang i næsten et år offentligt, da han diskuterede udenlandsk politik på cubansk tv.


 83-årige Fidel Castro stod for første gang i næsten et år frem offentligt, da den tidligere leder af Cuba diskuterede udenlandsk politik på den statslige tv-station. 
Castro virkede rask, mens han drøftede sit syn på Mellemøsten og Nordkorea i et optaget interview i tv-programmet "Round Table", som er et nyheds- og analyseshow. 
Castros tv-optræden sker samtidig med, at Cuba har taget fat på løsladelsen af 52 politiske fanger, der er kommet i hus efter en banebrydende aftale med Spanien og den katolske kirke som mægler. 
Den cubanske revolutionære lederskikkelse talte i mandagens tv-udsendelse om en faretruende amerikansk og israelsk angreb på Iran. Fidel Castro bebrejdede også USA for hemmeligt at stå bag sænkningen af et sydkoreansk krigsskib i marts. En hændelse, som en international undersøgelse har fastslået, at en nordkoreansk torpedo stod bag. 
Castro optræder sjældent på tv eller i offentligheden, siden han i 2006 blev hasteindlagt på et hospital. Siden da har hans bror, Raul Castro, ledet Cuba. 
Den sidste tv-optagelse med Fidel Castro blev sendt for næsten et år siden, da han blev filmet i forbindelse med et møde med en gruppe jurastuderende fra Venezuela.
