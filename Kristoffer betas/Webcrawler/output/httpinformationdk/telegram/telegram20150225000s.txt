25.000 soldater forbereder sig på afgørende slag med IS
Irakiske og kurdiske landtropper er snart klar til at forsøge at generobre Mosul fra IS, oplyser militærkilde.


 Mellem 20.000 og 25.000 irakiske og kurdiske soldater forbereder sig på at tilbageerobre den irakiske storby Mosul fra Islamisk Stat (IS).
En kilde fra den amerikanske forsvarskommando Central Command siger, at offensiven mod byen bliver indledt i april eller maj.
US Central Command koordinerer den amerikansk ledede alliances luftkrig mod IS i Syrien og Irak.
Krigere fra IS indtog Mosul i juni i fjor. Med over en million indbyggere er det den største by i den islamistiske bevægelses selvudnævnte kalifat.
Mellem 1000 og 2000 militante fra IS kontrollerer Mosul ifølge militærkilden.
Byen ligger i Ninawa-provinsen, hvor danske kampfly har være på flere bombetogter og missioner i denne måned.
Målene for bomberne har været fjendtlige styrker og bygninger, oplyste forsvaret i sin seneste ugentlige mission update om de danske kampflys aktioner.
Den militære indsats fra det internationale samfund mod IS omfatter ikke landsoldater. USA støtter dog de lokale landstyrker med militære rådgivere.
Der er endnu ikke taget stilling til, om der bliver behov for, at amerikanske rådgivere skal koordinere luftstøtten under den kommende landoffensiv mod Mosul.
Det amerikanske forsvarsministerium har omtalt den forestående kamp om Mosul som afgørende i bestræbelserne på at nedkæmpe Islamisk Stat.
