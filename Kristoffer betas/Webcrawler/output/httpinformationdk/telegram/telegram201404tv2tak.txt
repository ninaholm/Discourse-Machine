TV2: Tak til Qvortrup for en stor indsats
TV2 tager Henrik Qvortrups pludselige opsigelse til efterretning, siger nyhedschef Michael Dyrby.


 TV2 måtte tirsdag eftermiddag sige farvel til tv-kanalens højprofilerede politiske kommentator, den tidligere Se og Hør-chefredaktør Henrik Qvortrup, der har sagt sin stilling op i kølvandet på sagen om ugebladet Se og Hørs påståede overvågning af kendte danskeres kreditkortaktiviteter.
Tv-kanalens nyhedsdirektør Michael Dyrby, tager opsigelsen til efterretning og takker Qvortrup for hans indsats.
- Qvortrup har leveret en stor indsats på TV2 og har leveret en lang række glimrende analyser og mindeværdige interviews med danske toppolitikere i de seneste godt fem år.
- Henrik Qvortrup har bidraget til at løfte TV2's politiske dækning, og det er jeg ham meget taknemmelig for, siger Michael Dyrby i en pressemeddelelse.
Nyhedschefen har ikke yderligere kommentarer til Qvortrups exit.
BT citerede mandag en ny bog af en tidligere Se og Hør-journalist for, at en ansat ved PBS, det nuværende Nets, skal være blevet betalt af ugebladet Se og Hør for at overvåge kendte danskeres dankorttransaktioner.
Se og Hør brugte oplysningerne til at holde øje med de kendtes færden, tage billeder af dem på ferie, beskrive deres indkøb, restaurantbesøg og byture samt mistanke om utroskab og graviditeter.
Overvågningen skal have fundet sted mellem 2008 og 2012. Henrik Qvortrup var chefredaktør for ugebladet fra 2001 frem til udgangen af 2008.
Han har hidtil nægtet at kende til overvågningen, men han vil ikke udelukke, at der er foregået ulovligheder på ugebladet under hans ledelse.
- Jeg må nøgternt konstatere, at de mange beskyldninger - berettigede såvel som uberettigede - reelt gør det umuligt at varetage mit job som politisk kommentator på TV2, siger Henrik Qvortrup i en meddelelse.
- Derfor har jeg i dag meddelt TV2's nyhedsdirektør, Michael Dyrby, at jeg fratræder min stilling, idet jeg ikke ønsker, at den aktuelle sag skal skygge for TV2's uovertrufne politiske dækning.
- Selv om begivenhederne for mit vedkommende daterer sig seks år tilbage i tiden, er jeg således ikke i tvivl om, at sagen i nogen tid fremover vil fjerne fokus fra min faglighed som politisk journalist.
