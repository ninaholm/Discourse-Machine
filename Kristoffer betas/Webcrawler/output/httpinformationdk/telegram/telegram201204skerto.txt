Det sker torsdag i Breivik-sagen
Torsdag kommer terrorsagen mod Breivik blandt andet til at handle om massemorderens bombeangreb i Oslo.


 Anders Behring Breivik har atter taget plads i Oslo Byret.
Retten er sat til torsdagens retsmøde - den fjerde dag i straffesagen mod den terror- og drabstiltalte Breivik. Den 33-årige nordmand er atter iklædt jakke, skjorte og slips.
* Torsdag fortsætter udspørgningen af Breivik.
* De to statsadvokater Svein Holden og Inga Bejer Engh - som er anklagere på straffesagen mod den højreekstremistiske drabsmand - stiller spørgsmål til Breivik om perioden fra 2006 og frem til terrorangrebet 22. juli sidste år.
* Derudover regner anklagerne også med at gennemgå udspørgningen om første del af terrorangrebet.
* Det vil sige, at Breivik vil blive udspurgt om sin hjemmelavede gødningsbombe på næsten 1000 kilo, som raserede regeringskvarteret i Oslo og dræbte otte mennesker.
*Anklagerne betegner onsdagens nu afsluttede afhøring om tiden før 2006 som den mest omfattende - og den eneste, hvor de er uenige med Breivik om, hvad som faktuelt er sket.
* Statsadvokat Svein Holden sagde onsdag, at anklagemyndigheden indtil videre holder sig til tidsplanen for den 10 uger lange straffesag. Der ventes at falde dom i sagen senest 20. juli.
