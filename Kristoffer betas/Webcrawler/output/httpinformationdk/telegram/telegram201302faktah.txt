FAKTA: Hestekødsskandalens lange løb
Hestekødsskandalen har hærget i Europa i en måned, siden det første hestekød blev fundet i Irland 16. januar.


 * 16. januar fandt den irske fødevarestyrelse som den første dna fra heste i hamburgere, der skulle indeholde oksekød.
* Efterfølgende begynder skandalen at brede sig, da det kommer frem, at lasagne fra den svenske færdigrets-gigant Findus viser sig at indeholde op mod 100 procent hestekød.
* To dage senere siger de svenske myndigheder, at de vil melde Findus til politiet.
* Siden er der blevet fundet hestekød i oksekødsprodukter i Irland, Storbritannien, Frankrig, Schweiz, Sverige, Tyskland, Norge, Rusland og Danmark.
* Tirsdag 12. februar ransager og lukker det britiske fødevaretilsyn, FSA, to kødforarbejdningsvirksomheder i England og Wales.
* Onsdag 13. februar oplyser De Samvirkende Købmænd, at der er påvist hestekød i lasagner fra den franske producent Comigel, som er solgt i Danmark. Alle produkter er dog i forvejen fjernet fra hylderne.
* Samme aften holder EU's forbrugerkommissær, Tonio Borg, et hastemøde med fødevareministre fra de berørte EU-lande. Efterfølgende opfordrer han alle medlemslande til at dna-teste kødvarer for spor af hest.
* Torsdag 14. februar finder det britiske fødevareagentur et medicinmiddel til heste, der er potentielt farligt for mennesker, i tre døde hestekroppe, der skulle eksporteres fra Storbritannien til Frankrig.
* Samtidig afslører en politiundersøgelse, at den franske virksomhed Spanghero bevidst har videresolgt 750 ton hestekød som oksekød. I alt er kødet endt i 4,5 millioner produkter, som er solgt videre til mindst 28 forskellige firmaer i 13 europæiske lande.
* Hestekødet kommer tilsyneladende fra Rumænien og er fundet i færdigmad fra svenske Findus, som har blandt andre Comigel som underleverandør.
* Fredag 15. februar beslutter et EU-embedsmandsudvalg med ansvaret for fødevaresikkerhed, at der skal gennemføres mindst 2250 dna-tests af forskellige produkter. Derudover skal der tages én test for medicinrester for hver 50 ton kød.
* Samme dag oplyser Fødevarestyrelsen, at man undersøger et slagteri i Jylland, som mistænkes for at blande hest i hakket oksekød.
* Mandag oplyser supermarkedskæden Lidl i Danmark, at der er fundet spor af hestekød i en pastaret, som kæden samtidig fjerner fra hylderne. Lidl har i andre lande også fundet hestekød i en gullaschsuppe, som dog ikke er på det danske marked.
(Kilde: AFP, dpa, Reuters og EU-Kommissionen)
