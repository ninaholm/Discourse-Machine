Eksplosion i Damaskus: Flere døde og sårede
Syriens hovedstad Damaskus er ramt af en eksplosion, og flere meldes døde og sårede ifølge statslige tv.


 En eksplosion i den sydlige del af Syriens hovedstad, Damaskus, har kostet flere mennesker livet og efterladt mange sårede, oplyser landets statslige tv.
Aktivistgruppen Det Syriske Observatorium for Menneskerettigheder melder, at syv er dræbt og 15 er såret. Gruppen, som er på oprørernes side, fortæller, at den voldsomme eksplosion var forårsaget af en bilbombe.
Syrisk tv siger, at "terrorister" står bag angrebet.
Det syriske styre har konsekvent benyttet betegnelsen terrorister om oprørerne, der kæmper for at vælte præsident Bashar al-Assad fra magten.
Eksplosionen ramte kvarteret Tadamun, som de seneste måneder har været kampplads for regeringsstyrker og oprørsgrupper.
Tadamun er hovedsageligt kontrolleret af oprørerne.
Eksplosionen falder samme dag, som det årlige møde i FN's Generalforsamling indledes, hvor det forventes, at konflikten i Syrien vil blive diskuteret.
