Nu tæller de stemmer i verdens største parlamentsvalg
Over en halv milliard indere menes at have afgivet deres stemmer i valget, der har varet fem uger.


 Fredag morgen begyndte optællingen i verdens største parlamentsvalg, der har fundet sted over fem uger i Indien.
Over en halv milliard mennesker menes at have sat deres kryds i valget. Langt de fleste af dem formentlig på det hindu-nationalistiske oppositionsparti Bharatiya Janata (BJP), der ledes af Narendra Modi. Dermed står han til at blive landets nye premierminister.
Først bliver brevstemmerne talt op på 989 optællingscentre landet over. Dernæst bliver elektroniske valgmaskiner analyseret, rapporterer nyhedsbureauet AFP.
Verdens største demokrati er i de seneste 10 år blevet regeret af det venstreorienterede Kongresparti med den 81-årige Manmohan Singh i spidsen. Premierministeren havde før valget peget på Rahul Ghandi som sin afløser.
Rahul Gandhi er fjerde generation i Gandhi-dynastiet. Hans mor er Sonia Gandhi, der er leder af Kongrespartiet, og faderen var den tidligere indiske premierminister Rajiv Gandhi, der blev myrdet i 1991.
Gandhis politiske modstander Narendra Modi har tre gange været førsteminister i den vestlige delstat Gujarat. Han er søn af en te-sælger, ungkarl og er kravlet op i rækkerne inden for BJP.
Modi regnes for at være fjendtligt indstillet over for muslimer. Hans ry er plettet af religiøse uroligheder i Gujarat i 2002, hvor 1000 mennesker - de fleste muslimer - blev dræbt.
Det førte til, at USA og en række europæiske lande boykottede ham i de efterfølgende 10 år.
Men han portrætteres også som en økonomisk reformist, der kan sætte gang i økonomien og skabe arbejdspladser. Indiens aktiemarkeder har reageret positivt på grund af forventningerne om, at BJP vil vinde flertal.
Cirka 814 millioner mennesker har stemmeret i Indien. Det er 100 millioner flere, end da der sidst var valg i 2009.
