Obama kæmper med rekordstort underskud



 Den amerikanske præsident, Barack Obama, budgetterer med et underskud på ikke mindre end 1560 milliarder dollar (8348 milliarder kroner) i indeværende år.
Det viser budgetforslaget for 2011, som Obama mandag sendte til Kongressen.
Underskuddet svarer til 10,6 procent af det amerikanske bruttonationalprodukt.
- Vi kan ikke nedbringe dette underskud fra den ene dag til den anden, erkender Obama.
- Vi vil for eksempel fortsætte med at gøre, hvad der er nødvendigt for at skabe arbejdspladser. Det er afspejlet i mit budget. Det er helt afgørende, understreger han.
Obama har planer om at skære ned på 120 offentlige udgiftsposter, heriblandt rumfartsorganisationen Nasas stort anlagte måneprojekt.
Den og mange andre besparelser er imidlertid ikke populære blandt flere af Obamas egne partifæller, der er ivrige efter at vise deres vælgere, at de tager det høje antal arbejdsløse meget alvorligt.
- Man kan nok godt sige: "Houston, vi har et problem her", siger en talsmand for den demokratiske senator Bill Nelson fra Florida, en delstat, som i lighed med Texas har mange job inden for rumforskning.
Andre demokrater mener ikke, at besparelserne er vidtgående nok. Formanden for Repræsentanternes Hus, Nancy Pelosi, foreslår, at en tre år lang fastfrysning af de offentlige udgifter også skal omfatte militæret, men det afviser Demokraternes nummer to i Repræsentanternes Hus, flertalsleder Steny Hoyer.
- Vi forsøger at lave en form for blød landing, forsikrede Det Hvide Hus' budgetchef, Peter Orszag, forud for præsentationen af budgettet.
- Statslige udgifter er som et hangarskib. Det gælder om at begynde at dreje i god tid, tilføjer han.
Lige nu er det imidlertid kampen mod arbejdsløshed og styrkelse af den amerikanske økonomi, der har højere prioritet for Obama end at nedbringe underskuddet, siger Det Hvide Hus.
- Vi må få vores økonomi i omdrejninger igen, siger talsmanden for Det Hvide Hus, Robert Gibbs.
