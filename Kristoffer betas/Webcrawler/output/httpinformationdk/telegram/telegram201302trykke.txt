Trykkefrihedsselskabets næstformand: Vi har ytringsfrygt
Meningsdannere og politikere taler for ytringsfrihed på et stort møde på Christiansborg.


 Kort tid efter, at Lars Hedegaard, Trykkefrihedsselskabets formand, under applaus trådte ind i Landstingssalen på Christiansborg i forbindelse med et debatmøde om ytringsfrihed, gik selskabets næstformand på talerstolen som første taler.
- I Danmark har vi ytringsfrihed, men vi har også ytringsfrygt, sagde næstformanden Katrine Winkel Holm.
Lars Hedegaard blev for 17 dage siden forsøgt skudt i sit hjem. Han har været under jorden lige siden.
Katrine Winkel Holm frygter, at det kun bliver et spørgsmål om tid, før der bliver slået nogen ihjel, som har ytret sig kritisk om eksempelvis islam.
- På et eller andet tidspunkt får frihedens fjender en god dag, sagde hun.
Den tidligere politiker Naser Khader var næste mand på talerstolen. Som muslim talte han om sine egne oplevelser med at være "islamkritiker".
- Min personlige oplevelse er, at ytringsfriheden er under pres, sagde Khader.
- Ytringsfriheden har det ikke fint.
Naser Khader har ikke turdet bevæge sig til fods på Nørrebro i København i "mange, mange år".
Området er kendt for at have en stor andel af beboere med en anden etnisk baggrund end dansk.
