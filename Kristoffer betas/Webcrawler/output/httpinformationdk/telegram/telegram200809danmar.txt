Danmark anklages for dobbeltspil om våben



 Danmark bliver beskyldt for at modarbejde et forbud mod klyngebomber.
 Det hårde angreb kommer fra sammenslutningen af NGO-organisationer, der kæmper for et internationalt forbud.
 - Det giver ikke mening, at Danmark underskriver et forbud mod klyngebomber og så i FN hjælper andre lande, som ikke vil forbyde dem, med at lovliggøre dem, siger Thomas Nash, der er med til forhandlingerne for organisationen "Stop Klyngebomber", som repræsenterer en lang række NGO-organisationer, blandt andet Folkekirkens Nødhjælp.
 Danmark har sagt ja til den såkaldte Oslo-aftale, hvor 107 lande har forpligtet sig til at forbyde klyngebomber.
 I FN-regi forsøger man for tiden at nå frem til en bred aftale, der også inkluderer Rusland, USA og Kina. Her sidder danskeren Bent Wigotski for bordenden, og derfor betyder de danske meldinger meget, og andre lande kan derfor finde på at springe fra Oslo-aftalen, frygter Thomas Nash.
 Bent Wigotski afviser kritikken om dobbeltspil, men understreger, at det er "urealistisk" med et fælles FN-forbud.
