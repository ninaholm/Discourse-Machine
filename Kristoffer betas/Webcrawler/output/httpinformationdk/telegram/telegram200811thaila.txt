Thailands politichef fyret



 Thailands nationale politichef, general Patcharawat Wongsuwan, er blevet afsat fra sin post efter kritik af hans håndtering af oppositionens demonstrationer, som senest har lammet flytrafikken til og fra hovedstaden Bangkok.
 Den thailandske premierminister, Somchai Wongsawat, oplyste i dag, at han har forflyttet Patcharawat til en skrivebordstilling i sit eget kontor. Han kom ikke med nogen begrundelse.
 Beslutningen kom, mens det fortsat ikke er lykkedes politiet at overtale demonstranter til at rømme Bangkoks internationale lufthavn og hovedstadens gamle lufthavn.
 Somchai indførte i går undtagelsestilstand i de to lufthavne for at give politiet friere hænder til at gribe ind over for demonstranterne.

