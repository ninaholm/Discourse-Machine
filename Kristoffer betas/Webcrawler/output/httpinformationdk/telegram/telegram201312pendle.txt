Pendlerne raser over Kystbanens retur til DSB
Pendlerne er langt fra tilfredse med, at Kystbanen fra 2016 ikke kommer i udbud men returnerer til DSB.


 Pendlerne får ingen gavn af, at Kystbanen ryger tilbage til moderselskabet DSB fra 2016, når kontrakten med DSB Øresund ikke bliver forlænget.
Det mener talsmand for Pendlerklubben Kystbanen Michael Randropp, der er forundret over, at regeringen ikke sender strækningen i udbud men i stedet sender den tilbage til DSB.
- Uden at blinke med øjnene sender man Kystbanen direkte tilbage til hovedselskabet, som har leveret den værst tænkelige service, som man overhovedet nogensinde kan drømme sig til, siger han til Ritzau og fortsætter:
- Hvordan vil man sikre sig, at man får det bedste produkt, når man ikke spørger andre end én udbyder. Det er meget besynderligt.
Michael Randropp er sikker på, at andre udbydere står klar i kulissen til at byde på Kystbanen.
- Der er ingen tvivl om, at der er andre, der kan byde ind. Jeg har talt med andre udbydere, og de er klar til at lægge hånden på kogepladen med de krav, der bliver stillet, siger han.
Michael Randropp mener ikke, at pendlerne er blevet hørt tilstrækkeligt, så de kunne komme med deres synspunkter.
- Hvis ikke man spørger kunderne, hvem hulen skal man så spørge, og der er derfor, man skal bruge pendlertalsmændene, så man kan få konkretiseret tingene, siger Michael Randropp.
Kystbanen blev sendt i udbud i 2006, hvor der blev udbudt en syvårig kontrakt fra 2009 til 2015. DSBFirst vandt udbuddet, men fra start af blev selskabet ramt af omfattende problemer, hvor man blandt andet måtte køre efter en særkøreplan.
Regeringen planlægger fra december 2015 at lade trafikken på Kystbanen og den danske del af Øresund indgå i den kommende DSB-kontrakt, som skal forhandles på plads i foråret.
Transportministeriet vurderer, at det ikke er sandsynligt, at der kan opnås en billigere og bedre trafik end ved at overlade trafikken til DSB.
