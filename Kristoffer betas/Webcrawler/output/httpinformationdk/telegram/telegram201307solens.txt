Solen skinner så småt over europæisk økonomi
Europæiske virksomheder ser lysere på fremtiden end i halvandet år. Det er gode nyheder set med danske øjne.


 De sorte skyer over europæisk økonomi ser langt om længe ud til at sprede sig. Det viser de seneste PMI-tal, der er et mål for europæiske virksomheders tillid til økonomien.
Det samlede PMI i euro-området steg i juli fra 48,7 til 50,4 og landede dermed på det højeste niveau i halvandet år.
Cheføkonom Jacob Graven fra Sydbank hæfter sig især ved, at stemningen i tyske og franske virksomheder steg markant i juli.
Med den forbedrede stemning i Europas to største økonomier er der nu begrundet håb om, at eurozonen - efter seks kvartaler i træk med negativ økonomisk vækst - nu endelig er på vej frem igen, fastslår han.
- Set med danske øjne er det særdeles positivt, da netop den svage europæiske økonomi har været den vigtigste bremse på dansk økonomi i de seneste år, siger han og fortsætter:
- Fremgang i resten af Europa kan både løfte den danske eksport og få danske forbrugere og virksomheder til at smide noget af forsigtigheden over bord og bruge flere penge.
Midt i jublen over de bedre økonomiske udsigter er der dog grund til at holde begge ben på jorden, lyder det fra økonomen.
Trods den bedre stemning i virksomhederne er der nemlig næppe udsigt til et stærkt opsving i Europa. Specielt Sydeuropa vil fortsat være præget af krisen i nogen tid endnu, selv om nedturen også der er ved at bremse op, vurderer Jacob Graven:
- Den største risiko for både dansk og europæisk økonomi er, at gældskrisen i Sydeuropa for alvor blusser op igen. Selv om den finansielle uro omkring gældskrisen er dæmpet markant gennem det seneste år, er gældskrisen langt fra løst.
- Her og nu er der dog først og fremmest grund til at glæde sig over, at solen endelig igen skinner på Europas økonomi.
