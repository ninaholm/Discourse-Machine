Eksplosion ryster skrøbelig fred i Kosovo
En person er dræbt, og 12 andre er såret ved en eksplosion i byen Mitrovica, der er delt mellem serbere og albanere, i Kosovo.


 En eksplosion har dræbt en person og såret 12 andre i den serbiske del af den delte by Mitrovica i den nordlige del af Kosovo, siger politi og læger.
Eksplosionen fandt sted kun få meter fra 600 serbere, der protesterede mod åbningen af et administrativt kontor, som de mener repræsenterer det albanske flertal, siger politichefen i Mitrovica. 
Kosovos serbere betragter Beograd, den serbiske hovedstad, som deres hovedstad også.
Kosovos serbiske mindretal, der bakkes finansielt op af Serbien, afviser at anerkende Kosovos selvstændighed. Der bor omkring 20.000 serbere i Mitrovica.
To år efter at Kosovo erklærede sig selvstændig i 2008, deler Ibar-floden fortsat Mitrovica i en albansk og en serbisk del.
I maj var Nato-styrker nødt til at intervenere for at skille tusinder af serbere og albanere ad, da det kom til sammenstød på grund af et lokalvalg, som Serbien havde arrangeret for serberne i Kosovo.
Serbien mistede reelt kontrollen med Kosovo i 1999, da Nato intervenerede for at stoppe serbernes etniske udrensning af albanske civile i området. 
Den skrøbelige fred i Kosovo bliver overvåget af 10.000 Nato-soldater sammen med EU-politi.
