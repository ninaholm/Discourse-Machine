Erdogan: Syrien krænkede Tyrkiet grænse
Tyrkiets premierminister siger, at Tyrkiet vil bruge de rettigheder, landet har "i henhold til folkeretten."


 Skud, der blev affyret fra Syrien mod en syrisk flygtningelejr inde i Tyrkiet, var en "klar krænkelse" af den fælles grænse mellem de to lande, siger den tyrkiske premierminister, Recep Tayyip Erdogan.
- Det var en klar krænkelse af grænsen, siger Erdogan, som tirsdag talte med journalister under et besøg i Beijing, hvor han er på officielt besøg.
 - Det er klart, vi nu vil træffe de nødvendige foranstaltninger, siger han videre ifølge det tyrkiske nyhedsbureau.
 Erdogan siger, at Tyrkiet vil bruge de rettigheder, som landet har "i henhold til folkeretten."
 Fire syrere og tyrkere blev såret, da der blev åbnet ild over grænsen mod flygtningelejren.
Skyderiet få dage før en våbenhvile skulle træde i kraft i Syrien, er blevet fordømt af USA.
FN's særlige udsending, Kofi Annan, ventes til den tyrkisk-syriske grænse tirsdag sammen med de fremtrædende amerikanske senatorer John McCain og Joe Lieberman.
Mindst 105 mennesker blev dræbt i Syrien mandag, siger syriske menneskerettighedsaktivister efter en weekend, hvor næsten 180 blev meldt dræbt - de fleste af dem civile.
Det internationale diplomati forsøger at inddæmme krisen, og udviklingen i Syrien følges nøje.
 Annan har sagt, at han vil trække de syriske styrker væk fra byområderne tirsdag - inden midnat syrisk tid (klokken 22.00 dansk tid).
En talskvinde for udenrigsministeriet i USA, Victoria Nuland, siger imidlertid, at den seneste udvikling i Syrien tyder på, at Assads regime "overhovedet ikke synes indstillet på at leve til de løfter, som det har givet til Kofi Annan.
Ifølge FN er 9000 mennesker blevet dræbt under konflikten, mens Assads regime hævder, at oprørere har dræbt over 3000 soldater.
