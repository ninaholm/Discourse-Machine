Lærere: Svage elever taber på KL-forslag
Danmarks Lærerforening giver folkeskoleudspil fra KL en kold modtagelse. Man frygter, at de svageste elever tabes, hvis hverdagen bliver mere ustruktureret.


 De svageste elever i folkeskolen har brug for faste rammer og ikke en ustruktureret hverdag, hvor de selv skal tage ansvar for egen læring.
Hos Danmarks Lærerforening er man derfor absolut ikke begejstret for folkeskoleudspillet fra Kommunernes Landsforening (KL). Her vil kommunerne gøre op med "ét-tallernes tyranni" for de ældste elever med faste timer i én klasse og med en enkelt lærer ved tavlen.
- Sådan en ustruktureret dagligdag, hvor eleverne får ansvar for egen læring, er ikke optimale rammer for de elever, der har det sværest i skolen, siger formand for Danmarks Lærerforening Anders Bondo Christensen.
Lærerformanden påpeger, at de svageste elever i stedet har brug for, at "læreren tager ansvaret for undervisningen".
I KL-forslaget lægges der op til, at eleven selv vælger undervisningen, der understøtter dennes læringsmål og læringsstrategi. Undervisningens indhold på alle de faglige trin skal være it-baseret i en undervisningsportal. 
Men i stedet for mere lovgivning, ser Anders Bondo Christensen helst, at der kommer ro på folkeskoleområdet.
 - Vi har været igennem en haglbyge af lovændringer de seneste år. Det afgørende er i virkeligheden, at vi giver lærerne de bedste forudsætninger for at lave undervisning, siger han.

