Guvernør Christie dropper præsident-tanker
New Jerseys mulige republikanske præsidentkandidat, statens 49-årige guvernør Chris Christie, stiller ikke op.


 Den republikanske guvernør Chris Christie har tirsdag meddelt, at han ikke ønsker at stille op som amerikansk præsidentkandidat til valget i 2012.
Han siger, at tiden ikke er moden, og i stedet vil han koncentrere sig om vælgerne i New Jersey.
Christie, der er en populær guvernør i den ellers traditionelt demokratiske stat, har været under pres fra nogle republikanere, som er misfornøjede med det nuværende felt, som stiller op mod præsident Barack Obama i november 2012.
- Gennem de seneste uger har jeg tænkt meget og længe på denne beslutning, siger den 49-årige kommende stjerne til journalister, da han meddelte sin beslutning i New Jerseys regeringsbygning i Trenton.
- Når man bliver opfordret af betydningsfulde personer fra hele spektret for ikke at sige fra hele landet til at foretage sig noget så afgørende som at stille op til valget til USA's præsident, så er man forpligtet til at overveje det, siger han.
- Jeg har undersøgt mulighederne og lyttet til mange mennesker og overvejet, om det var noget, jeg skulle gøre.
- Men når alt kommer til alt, forbliver det jeg altid har følt som den rigtige beslutning. Min tid er ikke kommet, siger Christie.
 Hans beslutning vil helt bestemt skuffe dem, der i det republikanske parti er utilfreds med den aktuelle kreds af kandidater i et kapløb, der er domineret af den tidligere Massachusetts-guvernør, mormonen Mitt Romney, og den konservative Texas-guvernør, Rick Perry.
I modsætning til de øvrige republikanske kandidater går Christie ind for våbenkontrol, og han tror på menneskeskabte klimaforandringer.
Det er argumenter, der kan være tillokkende for USA's uafhængige vælgere. Men tirsdag aften trak han sig.
