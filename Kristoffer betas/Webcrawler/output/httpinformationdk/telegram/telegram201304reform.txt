Reform af kontanthjælpen er på plads
Regeringen og de borgerlige partier er enige om en kontanthjælpsreform, siger Mette Frederiksen.


 Lavere kontanthjælp til unge arbejdsløse og skrappere sanktioner over for arbejdsløse, der gentagne gange siger nej til tilbud om uddannelse og arbejde.
Det er nogle af punkterne i den kontanthjælpsreform, som regeringen og de borgerlige partier torsdag aften er blevet enige om i Beskæftigelsesministeriet.
Ifølge beskæftigelsesminister Mette Frederiksen (S) er aftalen socialt afbalanceret, fordi den ikke presser de arbejdsløse, som er ramt af eksempelvis psykisk sygdom eller store sociale problemer.
- Det er en socialt afbalanceret reform, hvor voksne, som kan arbejde, skal i arbejde, og unge som kan, skal i uddannelse.
- Men de mange tusinde danskere på kontanthjælp, som kæmper med sociale problemer, er ramt af sygdom eller har været væk fra arbejdsmarkedet i lang tid, dem bruger vi flere penge på, så både de og deres børn kan få det bedre, siger Mette Frederiksen.
 
Reformen skal give et overskud på omkring 1,1 milliard kroner. Ifølge parterne kommer overskuddet først og fremmest fra, at der bliver færre kontanthjælpsmodtagere, fordi flere kommer i uddannelse eller arbejde som følge af reformen.
Pengene skal bruges til at finansiere en del af den vækstplan, der fortsat forhandles om i Finansministeriet.
Venstres finansordfører Peter Christensen er tilfreds med aftalen, selvom Venstre har bedt om at få frie hænder til at skærpe reformen efter et kommende folketingsvalg:
- Der er mange gode initiativer i reformen, og derfor er vi også med. Men der er også nogle enormt usunde ting blandt andet, at regeringen har fjernet kontanthjælpsloftet, og det vil vi have mulighed for at ændre efter et valg, siger Peter Christensen.
