Abdullah overvejer at opgive valgkamp



 Abdullah Abdullah synes indstillet på at boykotte den anden valgrunde af præsidentvalget i Afghanistan, medmindre den siddende præsident, Hamid Kazai, ændrer holdning og imødekommer en række krav fra ham.
 Kampagnestaben for Abdullah Abdullah, der er tidligere udenrigsminister, siger, at der søndag vil blive givet meddelelse om, hvorvidt han deltager i den omstridte anden valgrunde.
 Den afghanske politiker aflyste lørdag et besøg i Indien, hvilket forstærkede spekulationerne om, hvad der vil ske ved det afghanske valg. Den forstærkede usikkerhed kommer på et tidspunkt, hvor USA's præsident, Barack Obama, er ved at træffe beslutning om, hvorvidt der skal sendes tusindvis af yderligere soldater til det krigshærgede land, hvor ingen af de to præsidentkandidater har ført åben valgkamp op til anden valgrunde.
 Vestlige iagttagere siger, at Abdullah ikke har oprettet kampagnekontorer. Samtidig siger diplomater, at en anden valgrunde eventuelt kan gennemføres med kun Karzai som kandidat. Det vil ikke være et problem i forhold til forfatningen, men det kan skabe tvivl om den kommende regerings legitimitet.
 USA's udenrigsminister, Hillary Clinton, siger dog, at en eventuel boykot fra Abdullah ikke vil undergrave valgets legitimitet. 
 Til et spørgsmål om, hvorvidt et valg med kun en kandidat vil kunne sikre afghanerne en legitim regering, svarer Clinton, at "sådanne situationer er forekommet tidligere" og ses både i USA og andre lande.
