Nyt afghansk fredsinitiativ har fokus på 2014
Otte lande bidrager til fredsoffensiv i Afghanistan, hvor 2014 nu opfattes som et "magisk tidspunkt."


 En række lande er involveret i nye fredsbestræbelser i Afghanistan, hvor alt diplomati ellers har været indstillet i måneder.
Otte lande bidrager ifølge The New York Times til den diplomatiske offensiv, som også skal skabe mere enighed om forudsætningerne for fred efter 2014 hos ikke blot den afghanske præsident, Hamid Karzai, og Taliban, men også hos Pakistan og USA.
Det nye initiativ blev taget tidligere i denne måned på Chequers, som er den britiske premierminister David Camerons landsted. Her opfordrede både Cameron, Karzai og præsident Asif Ali Zardari fra Pakistan til hurtige fredsforhandlinger.
Det skete i forlængelse af Karzais besøg i Washington, hvor han lovede præsident Barack Obama, at den afghanske regerings repræsentanter ville mødes med en Taliban-delegation i Doha, Qatar, for at drøfte fred.
Der er dog ingen tegn på gennembrud i processen indtil videre, men den nationale afghanske sikkerhedsrådgiver Rangin Dadfar Spanta siger, at årstallet 2014, hvor de sidste udenlandske kampstyrker forlader landet, nu opfattes som et "magisk tidspunkt".
- Det er tilfældet både i Afghanistan og i udlandet. Det er svært at vide, hvad der er realistisk, og hvad der er illusion, siger Rangin Dadfar Spanta til New York Times.
Et særligt fredsråd, der er nedsat af Karzai, har fremlagt et dokument med titlen "Køreplan for fred til 2015".
Taliban anslog nye toner ved et banebrydende møde med afghanske politikere i slutningen af december sidste år nær Paris.
Den islamistiske oprørsbevægelse rakte øjensynligt hånden ud til til forsoning i Afghanistan, men krævede en ny forfatning og magtdeling, når de udenlandske kamptropper i 2014 har forladt det krigshærgede land.
To fremtrædende Taliban-repræsentanter sad til bords med afghanske regeringsrepræsentanter, oppositionsmedlemmer og folk fra Nordalliancen.
Taliban var i Paris imødekommende på en række områder, men oprørsbevægelsen er splittet internt. Mange af dens kommandører holder fast i en mere aggressiv kurs.
 En hindring for direkte fredsforhandlinger er Talibans krav om, at Karzai skal fjernes. De anser den afghanske præsident for at være "en marionet" for USA.
