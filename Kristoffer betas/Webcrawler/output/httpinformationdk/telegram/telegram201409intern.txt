International aftale om Grønlands hvalfangst er på plads
De grønlandske fangere har nu sikkerhed for, hvor mange hvaler de må hive i land hvert år.


 Striden mellem Grønland og Den Internationale Hvalfangstkommission (IWC) er slut. Parterne er mandag blevet enige om, hvor mange hvaler de grønlandske fangere må hive i land de kommende år.
Det oplyser Udenrigsministeriet, som i fællesskab med Grønlands landsstyre har forhandlet aftalen med IWC på plads.
Et flertal af sammenslutningens medlemmer godkendte mandag aftalen, der giver de grønlandske hvalfangerne lov til årligt at hive 207 af de store havpattedyr i land.
Kvoten gælder for perioden 2015 til 2018.
De seneste to år har Grønlands selvstyre selv bestemt, hvor mange hvaler, der måtte fanges, fordi et flertal i IWC stemte imod Grønlands kvoteønske.
I 2013 blev kvoten fastsat til 221 hvaler.
Det antal, som nu er aftalt, er ifølge hvalfangstkommissionens videnskabelige komité biologisk bæredygtigt og giver fangersamfundet i Grønland sikkerhed for fangsten de næste fire år.
Formanden for Grønlands selvstyre, Aleqa Hammond, er tilfreds med aftalen og roser samarbejdet med Udenrigsministeriet i København.
- Det er et godt resultat, som anerkender det store arbejde som Danmark og Grønland sammen har lagt i denne sag. Vores resultat i IWC, viser hvor meget Danmark og Grønland kan opnå, når vi står sammen. Hvalfangsten har stor økonomisk og kulturel betydning for Grønland, og det er vigtigt, at der nu er sikret forståelse for dette i IWC, siger hun.
Kvoten omfatter 164 vågehvaler, 19 finhvaler, 10 pukkelhvaler og 2 grønlandshvaler i Vestgrønland samt 12 vågehvaler i Østgrønland.
