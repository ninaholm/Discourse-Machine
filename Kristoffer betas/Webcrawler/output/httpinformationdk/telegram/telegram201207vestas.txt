Vestaskurs stiger på rygte om kinesisk opkøb
Efter dramatisk fald mandag sender rygter om kinesisk opkøb Vestas-aktien i vejret.


  Rygter i den kinesiske presse om, at vindmølleproducenten Ming Yang Wind Power Group skulle være interesseret i at købe Vestas, får aktien til at stige.
Efter at være faldet med 10 procent mandag morgen lå aktien pludselig til en stigning på 3,6 procent, efter at det kom frem i det kinesiske medie Caixin, at den kinesiske vindmølleproducent angiveligt skulle være parat med et købstilbud.
Det skulle lyde på 1,5 til to milliarder euro for Vestas.
En embedsmand fra tilsynsmyndighederne, der ønsker at være anonym, bekræfter over for Caixin kinesernes ønske om at overtage den danske vindmølleproducent.
Vindmølleproducenten Ming Yang Wind Power ligger i den kinesiske Guangdong-provins. Virksomhedens bestyrelsesformand Wang Song siger til Caixin, at han ikke kan kommentere på handlen.
Efter rygterne er blevet bragt til torvs, har en talsmand fra den kinesiske vindmølleproducent imidlertid afvist over for Bloomberg News at ligge i forhandlinger med Vestas, skriver Ritzau Finans.
Vestas-aktien har været under pres og faldt kraftigt fra morgenstunden mandag. Det skete oven på en voldsom anbefalings-nedjustering fra den norske investeringsbank ABG Sundal Collier.
De generelle varsler om en stor nedtur for det europæiske vindmøllemarked spillede også ind på Vestas-aktiens fald.
Den allerede godt gennembankede Vestas-aktie dykkede 10 procent til en kurs omkring 26 kroner - ifølge Ritzau Finans med Danske Bank, Deutsche Bank og Morgan Stanley som største sælgere på dagen. Nordea køber kraftigt op.
Fredag oplyste Bloomberg News Energy Finance ifølge Ritzau Finans, at det europæiske vindmøllemarked står over for en stor opbremsning.
Samtidig skriver Morgenavisen Jyllands-Posten mandag om, at Vestas kan blive presset til en kapitalrejsning.
