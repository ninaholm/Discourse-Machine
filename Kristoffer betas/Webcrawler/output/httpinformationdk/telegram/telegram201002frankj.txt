Frank Jensen ser frem til ny styreform



 København, Odense, Århus, Aalborg og Frederiksberg skal have flertalsstyre på linje med landets øvrige kommuner. Det er en del af det nye regeringsgrundlag, og det vækker glæde hos Københavns overborgmester Frank Jensen (S).
- Det er en rigtig glædelig nyhed. Det er godt ud fra en demokratisk vinkel, fordi det giver større gennemsigtighed for borgerne. Den nuværende styreform er meget mudret, hvor det kan være svært at se, hvem der har ansvaret, siger Frank Jensen.
Han understreger, at den vigtigste ændring bliver, at kommunen kommer under en samlet ledelse i stedet for i dag, hvor de syv forvaltninger er selvstyrende enheder.
- Der kommer en fælles ledelse af administrationen af København. Det har vi ikke i dag, hvor det er delt op i syv små kongedømmer. Det kan give besparelser ved for eksempel fælles it-systemer, siger Frank Jensen.
