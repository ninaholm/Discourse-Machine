Mindre bølger rammer Aceh-provinsen
Mindre bølger har ramt kysten ved Aceh-provinsen, men endnu er der ingen meldinger om skader eller omkomne.


 Røde Kors nedtoner nu oplysninger om, at Aceh-provinsen i Indonesien skal være ramt af en fem meter høj bølge.
- Nu har vi talt med vores folk ved kysten, og der har været meget små bølger. Situationen ved kysten i Aceh kan nu betegnes som nærmest normal, siger Phil Charlesworth, der er lokal repræsentant for svensk Røde Kors i Indonesien, til svensk tv SVT.
Indonesiens meteorologiske institut oplyser til nyhedsbureauet AFP, at mindst tre tsunamier med op mod 80 centimeter høje bølger har ramt landets kyst efter det kraftige jordskælv, der er målt til 8,6.
Den højeste bølge på 80 centimeter har ramt Meulaboh i den vestlige del af Aceh-provinsen, og mindre bølger er registreret i nærliggende kystområder, oplyser Indonesiens meteorologiske institut.
De ramte kysten klokken 10.04 lokal tid, næsten halvanden time efter det første jordskælv på 8,6.
Desuden har området været præget af en række kraftige efterskælv, der er målt til mere end 8,0, siger indonesiske og amerikanske seismologer.
Derfor er der fortsat risiko for, at store områder langs den indonesiske kyst kan blive ramt af de ødelæggende kæmpebølger.
Ifølge Phil Charlesworth er alle evakueret fra de indonesiske kystområder, der er i farezonen, og de vil formentlig ikke få lov at vende tilbage før torsdag, når der er vished for, at faren er drevet over.
Myndighederne i Indonesien har forlænget en tsunamiadvarsel med henvisning til kraftige efterskælv.
Indonesiens præsident, Susilo Bambang Yudhoyono, nedtoner dog faren for ødelæggende tsunamier, men opfordrer alle til at søge væk fra kysterne og siger, at landet fortsat er i højt beredskab.
- Men indtil videre er der ikke meldinger om betydelige ødelæggelser og tilskadekomne, siger præsidenten ifølge AFP.
Flere andre lande omkring Det Indiske Ocean har ligeledes udsendt tsunamivarsel.
