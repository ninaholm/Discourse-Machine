Amerikanske kvinder vil have Obama
Den nuværende amerikanske præsident har vundet de kvindelige vælgere. Alligevel er han i tæt dyst med Romney.


 Hvis de amerikanske kvinder skulle vælge USA's næste præsident, ville der ingen spænding være ved november måneds præsidentvalg.
En ny meningsmåling viser nemlig, at den nuværende amerikanske præsident, Barack Obama, nyder opbakning fra 51 procent af de registrerede, kvindelige vælgere.
Det er hele 14 procentpoint mere, end storfavoritten til at blive Republikanernes præsidentkandidat, Mitt Romney, kan mønstre. Kun 37 procent af kvinderne vil sætte deres kryds ved ham.
Målingen er udført, efter at en amerikansk tv-kommentator har kritiseret Romneys kone for at være hjemmegående i stedet for at have et job uden for hjemmet.
Trods kvindernes massive opbakning til demokraten Obama ser kampen om at blive USA's næste præsident ud til at blive tæt.
Målingen viser nemlig også, at Mitt Romney med stormskridt haler ind på den nuværende præsident.
Obama har blot en føring på fire procentpoint i modsætning til 11 procentpoint for en måned siden. Målingen er gennemført af Reuters/Ipsos fra den 12. april til den 15. april.
Præsidenten har opbakning fra 47 procent af de adspurgte, mens 43 procent vil sætte deres kryds ved Mitt Romney.
Til sammenligning viste en meningsmåling i marts, at Obama havde opbakning fra 52 procent af vælgerne, mens 41 procent pegede på Romney.
Den seneste meningsmåling er foretaget, efter at Rick Santorum, som var Romneys værste konkurrent i kampen om at blive Republikanernes præsidentkandidat, har valgt at trække sig.
