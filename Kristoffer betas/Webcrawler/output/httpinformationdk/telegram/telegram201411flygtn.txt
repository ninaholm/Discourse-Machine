Flygtningenævn afgør: Afghansk tolk må blive i Danmark
En afghansk tolk og hans familie får lov til at blive, selvom Udlændingestyrelsen havde givet afslag på asyl.


 Flygtningenævnet har i en enstemmig afgørelse underkendt Udlændingestyrelsen, så en tidligere tolk for de danske styrker i Afghanistan Obaidullah Totakhil på 27 år, hans kone og parrets datter kan blive i Danmark, skriver Politiken søndag.
- Jeg er lettet og lykkelig. Vi er i sikkerhed. Var vi blevet sendt tilbage til Afghanistan, var jeg blevet slået ihjel, siger Obaidullah Totakhil til Politiken.
Flygtningenævnet finder det sandsynliggjort, at den tidligere tolk var efterstræbt af Taliban og profileret på en sådan måde, at han i Afghanistan ville være i risiko for at blive udsat for overgreb omfattet af udlændingelovens paragraf 7, stykke 2.
Nævnet finder endvidere, at hans kone som følge af sin mands forhold ville være i risiko, og at de afghanske myndigheder næppe ville kunne beskytte dem. Afgørelsen kommer fire måneder efter, at Udlændingestyrelsen havde givet afslag på asyl.
- Jeg tror aldrig, de forstod, at jeg havde sat livet på spil for de danske styrker og udstillet mig selv for fjenden i den tid, jeg arbejdede for danskerne, siger Obaidullah Totakhil, der i januar 2009 blev ansat af de danske styrker i Camp Price i Helmand-provinsen.
- Jeg ville hjælpe med at skabe fred. Der var 40 lande i koalitionen, og vi troede, de ville smadre Taliban. Havde vi vidst, at det gik, som det gik, havde vi ikke taget det arbejde, siger han.
Familien Totakhil opholder sig i øjeblikket i et flygtningecenter i Jelling, men har planer om at flytte til Faaborg, hvor en anden afghansk tolk og hans familie bor.
Ifølge Folketingets tolkeaftale fra maj sidste år skal tolke og andre, som har hjulpet de danske styrker i Afghanistan, og hvis liv er truet som følge heraf, tilbydes beskyttelse.
Bag aftalen stod regeringen, Venstre, De Konservative og Liberal Alliance.
Status er generelt set, at sagerne enten stadig er under behandling, at personen har valgt at blive i Afghanistan eller søge til Storbritannien, eller at personens ansøgning er blevet afvist.
I maj i år sluttede otte års krigsdeltagelse i Afghanistan, da de sidste danske kamptropper vendte hjem fra Helmand.
