Nikolaj Arcel i opløb om fornem filmpris
Den danske instruktør er nomineret til at modtage den prestigefyldte Nordisk Råds Filmpris.


 Nikolaj Arcels film "Sandheden om mænd" er Danmarks kandidat til Nordisk Råds Filmpris 2011.
Om valget af Nikolaj Arcels film siger den danske jury, filmanmelderne Per Juul Carlsen, Jakob Wendt Jensen og Eva Novrup Redvall:
- Arcel og hans filmhold spidder den moderne mand i al hans tvivl, søgen, angst, fortumlethed og selvoptagelse, og de gør det i et komplekst og gennemprofessionelt filmsprog.
- "Sandheden om mænd" er ikke blot en sjov film om ufrivilligt komiske mænd, men en film med så meget bid og vid og indsigt, at man har langt større lyst til at kramme Arcel end slå ham ihjel, hedder det i en udtalelse.
Sammen med fire andre nordiske film skal "Sandheden om mænd" nu konkurrere om Nordens vigtigste og mest eftertragtede filmpris.
Nordisk Råds Filmpris bliver givet til en film, der udmærker sig ved at være forankret i den nordiske kultur og være af høj kunstnerisk kvalitet.
Derudover skal den udmærke sig i kraft af sin originalitet og på samme tid formå at forædle filmkunstens mange elementer i et overbevisende og integreret værk.
En jury bestående af én repræsentant fra de respektive fem nordiske lande udpeger i oktober årets vinder af Nordisk Råds Filmpris 2011.
"Sandheden om mænd" med Thure Lindhardt i hovedrollen fik dansk biografpremiere 7. oktober 2010.
