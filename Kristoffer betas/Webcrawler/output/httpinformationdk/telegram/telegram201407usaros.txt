USA roser Iran i atomforhandlinger
En forlængelse af forhandlingerne om Irans atomprogram er sandsynligt ifølge iagttagere.


 Det Hvide Hus roser Iran for "overraskende" god opførsel i de seneste seks måneder i forbindelse med landets omstridte atomprogram, men det står endnu ikke klart, om forhandlingerne vil blive forlænget ud over den 20. juli.
Talsmanden for Det Hvide Hus, Josh Earnest, siger, at præsident Barack Obama og udenrigsminister John Kerry står for at skulle drøfte de forskellige muligheder i forbindelse med Iran.
En forlængelse af forhandlingerne er ifølge mange iagttagere sandsynligt, og de seks stormagter og iranerne arbejder på at få betingelserne fastlagt. Vestlige diplomater siger, at en erklæring om en ny tidsfrist allerede kan blive fremsat fredag.
Diplomater siger, at et gennembrud næppe vil komme, inden tidsfristen udløber søndag, da det ikke er lykkedes at komme videre i forhandlingerne om en potentielt historisk aftale om Irans atomprogram i de seneste uger.
Den iranske udenrigsminister, Mohammad Javad Zarif, sagde efter et møde med John Kerry tirsdag, at "der er tilstrækkeligt med fremskridt til, at vi kan fortælle vores politiske chefer, at dette er en proces, der er værd at fortsætte."
- Det er min anbefaling. Jeg er sikker på, at udenrigsminister Kerry vil opfordre til det samme, sagde iraneren med henvisning til at skubbe tidsfristen.
Den såkaldte P5+1-gruppe tæller de fem permanente medlemmer af Sikkerhedsrådet samt Tyskland. Iran er under pres for at nedtrappe dets nukleare program, så den udbredte frygt for, at landet er ved at udvikle atomvåben, bliver dæmpet.
Som modydelse skal de internationale sanktioner mod præstestyret lempes.
