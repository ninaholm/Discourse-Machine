Pentagon afblæser milliardudbud



 Pentagon trækker sit udbud om levering af optankningsfly til det amerikanske militær tilbage. Beslutningen skal i stedet træffes af USA's næste regering, siger forsvarsminister Robert Gates.
 Kontrakten på tankflyene er på 35 milliarder dollar, svarende til 185 milliarder kroner.
 - Det er min vurdering, at i den tid vi har til rådighed, kan vi ikke længere fuldføre et udbud, der skal være retfærdigt og objektivt i dette højspændte miljø, lyder det i en meddelelse fra Gates.
 Beslutningen er et nederlag for Northrop Grumman og dets europæiske partner EADS, som i første omgang vandt udbuddet om at levere tankfly til Pentagon. Men rivalen Boeing klagede over afgørelsen, og en gennemgang af processen viste, at der var begået fejl, og at Boeings forslag ikke var blevet behandlet retfærdigt.
