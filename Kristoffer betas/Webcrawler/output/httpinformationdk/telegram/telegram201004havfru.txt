Havfruen tilbage - men kun på storskærm
En stor videoskærm i havnebassinet på Langelinie viser livebilleder af Den Lille Havfrue, mens hun er udlånt til verdensudstillingen i Kina.


 Mens Den Lille Havfrue er udlånt til verdensudstillingen i Shanghai skal turisterne i København ikke gå glip af at opleve havfruen.
Det kommer dog kun til at ske på en stor videoskærm, som modtager direkte billeder af Den Lille Havfrue på sin uvante plads i Kina. 
Skærmen på næsten fem gange tre meter opsættes på Langelinie, og installationen åbnes klokken 03:30 lørdag morgen samtidig med, at pavillonerne på EXPO 2010 åbner i Shanghai.
Støttet af Ny Carlsberg fondet vil den kinesiske kunstner Ai Weiwei opføre sin videoinstallation i København. Live transmission fra Kina vil registrere og dokumentere de bevægelser og forandringer, der sker omkring Den Lille Havfrue, mens hun er i Kina.
- Den Lille Havfrue er et meget gammelt kulturelt ikon, men i vores samtid er den ved igen at blive et symbol. Ved at flytte den fra dens oprindelige position og ændre dens kulturelle omgivelser rejses der spørgsmål om, hvordan vi opfatter vores kulturarv og historiske værdier, siger Ai Weiwei.
Han er kendt for det imponerende olympiske stadion i Beijing - den såkaldte fuglerede.
På grund af tidsforskellen mellem Danmark og Kina vil der være tider på døgnet, hvor den direkte transmission er indstillet. Men på de tidspunkter vil man på storskærmen blandt andet se billeder fra Den Lille Havfrues rejse til Kina. 
 Den Lille Havfrue vil først være tilbage igen i København om 10 måneder.

