Romney slipper billigere end Obama i skat
Republikaneren Mitt Romney, der er god for cirka 1,4 milliarder kroner, betaler 15 procent i skat.


 
Republikanernes favorit til at udfordre præsident Barack Obama ved efterårets valg til Det Hvide Hus, Mitt Romney, regner med at skulle betale omkring 3,2 millioner dollar (cirka 18 millioner kroner) i skat for indkomståret 2011.

Hvor stor en indtægt rigmanden Romney havde sidste år, er uvist, men han vurderede i januar, at hans families indkomst i 2011 beløb sig til cirka 20,9 millioner dollar.

Det svarer til en skatteprocent for Romney på omkring 15,3 procent. Det er under halvdelen af topskatten for lønindkomster i USA, der er på 35 procent.
Langt hovedparten af Mitt og Ann Romneys indtægter kommer fra afkast af investeringer. Kapitalindkomster beskattes i USA langt mere lempeligt end lønindkomster.
Præsident Barack Obama og hans kone Michelle betalte 20,5 procent i indkomstskat af deres indkomst sidste år på 789.674 dollar (lidt under 4,5 million kroner).
Det oplyste Det Hvide Hus fredag i forbindelse med en ophedet debat om skattetryk i præsidentvalgkampen.
Præsidenten og hans kone tjente sidste år halvdelen af deres gage fra præsidentlønnen på 400.000 dollar (op mod 2,3 million kroner), mens resten var fortjeneste på Obamas bøger.
 Obama og hans partifæller i det demokratiske parti beskylder Mitt Romney, den førende republikanske kandidat, for at ville lempe skatten for de rige og i stedet øge byrderne for de mindre velstillede.
 Obama og hans vicepræsident, Joe Biden, har i denne uge brugt megen tid på at slå til lyd for, at millionærer skal betale minimum 30 procent i skat.
 Det kaldes "Buffett reglen", da milliardæren Warren Buffett skabte stor opsigt ved at afsløre, at hans skatteprocent var lavere end hans egen sekretærs.

Romney har en formue på omkring 250 millioner dollar (1,4 milliard kroner).



