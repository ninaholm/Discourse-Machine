Russisk valg skaber bekymring i USA
OSCE og andre observatører så mange forsøg på manipulation og svindel ved det russiske parlamentsvalg.


 Forløbet af det russiske parlamentsvalg, der var præget af hyppige fejl og svindelforsøg, skaber bekymring i USA.
- Vi er alvorligt bekymret over valgets forløb, siger udenrigsminister Hillary Clinton og henviser til, at internationale observatører ledet af OSCE i skarpe vendinger blandt andet kritiserer svindel med stemmeurnerne.
- Vi er også foruroliget over rapporten om, at uafhængige russiske valgobservatører blev generet og truet samt oplevede hackerangreb på deres hjemmesider, tilføjer den amerikanske udenrigsminister.
 OSCE overvågede stemmeoptællinger ved 115 valgsteder og så tegn på, at der blev kastet ekstra stemmesedler i stemmeurnerne.
 - Søndagens valg var præget af mange regelbrud og forsøg på åbenlys manipulation, hedder det i en den officielle OSCE-rapport, som kritiserer de fleste medier for at have været partiske, ligesom forskellige myndigheder har optrådt upassende partisk under valgkampen.
 - Valget var som et spil, hvor kun nogle spillere kunne være med, og hvor det hele er drejet til fordel for en af spillerne, siger Heidi Tagliavini, som leder OSCE-observatørerne.
Talsmænd for Frankrigs regering siger, at rapporten fra OSCE må føre til en grundig undersøgelse af alle påståede uregelmæssigheder.
Premierminister Vladimir Putins parti Forenet Rusland fik 238 af de 450 pladser i parlamentets underhus.
Partiet bevarer dermed sit flertal, men har mistet sit totredjedeles flertal, der giver mulighed for at ændre forfatningen.
Politiske iagttagere kalder tilbagegangen et alvorligt prestigetab for Putin forud for næste års præsidentvalg.
Valgdeltagelsen faldt fra 64 procent til lige under 60 procent.
Det russiske Kommunistparti, der næsten fordoblede sin opbakning, blev det næststørste parti.
