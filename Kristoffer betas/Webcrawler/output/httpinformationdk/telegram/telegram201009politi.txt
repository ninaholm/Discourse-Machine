Politisk flertal vil trodse EU-krav
Et flertal i Folketinget er klar til at tage en sag ved EU-domstolen, hvis EU kræver et dansk forbud mod det blødgørende stof Bisphenol A ophævet.


 Hvis EU kræver, at Danmark ophæver et forbud mod stoffet Bisphenol A, må vi tage den hele vejen til EU-domstolen.
Det er meldingen fra et flertal i Folketinget bestående af Enhedslisten, SF, Socialdemokraterne, De Radikale og Dansk Folkeparti.
- Det kan godt være, EU-Kommisionen udtaler sig sådan. Det har vi prøvet før. Men så må vi tage konflikten ved domstolen. Forsigtigheden skal altså stå på børnenes side, siger SF's EU-ordfører Pia Olsen Dyhr.
Reaktionen kommer, fordi EU's fødevarestyrelse (Efsa) i en ny risikovurdering afviser, at der er videnskabeligt belæg for et totalforbud mod stoffet, som blandt andet findes i sutteflasker, kopper med tud og emballage til babymad.
Et flertal uden om regeringen krævede allerede i maj 2009 et forbud mod Bisphenol A, som mistænkes for at være kræftfremkaldende og skadelig for mænds sædkvalitet. 
I marts i år gjorde fødevareminister Henrik Høegh (V) dog op med regeringens modstand og indførte et forbud.
Hos regeringens støtteparti, Dansk Folkeparti, er europaparlamentsmedlem Morten Messerschmidt også villig til at presse Henrik Høegh til at tage en retssag.
- EU's videnskabelige organisationer opererer altid med nogle andre sandsynlighedsgrænser, end dem vi bruger i Danmark. Derfor mener jeg roligt, vi kan tage en sag ved domstolene og få afgjort, hvad der holder, siger Messerschmidt.
Det har ikke været muligt at få en kommentar fra fødevareminister Henrik Høegh, da han i øjeblikket er på vej til Skotland.
