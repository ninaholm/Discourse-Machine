Cameron efter møde: Kompromisforslag fra EU skal være bedre
Vi har gjort fremskridt, men det er stadig ikke godt nok, siger Cameron efter møde med EU-chef om reformkrav.


 Der er sket fremskridt, men som det ser ud nu, er kompromisforslaget om de britiske krav til EU-reformer stadig ikke godt nok.
Sådan er meldingen fra den britiske premierminister, David Cameron, efter at han fredag har forhandlet med EU-Kommissionens formand, Jean-Claude Juncker, i Bruxelles.
- Vi har gjort fremskridt i dag, men det er ikke nok, siger Cameron til den britiske tv-station, Sky News.
- Der skal arbejdes mere på det, siger Cameron om det kompromisforslag, der i øjeblikket ligger på forhandlingsbordet.
Cameron har fredag været i Bruxelles i jagten på et kompromis om de krav til reformer af EU-samarbejdet, som han kræver forud for en folkeafstemning om ja eller nej til fortsat britisk medlemskab af EU.
På mødet har Juncker ifølge britisk presse tilbudt Cameron en fireårig nødbremse på velfærdsydelser til migranter fra andre EU-lande.
Nødbremsen kan trækkes af Storbritannien eller andre EU-lande, hvis deres velfærdssystemer er under ekstraordinært pres, og hvis ellers de andre EU-lande siger ja.
Det er det foreløbige kompromisforslag til det sværeste af Camerons fire krav til EU-reformer, nemlig kravet om, at EU-borgere, der kommer til Storbritannien fra andre medlemslande, først kan opnå britiske velfærdsydelser efter fire år.
Søndag aften får den britiske premierminister besøg i London af EU-præsidenten Donald Tusk, der mandag ventes at være klar med et officielt kompromisforslag til kravene om reformer af EU-samarbejdet.
David Cameron har lovet briterne en folkeafstemning inden udgangen af 2017 om ja eller nej til at blive som medlem af et reformeret EU.
Men afstemningen kan allerede blive i juni, hvis det på et EU-topmøde i Bruxelles 18. og 19. februar lykkes EU-landene at nå til enighed om reformerne.
