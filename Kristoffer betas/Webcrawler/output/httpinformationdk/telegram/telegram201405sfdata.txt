SF: Datatilsynet har brug for flere muskler - ikke færre
SF er glad for, at der endelig er sparket hul i dagsordenen om datasikkerhed. Mange borgere er utrygge.


 Det giver ingen mening at spare på datakontrol.
Det siger Karina Lorentzen, retsordfører hos SF, i kølvandet på skandalen omkring Se og Hørs ulovlige overvågning af kendte og kongelige kreditkort-transaktioner og flere sikkerhedssvigt hos Nets.
- Jeg har svært ved at forstå, at Datatilsynet kan klare sig med færre penge i en tid, hvor mængden af data, de skal kontrollere, bare stiger, siger hun.
Regeringen har lagt op til at beskære Datatilsynets bevilling fra 22,4 millioner kroner til 20,6 millioner kroner.
- Der klart brug for flere muskler, og det må ind i de politiske overvejelser efter de bebudede undersøgelser, siger hun.
Finanstilsynet og Digitaliseringsstyrelsen har krævet en grundig redegørelse for, om Nets har håndteret danskernes kreditkortoplysninger forsvarligt. Det samme har Danske Bank, der er samarbejdspartner med Nets.
Derudover har justitsminister Karen Hækkerup (S) iværksat en ministeriel kulegravning af databeskyttelsen i Danmark, og hun har bebudet ny lovgivning og skrappere krav, hvis det skulle vise sig at være nødvendigt.
- Undersøgelserne er det eneste rigtige, så det kan blive klarlagt, hvad der skal ske. Jeg er glad for, at der er sparket hul i den dagsorden. SF har interesseret sig for det et stykke tid, men der har ikke været et politisk ønske om at se nærmere på det, siger Karina Lorentzen.
I det store perspektiv ønsker SF, at der nedsættes en overvågningskommission.
- Mange borgere synes, det er enormt utrygt med de muligheder, som teknologien giver i dag, i spørgsmålet omkring datasikkerhed. Mange af os føler, at vi har mistet kontrollen over vores egne data, siger hun.
En overvågningskommission skal vurdere, hvordan man undgår masseovervågning og sikrer retten til et privatliv.
- Kommissionen skal skulle komme med konkrete forslag, der kan beskytte den enkelte imod indgribende og krænkende overvågning, siger hun.
Nets varetager i dag driften af dankortet, betalingsservice og - gennem en kontrakt med staten - NemID.
