Billig olie er med til at sende europæiske aktier i rødt
SAS lukrerer på billige olie, men størstedelen af danske aktier lukkede med fald tirsdag eftermiddag.


 Det europæiske aktielandskab lukkede tirsdag eftermiddag med blodrøde tal.
Om det er en tidlig vinterdepression, der har ramt investorerne, er ikke til at vide, men aktieanalytiker hos Nordea Jesper Bamberger fortæller, at der er flere forskellige årsager til, at aktiehandlerne hellere vil sælge end købe.
Blandt andet var prisen for en tønde Nordsø-olie rekordlav tidligere tirsdag, mens en håndfuld økonomiske nøgletal fra Asien har været med at sende aktiekurserne sydpå.
- Lave oliepriser er en del af ligningen. Vi har også set nogle nøgletal fra Kina, og det har været med til at presse markederne, siger Jesper Bamberger til Ritzau.
Prisen for en tønde Nordsø-olie var tirsdag eftermiddag under 40 dollar, som er den laveste pris siden februar 2009.
Det danske eliteindeks C20 Cap lukkede med et fald på halvanden procent.
Et af de danske selskaber, der særligt rammes af prisudviklingen på olien er A.P. Møller-Mærsk olieforretningsben, Maersk Oil.
Det kan da også ses på Mærsks to aktier, der faldt med lidt over to procent hver.
Derimod kan flyselskabet SAS glæde sig over, at oliepriserne falder. Det betyder nemlig færre omkostninger for flyene i luften.
SAS-aktien stiger med omkring to procent, og skal man tro råvareranalytiker Ole Sloth Hansen fra Saxo Bank kan flyselskabet se frem til endnu billigere olie i den nære fremtid.
Ole Sloth Hansen forventer, at olieprisen i den kommende tid kan blive ved med at falde, mens de største skeptikere er bange for, at en prisen kan nå helt ned til omkring 20 dollar per tønde.
