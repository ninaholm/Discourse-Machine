GM går i betalingsstandsning mandag



 General Motors, GM, gennem generationer amerikansk erhvervsliv største succes og stolthed, går i betalingsstandsning i dag. Det bekræfter kilder i den amerikanske regering.
 Meddelelsen ventes tidligt i aften dansk tid. Præsident Barack Obama holder pressemøde om amerikansk bilindustri klokken 18.00 dansk tid, og chefen for General Motors, Fritz Henderson, taler kort efter.
 Målet er at give GM's ledelse tid til at omstrukturere den fallerede virksomhed. Den skal deles i to, en med de rentable dele og en med de tabsgivende dele, som lukkes.
 Betalingsstandsningen kommer, efter at godt halvdelen af General Motors' kreditorer godkender, at deres tilgodehavende ombyttes til en andel på 25 procent i en omstruktureret bilkoncern.
 Som led i omstruktureringen bliver den amerikanske stats storaktionær i den nye virksomhed.

