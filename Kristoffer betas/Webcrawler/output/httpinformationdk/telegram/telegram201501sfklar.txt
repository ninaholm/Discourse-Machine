SF er klar til højere straf for brud på indrejseforbud
SF vil gerne se på højere straf for brud på indrejseforbud, men det skal målrettes grov kriminalitet.


 Det skal udløse en højere straf, hvis udlændinge overtræder deres indrejseforbud i Danmark, mener SF.
- Straffen er meget lav i dag. Vi kan godt se på højere straf, men det skal være differentieret i forhold til at ramme de folk, som er udvist for at have begået grov kriminalitet.
- Hvis man er blevet her på et turistvisum, er det efter min mening i en anden liga, siger SF's retsordfører og formand for Folketingets Retsudvalg, Karina Lorentzen.
Hun mener, at man på forhånd er nødt til at sikre, at for eksempel en thailandsk kvinde, som er dansk gift og får indrejseforbud efter at have overskredet sit turistvisum, ikke straffes lige så hårdt, som en udlænding med grov kriminalitet bag sig.
- Men hvis man er udvist for grov vold og kriminalitet i Danmark, så har jeg ikke noget problem med, at det skal koste en højere straf end i dag at vende tilbage, siger hun.
Desuden skal det sikres, at Danmark har mulighed for at sende de udviste til deres hjemland for at afsone en eventuel straf, siger Karina Lorentzen. Hun tilføjer, at det i dag kan være svært.
For eksempel kan Danmark i øjeblikket ikke sende fængslede polske statsborgere til Polen, fordi de polske fængsler er overfyldte, siger retsordføreren.
- Der vil være en del udviste, der vender tilbage, fordi de nærmest er født og opvokset her, og deres familie er her.
- Jeg tror egentligt ikke, at det afskrækker dem at komme i et dansk fængsel, hvis de gribes i ny kriminalitet, for så har de mulighed for at være her og få besøg af deres familie, siger hun.
De seneste tal viser ifølge TV2, at mindst 476 personer er blevet anmeldt for at have overtrådt deres indrejseforbud i 2014. Tallet er steget de senere år.
I 2011 blev 368 personer anmeldt for at bryde deres indrejseforbud, mens tallet var steget til 435 personer i 2013.
De Konservative vil have sat straffen for at bryde indrejseforbud op til et års ubetinget fængsel. Liberal Alliance vil også have sat straffen op. Begge partier vil sikre, at straffen skal afsones i hjemlandet.
