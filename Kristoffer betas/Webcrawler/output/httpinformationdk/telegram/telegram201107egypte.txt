Egypten vil blokere libyske tv-kanaler
Libyske tv-kanaler misinformerer ifølge egyptisk domstol om revolutionen mod Gaddafi.


 Fjernsynsseerne i Egypten skal ikke længere fyldes med halve sandheder om oprøret i Libyen mod landets leder, Muammar Gaddafi.
En domstol i Kairo har bestemt, at den førende udbyder af satellit-tv i Egypten, Nilesat, skal blokere for 14 libyske tv-stationer, fordi de viderebringer ukorrekte oplysninger om Gaddafis modstandere og oprøret i det hele taget.
Samtlige 14 kanaler har tilknytning til regeringen i Tripoli, og spreder "falske informationer om oprøret i Libyen mod landets leder", lød påstanden fra de advokater, der havde rejst sagen og krævet kanalerne udelukket fra Nilesat.
Dermed vil det ikke længere være muligt at se de libyske tv-kanaler via Nilesat, der er den største kommercielle udbyder af satellit-tv i Mellemøsten og Nordafrika.
Nilesat har over 40 millioner abonnenter, og dets udbud af kanaler når også ind i Libyen. Hvor mange kunder Nilesat har i Libyen, oplyser selskabet ikke.
De store, statslige tv-kanaler i Libyen fylder en stor del af deres sendeflader med at rapportere om demonstrationer, der støtter Gaddafi, lederens mange taler og udfald mod de vestlige lande samt patriotisk folkemusik.
I kanalernes nyhedsprogrammer skildres oprørerne hovedsageligt negativt. Enten er de farlige, bevæbnede bøller eller også er de medlemmer af terrororganisationen al-Qaeda.
De militære ledere i Egypten har undgået at vælge side i borgerkrigen i nabolandet, men grænseovergangen mellem de to lande holdes fortsat åben, og dermed sikres oprørerne forsyninger af fornødenheder via Egypten.
