Ny prognose afblæser truende lægemangel
Antallet af læger stiger voldsomt i de kommende årtier. Men der vil være brug for flere praktiserende læger.


 Manglen på læger har været kaldt et af de største problemer i det danske sundhedsvæsen. Men ifølge en ny prognose bør patienter i Danmark ikke være bange for, at der ikke er læger nok til at behandle dem. Det skriver Berlingske.
Forventningen er nemlig, at der i 2035 vil være 33.713 læger i Danmark - eller næsten 6000 flere end hidtil antaget.
Det ­fremgår af en lægeprognose, som offentliggøres i denne uge, og som ifølge sundhedsminister Sophie Løhde (V) er en rigtig god nyhed.
- Det er helt afgørende for et velfungerende sundhedsvæsen, at vi har det rette sundhedspersonale til at tage sig af danskernes sygdomme og sørge for deres velbefindende.
- Derfor er det også glædeligt, at prognosen viser, at der sker en stigning, som er større end forventet, siger hun.
Lægerne er blevet hurtigere til at gennemføre medicinstudiet og den efterfølgende videreuddannelse til speciallæge. Samtidig stiger pensionsalderen, så lægerne er længere på arbejds­markedet.
Derudover er det lykkedes at lokke stadig flere udenlandske læger til at arbejde i Danmark, og så er optaget på medicinstudiet øget med den nye uddannelse i Aalborg.
Samlet betyder det, at der sammenlignet med i dag vil være 59 procent flere læger i 2040, som er slutåret for den nye prognose.
Og det er glædeligt, mener f­ormanden for Lægeforeningen, Andreas Rudkjøbing.
- Ud fra prognosen ser den fremtidige lægemangel ikke ud til at være det ­påtrængende problem, som det var tidligere, siger han til Berlingske.
Andreas Rudkjøbing peger dog på, at der ligger en opgave i at få fordelt lægerne over hele landet og dirigere dem ind i de specialer, der i særlig grad er behov for.
Aktuelt er der eksempelvis mangel på neurologer og geriatere, der er eksperter i ældresygdomme.
Forventningen er også, at der vil være brug for flere praktiserende læger end de godt 3500, der er i dag. Læger har det nemlig også med gerne at ville klumpe sig sammen i de større byer og især i hovedstadsområdet.
Derfor er der ifølge Andreas Rudkjøbing i dag, hvad han kalder en "funktionel" mangel på læger i nogle områder af landet, eksempelvis i Thy og i Nykøbing Falster. Senest er der opstået et problem med akut mangel på praktiserende læger i Esbjerg.
Til det formål er der netop nedsat et lægedækningsudvalg, som skal komme med forslag til at løse den udfordring. Udvalget skal afrapportere i slutningen af 2016.
- Udvalget kommer med konkrete forslag til, hvordan vi sikrer en bedre geografisk spredning af læger, fordi der desværre er mange steder i landet, at man har utrolig svært ved at tiltrække og fastholde læger, siger sundhedsministeren.
