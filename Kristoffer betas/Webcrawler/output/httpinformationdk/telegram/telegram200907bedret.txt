Bedre tænder til de rige



 Hellere rask og rig end syg og fattig, lyder et berømt Simon Spies-citat. Det har den mest vellønnede del af danskerne taget til sig - i hvert fald når det gælder tandsundheden. 
 For den rigeste fjerdedel af den danske befolkning mellem 30 og 59 år går omkring dobbelt så meget til tandlæge som den fattigste fjerdedel, viser nye tal fra Danmarks Statistik over danskernes tandlæge- og lægebesøg.
 Også når det gælder speciallægernes venteværelser, er danskerne med den største tegnebog overrepræsenterede, mens det ikke gælder besøgene hos de almindelige læger. Her er arbejdsløse og pensionister/efterlønsmodtagere i overtal. 
 Tallene viser også, at indvandrere går betydeligt mindre til både læge og tandlæge i forhold til personer med dansk oprindelse. Især når det gælder mændene, hvor 72 procent af de mandlige indvandrere gik til læge i 2008 mod 81 procent af mændene med dansk oprindelse. 
  Ifølge Danmarks Statistik modtog 5,1 millioner danskere i 2008 ydelser fra praktiserende læge, tandlæge mv. Det svarer til 93 procent af befolkningen. 
 58 millioner gange blev en læge eller tandlæge kontaktet. I 70 procent af tilfældene var det kontakten med en praktiserende læge, som i langt de fleste håndterede situationen enten i konsultationen eller via en telefonen. 
 Kun tre procent af kontakterne var via e-mail, og blot ved to procent af de mange kontakter rykkede lægen ud til den syges hjem.

