Giro 413 dufter af søndagskarbonader



 Vi har alle en erindring om radioprogrammet Giro 413. Nogle husker på mormors skrattende transistorradio og duften af karbonader. Andre lever sig tilbage til søndagskøreture og fællessang fra bagsædet af en bil.  
 Søndag efter søndag har ønskeprogrammet Giro 413 været lydkulisse til danskernes fridag fra kl. 12.17 til kl. 14, og fredag d. 8. januar fylder radioprogrammet 60 år. Dermed er programmet det tredjeældste i DR's historie, kun overgået af radionyhederne og morgenandagte .  
 - Familiemedlemmer efterlyser og finder hinanden gennem Giro 413. Nogle sender en hilsen til ungdomskæresten og andre siger tak for hjælpen i forbindelse med en ulykke eller et sygdomstilfælde. Den slags gør mit arbejde værdifuldt, fortæller vært Margaret Lindhardt.
 I 1961 lyttede 97 pct. af Danmarks befolkning med uanset alder og geografi. I dag tænder i gennemsnit 801.000 danskere for P4 hver søndag omkring frokosttid. Per Jauert, lektor fra Informations- og Medievidenskab ved Århus Universitet, forklarer populariteten med, at programmet bygger på lytterkontakt. 
 - Der ligger et stærkt folkeligt element i have kontakt med sin radio, og det er Giro 413's styrke, at programmet har medvirket til at gøre radioen til et personligt og næsten intimt medie, siger han. 
 Den udlægning er Henrik Smith-Sivertsen, der forsker i dansk populærmusik ved Københavns Universitet, enig i.  
 - Giro 413 er et traditionsprogram, og det vil leve de næste 20 år. Det handler om fest og hverdagsliv, og om at blive ved med at være, som man er. Programmet er indgangen til minderne, og derfor vil der lyde et ramaskrig, hvis DR vil tage det af fladen. 
