Tyrkiet er stadig langt fra EU-varmen
Der er stadig lang vej, før Tyrkiet er kvalificeret til at blive EU-land, fastslår EU-Kommissionen i en ny rapport.


 Tyrkiet skal være langt bedre til at sikre grundlæggende rettigheder som ytrings- og religionsfrihed, før landet kan blive inviteret ind i EU.
Det er en af hovedkonklusionerne i EU-Kommissionens årsrapport om optagelsesforhandlingerne med Tyrkiet.
- Ytringsfriheden og pressefriheden har behov for at blive styrket i Tyrkiet både i lovgivningen og i praksis. Der er også fortsat mangler i udøvelsen af religionsfrihed, lyder det i rapporten.
EU-Kommissionen udtrykker blandt andet bekymring over en stigning i antallet af retssager mod tyrkiske journalister samt myndighedernes blokering af flere internetsider som YouTube.
Kommissionen ser dog også visse fremskridt i Tyrkiet. Der er ros til en forfatningsændring, som blev vedtaget med stort flertal ved en folkeafstemning i september. Ændringen indeholder en række reformer af det juridiske system og indskrænker militærets magt.
Tyrkiet har forhandlet om EU-optagelse siden 2004, men forhandlingerne går i sneglefart på grund af striden med EU-landet Cypern, som uofficielt er delt op mellem græsk-cyprioter og tyrkisk-cyprioter.
Under et besøg i London mandag understregede Tyrkiets præsident, Abdullah Gül, at han og Tyrkiet forsat vil arbejde hen mod tyrkisk EU-medlemskab. Omvendt langede han ud efter den udbredte modstand i Europa mod at invitere Tyrkiet indenfor.
- Den internationale magtbalance ser ud til at skifte mod øst og Asien, så det er en strategisk nødvendighed for EU at have Tyrkiet som medlem, sagde Gül i en tale i tænketanken Chatham House.
Fremtrædende europæiske ledere som Frankrigs præsident Nicolas Sarkozy og Tysklands forbundskansler, Angela Merkel, har udtalt sig imod tyrkisk medlemskab af unionen og opfordrer i stedet til et særligt partnerskab.
