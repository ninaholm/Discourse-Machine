FAKTA: Her findes det kræftmistænkte akrylamid



 * Akrylamid findes i arbejdsmiljøet, drikkevandet, visse fødevarer og tobak.
* Det dannes, når man steger, bager eller griller fødevarer, der indeholder både stivelse og asparaginsyre ved temperaturer på over 120 grader. Der kan således være akrylamid i fødevarer som brød, kiks, chips, stegte kartofler, morgenmadsprodukter og kaffe.
* Ofte findes akrylamid i fødevarer med en sprød, brun overflade. Der findes ikke akrylamid i kogte og ubehandlede fødevarer.
* Ved tobaksrygning bliver der også dannet store mængder akrylamid, så rygerne har langt mere akrylamid i blodet end ikke-rygere.
* Akrylamid har i dyreforsøg vist sig at være kræftfremkaldende. Om den mængde akrylamid, vi får fra kosten, er kræftfremkaldende, er dog endnu ikke afklaret.
* Et dansk studie har vist en øget risiko for brystkræft blandt tilfældigt udvalgte danske kvinder med høje mængder akrylamid i blodet, og en hollandsk undersøgelse har fundet en sammenhæng mellem akrylamidholdige fødevarer og forekomst af kræft i æggestokke og livmor.
* Man kan begrænse indtaget af akrylamid ved at undgå at tørstege, grille og friturestege sin mad og lade være med at spise branket og brændt mad.
Kilde: Kræftens Bekæmpelse
