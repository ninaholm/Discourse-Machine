Slut med sukker til børnefødselsdagen



 Skolebørnene i Odder kan godt glemme alt om at spise kage i klassens time i skolen. Og børnehavebørnene kan godt droppe slikposerne til kammeraterne næste gang, de fylder år.
 Odder Kommune har netop vedtaget en mad- og måltidspolitik for børn og unge, der kræver nul sukker i dagpleje, skoler og daginstitutioner.
 Målet er, at ingen børn tilbydes sukkerholdige mad- og drikkevarer som sodavand, saft, kage, is og slik i kommunens skoler og institutioner hverken på hverdage eller ved særlige lejligheder som fødselsdage og fester. 
 Madpakkerne blander kommunen sig dog ikke i - det er stadig forældrenes ansvar.

