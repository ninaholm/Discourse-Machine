Russer: Gaddafi og oprørere forhandler
Muammar Gaddafis ledelse fører direkte samtaler med de libyske oprørere. Det siger russisk udsending.


 Den libyske ledelse i Tripoli fører direkte samtaler med repræsentanter for de oprørere, der i tre måneder har forsøgt at fjerne Muammar Gaddafi fra magten i Libyen.
Det sider den russiske udsending Mikhail Margelov, der torsdag var i Tripoli. Samtidig siger Gaddafis søn Saif al-Islam, at et parlamentsvalg under internationale overvågning er den eneste vej ud af den politiske krise i landet.
- Jeg er blevet informeret om, at der er direkte samtaler i gang mellem Gaddafis styre i Tripoli og repræsentanter for oprørerne i Benghazi, siger Mikhail Margelov efter samtaler med den libyske premierminister, Baghdadi al-Mahmudi, til det russiske nyhedsbureau Itar-Tass.
Forhandlinger er foregået i Paris, og den franske præsident, Nicolas Sarkozy, skal være orienteret.
Margelov mødtes med repræsentanter for oprørerne i deres hovedby Benghazi i sidste uge. Han siger ikke noget om, hvad samtalerne i Paris konkret er gået ud på, og oprørernes Nationale Overgangsråd, NTC, har ikke bekræftet samtalerne.
 En talsmand for NTC siger, at rådets krav er uændret. Gaddafi skal væk efter 41 år ved magten.
Samtidig siger Muammar Gaddafis søn Saif al-Islam, at eneste mulighed for at løse konflikten i det nordafrikanske land er valg.
- Omgående valg under international observation er eneste løsning, siger han til den italienske avis Corriere della Sera.
