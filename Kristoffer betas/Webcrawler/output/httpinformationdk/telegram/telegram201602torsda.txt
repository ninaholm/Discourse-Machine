Torsdagens aktier: Genmab til tops i grønt eliteindeks



 
Positive salgstal sendte torsdag Genmab til tops i grønt dansk eliteindeks, der bød på stigninger til stort set alle aktier.
Samlet steg C20 Cap med 2,2 pct. til 976,56 efter onsdagens fald på 3 pct. Stigningen skyldtes ifølge Mads Zink, der er chefhandler i Danske Bank, blandt andet, at der var mindre usikkerhed at spore hos investorerne.
- Markederne er kommet lidt igen fra, at de var ekstremt nervøse for nogle uger siden. Vi er rebounded en smule, men nervøsiteten ligger stadig ikke langt under overfladen, og der skal ikke meget til for, at det bliver lidt nervøst igen. Vi har haft en regnskabssæson, hvor vi indtil videre har set nogle ganske pæne regnskaber de fleste steder, siger Mads Zink til Ritzau Finans.
- Nu går vi ind i en dividendesæson, der startede med Novozymes torsdag. Over de næste otte uger bliver der udbetalt mere end 50 mia. kr. i dividende i Danmark, og det kan komme til at præge markedet over den næste periode, fortsætter han.
Torsdagens store vinder i C20 Cap-indekset blev biotekvirksomheden Genmab, der lå i toppen af indekset dagen igennem. Om formiddagen skrev Nordea ifølge Børsen, at selskabets nye januar-salgstal for kræftmidlet Darzalex bekræftede produktets kæmpe potentiale. Aktien lukkede torsdag 5,6 pct. højere i 822,50 kr.
Vestas-aktien lagde sig i midten af indekset med en stigning på 2,0 pct. til 457 kr. i forlængelse af oplysninger om et fortroligt forlig i Henrik Nørremark-sagen.
- Nu undgår Vestas måske at blive trukket igennem managen i medierne det næste stykke tid, siger Mads Zink.
Novozymes endte til gengæld i bunden af eliteindekset med et fald på 0,6 pct. til 290 kr., men det skal ifølge Mads Zink ses i lyset af, at der torsdag fragik et udbytte på 3,50 kr. per aktie.
- Hvis man renser Novozymes for dividenden, så klarer aktien sig ganske udmærket. Det er rent teknisk, siger han.
På de europæiske markeder var stemningen ligeledes positiv, og særligt finans- og energiaktierne trak i den positive retning. Ifølge Mads Zink gik det billede også igen i Danmark. I eliteindekset steg Jyske Bank, Nordea og Danske Bank med henholdsvis 2,9 pct. til 295,50 kr., 2,1 pct. til 67,25 kr. og 1,8 pct. til 184,20 kr.
VESTJYSK BANK STORMEDE FREM
Vestjysk Bank aflagde regnskab fra morgenstunden torsdag, og banken havde for første gang i fem år et overskud på bundlinjen. Regnskabet viste et resultat efter skat på 49 mio. kr. i 2015, hvilket bankens ledelse betegner som "ikke tilfredsstillende". Alligevel handlede investorerne Vestjysk Bank-aktien op med 12,8 pct. til 8,35 kr.
Banknordik-aktien faldt 3,9 pct. til 112,50 kr. Bankens regnskab torsdag var præget af nogle store engangsposter, der belastede med 522 mio. kr. og medførte et underskud før skat på 332 mio. kr.
Sydbank-aktien rettede sig ud torsdag med en stigning på 3,0 pct. efter onsdagens dyk på 8,4 pct. til 179,30 kr. i forlængelse af bankens regnskab. Det sendte aktien op i 184,60 kr. torsdag eftermiddag.
Der bliver undersøgt muligheder for at fusionere de to holdingselskaber bag entreprenørselskabet MT Højgaard, Højgaard Holding og Monberg & Thorsen, oplystes det torsdag i en kortfattet meddelelse fra de to moderfonde, Knud Højgaards Fond og Ejnar og Meta Thorsens Fond.
MT Højgaard afleverede positivt regnskab, og aktierne i de to moderselskaber steg med 2,8 pct. til 405 kr. for Højgaard Holding og 4,6 pct. til 431 kr. for Monberg & Thorsen.
Simcorp-aktien steg også med 9,2 pct. til 294,80 kr., efter at finanshuset Carnegie løftede anbefalingen af aktien til "køb" fra "hold".
MOLS-LINIEN PÅ VEJ MOD AFNOTERING
Aktien i rederiet Mols-Linien oplevede et kraftigt fald på 28,4 pct. til 69,50 kr., efter at storaktionæren Polaris har fået grønt lys fra Nasdaq Copenhagen til at afnotere selskabet fra fondsbørsen. Eneste forudsætning er, at Polaris skal tilbyde at købe de resterende aktier tilbage til samme kurs, som man tidligere har tilbudt de øvrige aktionærer.
Polaris tilbød i august de øvrige aktionærer at købe aktierne til en pris af 40 kr. stykket.
TDC fik barberet kursmålet til 39 kr. fra 46 kr. af Morgan Stanley. Finanshuset fastholder samtidig anbefalingen "overvægt", fremgår det af data fra Bloomberg News.
TDC-aktien rettede sig 1,0 pct. til 29,19 kr. efter onsdagens fald på 5 pct., som var det største i C20-indekset.
