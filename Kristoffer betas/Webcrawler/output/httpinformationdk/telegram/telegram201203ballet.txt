Balletmester har ladet sig narkoteste
Nikolaj Hübbe har afleveret hår til kokaintest, og teaterchefen tror på balletmesterens uskyld.


 Efter balletmester Nikolaj Hübbe er blevet beskyldt for kokainmisbrug af balletdansere og ifølge en konsulent har erkendt sit misbrug af det ulovlige narkotikum, har han ladet sig teste for kokain.
Det rapporterer Kulturen på News på TV 2 News.
I to omgange - i efteråret sidste år og i begyndelsen af i år - lod Nikolaj Hübbe sig frivilligt teste for kokain, og begge gange var resultatet det samme, fortæller bestyrelsesformand for Det kongelige Teater, Stine Bosse.
- De var helt rene, fastslår bestyrelsesformanden til Kulturen på News.
Nikolaj Hübbe tog en såkaldt hårtest, hvor man ved at undersøge et hår, kan afgøre om hårets ejermand har taget kokain - i den periode, hvor håret er vokset fra hovedet.
Derfor frikender de test ikke i sig selv balletmesteren for de beskyldninger, han blev udsat for tilbage i juni sidste år.
Alligevel tror både bestyrelsesformand Stine Bosse og teaterchef Erik Jacobsen på Nikolaj Hübbes uskyld.
- Grunden til at han træder frem, og har taget de test, er anklagerne mod ham i sommer, siger Stine Bosse til Kulturen på News
Hun forklarer, at Nikolaj Hübbes humørsvingninger ikke behøver skyldes kokain, og det er teaterchef Erik Jacobsen enig i.
- Det er velkendt, at han er temperamentsfuld, men også ambitiøs, fortæller Erik Jacobsen til Kulturen på News.
I sommer afviste teaterchefen ellers, at det var nødvendigt for Nikolaj Hübbe at lade sig teste, da det ville mistænkeliggøre ham.
Men siden da er Erik Jacobsen altså kommet på nye tanker, og det skyldes ikke mindst den nye bestyrelsesformand, Stine Bosse.
- Jeg har ikke lagt skjul på over for Erik (Jacobsen), at jeg ikke mener, at problemet dengang blev tacklet ordentligt. Teaterchefen haft svært ved at håndtere det, siger Stine Bosse til Kulturen på News.
