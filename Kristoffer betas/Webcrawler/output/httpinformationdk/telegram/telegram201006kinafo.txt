Kina forsvarer censur på internettet
Over 400 millioner mennesker er på nettet i Kina, som er blandt de værste til at undertrykke internetbloggere.


 I en ny hvidbog fra Kinas regering forsvarer kommunistpartiets ledere sin ret til at udøve censur på internettet. Argumentet er hensynet til statens sikkerhed, og udenlandske regeringer bedes respektere kinesernes onlinepolitik.
- Inden for Kinas territorium er internettet under kinesisk overherredømme. Dette bør respekteres og beskyttes, siger regeringen i dokumentet om det store system af internetcensur, der ofte kaldes "Kinas Store Firewall". Censuren hindrer adgang til enhver hjemmeside, som kommunistpartiet finder uacceptabel, og det kan dreje sig om alt fra pornografi til politiske kommentarer.
Over 400 millioner mennesker er på nettet i Kina, men landet er blandt de værste til at undertrykke internetbloggere
Den amerikanske internetgigant Google har haft komplicerede stridigheder med Kina om censuren af den kinesiske søgetjeneste google.cn. Striden blussede op i december sidste år, da kinesiske hackere forsøgte at få adgang til en række systemkritikeres e-mail-konti, der drives af Googles gmailservice. Det fik Google til at true med lukning af sin kinesiske søgetjeneste, og selskabet meddelte desuden, at det ikke længere vil underlægge sig den selvcensur, som de kinesiske myndigheder kræver. 

