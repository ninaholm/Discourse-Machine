Råvarer stiger efter katastrofen i Japan
En førende canadisk bank vurderer, at priserne på råvarer vil stige, når Japan indleder genopbygningen.


 Genopbygningen i Japan efter det voldsomme jordskælv og den ødelæggende tsunami vil efter al sandsynlighed får priserne på tømmer, krydsfiner, stål og andre byggematerialer til at stige, vurderer den canadiske Scotiabank mandag.
Banken oplyser, at råvarepriserne efter al sandsynlighed vil stige i de næste 6 til 12 måneder, mens Japan kommer sig efter den dobbelte naturkatastrofe i marts og fortsætter med at kæmpe med krisen på atomkraftværket Fukushima-Daiichi.
Der vil finde omstillinger fra atomkraft til importeret flydende naturgas sted i Japan, og en række kraftværker i USA og dele af Europa vil sandsynligvis også blive fyret med naturgas, hedder det i analysen.
På kort sigt vil Japan importere større mængder gas og råolie for at opveje tabet af elektricitet fra de lukkede atomkraftværker.
- De mere varige konsekvenser af havarierne på Fukushima-atomkraftværket kan blive en stramning af sikkerhedsprocedurer og reaktorteknologier i hele verden og være med til at bremse udviklingen af atomkraft, siger vicedirektør Patricia Mohr, Scotiabank.
Hun tilføjer, at lande som Kina, Indien, Sydkorea og Rusland på den anden side er store vækstmarkeder for atomenergi, og de vil næsten helt sikkert fortsætte med at udvide med nye atomkraftværker.
 - Hvis ikke de gør det, så vil det få priserne på fossile brændstoffer på verdensplan til at stige til nye rekordhøjder i det kommende årti og få udledningen af drivhusgasser til at stige dramatisk, siger Mohr og konkluderer:
- Samlet set vil katastrofen på Fukushima-Daiichi sandsynlig snarere forsinke end at afspore den nukleare renæssance.
