Danmark på syvendeplads i klimakamp



 Danmark ligger på en syvendeplads i verden, når det gælder indsatsen mod klimaforandringer. Det viser en ny undersøgelse, som i dag blev offentliggjort på FN's klimakonference i Poznan, Polen. 
 Det årlige Climate Change Performance Index sammenligner 57 lande, der står for mere end 90 procent af verdens samlede CO2-udledning. Og mens Sverige gør mest for at nedbringe udledningerne af drivhusgasser, så ligger Saudi-Arabien på en sidsteplads. 
 Men selvom Sverige topper indekset, så placeres den svenske klimaindsats alligevel kun på en fjerdeplads. For ingen lande har gjort sig fortjent til en første-, anden- eller tredjeplads, hævder miljøorganisationerne Germanwatch og Climate Action Network (CAN) i Europa.
 Landenes placeringer udregnes på baggrund af 12 nationale indikatorer, der blandt andet er baseret på det enkelte lands klimapolitik og reelle CO2-udslip. 
