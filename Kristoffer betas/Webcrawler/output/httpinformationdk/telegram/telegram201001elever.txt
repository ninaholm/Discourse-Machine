Elever og forældre dumper afgangsprøver



 Regeringens store serviceeftersyn af folkeskolen bør føre til, at de gamle afgangsprøver udskiftes med nye instrumenter. Den globaliserede fremtids prøver skal kunne måle, om eleverne har lært at samarbejde og være innovative.
Det mener både elevernes og forældrenes organisationer forud for det serviceeftersyn af folkeskolen, som regeringen indleder midt i næste uge på Marienborg, efter at statsminister Lars Løkke Rasmussen (V) bebudede det i sin nytårstale.
Danske Skoleelever og forældreforeningen Skole og Samfund arbejder sammen om at gøre afgangsprøven til en forandringsagent, fortæller formanden for forældreforeningen Skole og Samfund, Benedikte Ask Skotte.
- I stedet for at måle eleverne på dansk og analyser af romaner, så mål dem på det, man har brug for, når man kommer videre fra folkeskolen - netop samarbejde, udvikling af den innovative evne og evnen til at se sammenhængen mellem fagene i stedet for fagene hver for sig, siger forældreformanden.
Hun forestiller sig projekter som en del af afslutningsopgaverne.
Undervisningsminister Bertel Haarder (V) er skeptisk, men vil ikke udelukke et forsøg.

- Jeg har et åbent sind. Vi har forsøg om mange ting, så dét kan godt lade sig gøre, hvis nogen kommer med en meningsfuld ansøgning, siger Haarder.

Formanden for Danske Skoleelever, Troels Boldt Rømer, finder afgangsprøven forældet og dominerende.
- Den sætter dagsordenen, som lærerne underviser efter. Den er slutmål for eleverne. Den bruges til sammenligning af prøvekarakterer. Men den tester meget få kompetencer, siger han.
