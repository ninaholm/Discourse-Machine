Færre cyklister bliver dræbt i trafikken
19 cyklister mistede livet i 2010. Det er det laveste antal dræbte cyklister i trafikken nogensinde.


 Bilister og cyklister passer bedre på hinanden end nogensinde før. 19 cyklister mistede livet i 2010, og det er det laveste antal dræbte cyklister i trafikken, der er registreret nogensinde.
I 2008 mistede 54 cyklister livet i trafikken, i 2009 var tallet 26.
Landsformanden i Dansk Cyklist Forbund, Claus S. Hansen, gik netop ind i foreningen i 1989 for at være med til at få antallet af dræbte cyklister ned.
 - I 1989 var der omkring 110 dræbte cyklister, så det er meget glædeligt, at tallet hele tiden går nedad. Det betyder, at når flere cykler, så er både bilister og cyklister mere opmærksomme på hinanden, siger Claus S. Hansen.
Landsformanden hæfter sig ved, at der ikke var nogen børn blandt de cyklister, der mistede livet i 2010. Derimod var 10 ud af de i alt 19 dræbte cyklister 60 år eller ældre.
Det hårde vintervejr har paradoksalt nok haft en positiv betydning for statistikken, fordi bilisterne sænker farten, og cyklisterne er mere tilbageholdende med at cykle, når der ligger sne. 
- Men det rekordlave antal dræbte er også udtryk for en positiv udvikling, hvor  cykelsikre initiativer rundt omkring i kommunerne og et øget fokus på sikkerhed i medierne og befolkningen spiller en stor rolle, siger han.   
Fokus på trafiksikkerhed i medierne har også betydet, at antallet af de frygtede højresvingsulykker er nede på seks.
 - I 2010 var der en højresvingsulykke hver måned de første seks måneder, men højresvingskampagnerne i medierne har virket, for lykkeligvis skete der ikke flere ulykker af den slags i 2010, siger Claus S. Hansen

