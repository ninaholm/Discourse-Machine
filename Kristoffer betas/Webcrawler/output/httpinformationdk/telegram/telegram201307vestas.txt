Vestas-aktie topper C20 for fjerde gang i år
Vestas er igen kommet i medvind, og alene i juli blev vindmølleaktionærerne seks milliarder kroner rigere.


 For fjerde gang i år indtager Vestas-aktien pladsen som månedens mest stigende aktie i danske elite-indeks, C20.
Med få timer tilbage i julis handler på fondsbørsen er vindmølleaktien alene i denne måned steget med 40 procent og med imponerende 256 procent siden årsskiftet. Aktien handles onsdag eftermiddag i kurs 114, hvilket er det højeste niveau siden juli 2011.
Kursfesten i juli har gjort Vestas-aktionærerne næsten seks milliarder kroner rigere.
Aktieanalytiker i Spar Nord Mikkel Duus-Hansen forklarer det massive kurshop med en række konkrete forhold, der alle virker i Vestas' favør.
- Investorerne har i en periode mistet tilliden til Vestas som business case, men den tillid er nu vendt tilbage. Og med tilliden følger en parathed til at investere i selskabet, og derfor ser vi de her voldsomme kursstigninger.
- Den genfundne tillid bygger investorerne blandt andet på bedre udsigter for branchen som helhed, men Vestas har også selv en stor del af æren for udviklingen.
- Eksempelvis har Vestas implementeret mere end 100 sparetiltag omfattende alt fra skruer og bolte til produktionen af større komponenter, siger Mikkel Duus-Hansen.
Generelt har juni været en god måned for de største danske aktieselskaber, og C20-indekset ligger onsdag eftermiddag til en samlet månedsstigning på 6,5 procent, hvilket er den næsthøjeste månedsstigning i år.
- Både den europæiske og den amerikanske centralbank er blevet mere positive i deres udmeldinger, og samtidig har fremgangen på det amerikanske arbejdsmarked vist sig at være stærkere end forventet, siger Mikkel Duus-Hansen.
- Det skubber til investorernes risikoappetit og tro på fremtiden, og derfor shopper de flere aktier i forventning om at få andel i den økonomiske fremgang, som vi nu igen ser tegn på, siger han.
Efter Vestas følger Jyske Bank og Pandora som månedens mest stigende aktier i C20-indekset med stigninger på henholdsvis 14 og 13 procent.
Som det eneste selskab i C20-indekset ser Chr. Hansen ud til at afslutte måneden med et kursfald.
