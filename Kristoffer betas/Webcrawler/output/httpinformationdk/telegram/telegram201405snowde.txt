Snowden blander sig i Se og Hør-skandalen
Whistlebloweren Edward Snowden bruger Se og Hør-skandalen til at opfordre danskerne til opgør mod overvågning


 
	Se og Hør-skandalen har fået den kendte amerikanske whistleblower Edward Snowden til at henvende sig direkte til danskerne med et klart budskab, skriver Berlingske mandag.

	Danskerne skal bruge debatten omkring Se og Hørs påståede misbrug af kreditkortoplysninger til at gøre op med virksomheder og myndigheders masseovervågning. De skal ganske enkelt spørge politikerne på Christiansborg, om de er på borgernes eller spionernes side.

	Sådan lyder opfordringen fra Snowden, der lever i asyl i Moskva. Han bruger Se og Hør-sagen til at huske danskerne på, at de overvåges, hver gang de svinger dankortet, skriver en mail eller ringer op på mobilen.

	- Den gode nyhed er, at parlamentet (Folketinget, red.) har beføjelse til at handle, og at den globale folkelige opbakning til at bringe masseovervågningen til ophør aldrig har været større, skriver han i et brev til Berlingske.

	Den tidligere amerikanske efterretningsmand lækkede selv i foråret 2013 oplysninger om den amerikanske efterretningstjeneste NSA's overvågningsaktiviteter.

	Han understreger i sit brev til Berlingske, at de kendte og kongelige er blevet genstand for den samme "ubegrundede overvågning, som almindelige borgere dagligt bliver udsat for".

	Det er den danske musiker og aktivist Peter Kofod, der har formidlet kontakten mellem Snowden og Berlingske. Peter Kofod sendte i sidste uge presseklip fra Se og Hør-sagen til Snowden, som herefter på eget initiativ har skrevet brevet henvendt til den danske befolkning.

	 

