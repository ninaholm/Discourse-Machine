Reinfeldt balancerer på en knivsæg
Sveriges statsminister, Fredrik Reinfeldt, mangler kun 300 stemmer, før han kan danne en regering med absolut flertal, skriver svenske aviser.


 Sveriges borgerlige statsminister, Fredrik Reinfeldt, venter i spænding på resultatet af fintællingen af stemmerne fra weekendens riksdagsvalg.
Flere svenske aviser skriver, at Reinfeldt kun mangler 300 stemmer for at kunne danne en regering med absolut flertal. 
De fire borgerlige regeringspartier, der kalder sig Alliansen, har foreløbig fået 172 af Riksdagens 349 mandater og mangler derfor kun tre mandater i at have flertal.
Med med 60.000 udlands- og brevstemmer, som endnu ikke er talt med, mangler Alliansen kun 42 ekstra stemmer i Dalarna, 92 i Värmland og 164 i Göteborg for at sikre sig et flertal, rapporterer flere svenske medier.
- Intet er afgjort endnu. Det er meget spændende, siger lektor i statskundskab Olle Folke til avisen Expressen.
Også Reinfeldt insiterer på, at kampen ikke er tabt.
- Vi må vente på det endelige valgresultat, sagde han dagen efter valget.
Meget tyder på, at den sidste procent af stemmerne kan ændre resultatet dramatisk og tippe en markant sejr over i de borgerliges favør.
- Hvis de sene stemmer falder på en bestemt måde, så kan Socialdemokraterna teoretisk set tabe tre pladser, siger matematiker Svante Linusson fra Teknologiinstituttet i Stockholm.
Samtidig kan det svenske valgsystem dog også betyde, at de borgerlige får flest stemmer - men alligevel ikke opnår flertal i parlamentet.
Det endelige resultat ventes tidligt torsdag.
