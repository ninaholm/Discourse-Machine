Uddannelsesforbundet overvejer at sætte kontingent ned
Danmarks Lærerforening fylder ikke strejkekasse op efter lockout. Uddannelsesforbundet overvejer det samme.


 Lockouten af lærerne i april har været en dyr fornøjelse. Kontingentet er steget kraftigt for igen at fylde forbundenes kasser, og det har gjort mange medlemmer vrede.
Danmarks Lærerforening har netop droppet ideen om at fylde strejkekassen helt op.
Nu overvejer Uddannelsesforbundet, der blandt andet organiserer lærere på erhvervsskoler, AMU-skoler, produktionsskoler, forsvaret, ungdomsskoler, sprogcentre, efterskoler og private skoler, at gøre det samme.
- Vi har hovedbestyrelsesmøde onsdag, og der beslutter vi, om vi skal følge lærernes eksempel og sætte kontingentet ned, siger næstformand i Uddannelsesforbundet, Børge Pedersen.
- Det er klart, at vi er påvirkede af lærernes beslutning. Vores medlemmer er utilfredse, og vi er nødt til at kikke på det.
Forbundet besluttede i marts, inden konflikten var en realitet, at strejkekassen skulle fyldes igen i tilfælde af en konflikt.
Danmarks Lærerforening havde i første omgang besluttet, at strejkekassen skulle fyldes op til samme beløb efter konflikten, men den beslutning er nu omgjort.
Det betyder, at den enkelte lærer sparer 15.024 over fire år. I stedet for at betale 20.160 kroner slipper den enkelte lærer med en ekstraregning på 5.136 kroner over fire år, skriver Avisen.dk
Før konflikten var der 1,7 milliarder kroner i lærernes strejkekasse, nu har fagforeningen besluttet, at det er nok, at kassen rummer 1,1 milliarder kroner om fire år.
Skolelederne, der udgør en selvstændig kreds i Danmarks Lærerforening, slipper billigere end lærerne.
Skolelederforeningen har slået en handel af med Danmarks Lærerforening, som betyder, at lederne får 25 millioner kroner fra den fælles strejkekasse, som de så kollektivt betaler tilbage i et konfliktkontingent til lærerforeningen.
Skolelederne har efter lockouten, ifølge Avisen.dk, besluttet at løsrive sig.
Formand for Danmarks Lærerforening Anders Bondo Christensen erkender, at fritagelsen af individuelt konfliktkontingent for skolelederne er et forsøg på at forhindre den splittelse.
- Det har været vigtigt for os, at vi kunne finansiere det, uden at den enkelte skoleleder skulle betale et konfliktkontingent. Vi har haft mange henvendelser på, at det ville medlemmerne ikke acceptere, siger Anders Balle til Avisen.dk.
