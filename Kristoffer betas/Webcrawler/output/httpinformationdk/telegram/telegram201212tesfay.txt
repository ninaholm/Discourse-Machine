Tesfaye stopper som SF-næstformand: Uenig med Vilhelmsen
Uoverensstemmelser om den politiske linje får Mattias Tesfaye til at trække sig som SF's næstformand


 SF's næstformand Mattias Tesfaye forlader torsdag sin post. Det sker først og fremmest på grund af den politiske linje, som den nye partiformand Annette Vilhelmsen står for.
Næstformand Mattias Tesfaye støttede da også Astrid Krag i forbindelse med valget af Annette Vilhelmsen som ny partiformand.
Tesfaye er nært knyttet til tidligere skatteminister Thor Möger Pedersen og den tidligere formand Villy Søvndal, hvis fornyelsesprojekt han støttede. Det lægger han ikke skjul på i et interview med Politiken.
- Den politik, som Annette Vilhelmsen blev valgt på og har klart mandat til at gennemføre, er jeg simpelthen ikke enig i, siger Mattias Tesfaye til politiken.dk
- Som næstformand skal man være formandens højre hånd. Jeg laver ikke andet end at bokse rundt i organisationen og kæmpe for den linje, der er vedtaget, men det kan jeg ikke, hvis jeg ikke selv kan stå inde for det, siger han.
Beslutningen fra Mattias Tesfaye om at trække sig viser, at der trods en klar sejr til Annette Vilhelmsen ved formandsvalget fortsat ikke er helt styr på partiet.
- Der er ikke fuld ro på i partiet, selvom der kom en markant afgørelse. Der er flere, som ikke vil affinde sig med valget.
- Også på højt plan, siger Hans Mortensen, der er forfatter til SF-bogen "Den røde tråd" og politisk journalist på Weekendavisen, til Ritzau.
Tesfaye var ikke mindst optaget af et opgør med, hvad han så som SF's politisk korrekte rets- og udlændingepolitik, ligesom han med sin fagforeningsbaggrund var optaget af at gøre SF til et parti for de klassiske arbejdere.
Matthias Tesfaye, der er murer og faglig sekretær i 3F, har tidligere sagt, at partiet skal turde vælge side politisk.
