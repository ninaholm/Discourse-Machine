Ydmyg dronning skålede med gæsterne
Det var en ydmyg dronning, der tirsdag aften tog imod og skålede med sine gæster på Christiansborg Slot.


 Det var en tydelig forventningsfuld og ydmyg dronning, der tirsdag aften bød 375 gæster velkommen til den store fødselsdagsmiddag på Christiansborg Slot forud for hendes 70-års fødselsdag på fredag. 
- I aften har jeg mulighed for at bringe en hilsen og en tak til hele landet for alt, hvad jeg igennem snart mange år har modtaget af venlighed og varm opmærksomhed fra alle sider, sagde dronning Margrethe og hævede glasset for at skåle med gæsterne.  
Der venter den royale familie og resten af gæsterne en festlig aften, når nogle af landet - og udlandets - mest populære optræder for at hylde den snart 70-årige dronning. 
Blandt andet vil Kim Larsen, Lis Sørensen, sir Cliff Richard og Ørkenens Sønner sørge for festlige indslag, mens gæsterne spiser sig igennem aftenens festmenu. 
Dronningen udtrykte især stor glæde over at se gæster uden for Danmarks egne geografiske grænser. 
- Det betyder meget for mig, at også Færøerne og Grønland er repræsenteret her i aften. Vel kan der være langt fra Torshavn eller Nuuk, men for mig har afstanden aldrig virket afskrækkende eller de mange sømil uoverskuelige, sagde dronningen. 
Foruden repræsentanter fra Færøerne og Grønland tæller gæsterne også folketingets ministre, alle landets borgmester, formændene for partierne i Folketinget og højtstående embedsmænd. 
- Det er mit håb, at denne aftens vekslende indslag og overraskelser må blive til glæde for alle de, som har lejlighed til at følge med i begivenheden, sluttede dronningen. 
Fødselsdagsmiddagen og de festlige indslag kan følges direkte på TV2.  
