Fregatter bliver 200 millioner for dyre



 Forsvarets kommende fregatter vil overskride budgetterne - og endda i hundredmillionerkroners klassen. Det fremgår af et aktstykke fra Finansudvalget, der netop nu behandles i Forsvarskommandoen. Det skriver Ingeniørens netavis, ing.dk

 De tre nye fregatter af Ivar Huitfeld-klassen, der samlet forventes af koste 4,7 milliarder kroner, bliver op mod 200 millioner kroner dyrere over de kommende fire år. 

 Årsagen er højere prisstigninger end forventet på materialer som kobber og lønninger til funktionærer og timelønnede i forbindelse med hovedkontrakterne, der omfatter bygningen af skibene, varslings- og ildledelsessystemer samt våbensystemer til skibene. 

 I langt de fleste af programmets kontrakter er der indarbejdet prisreguleringsmekanismer, der sikrer leverandørerne kompensation for prisstigninger på blandt andet løn og materialer, og de har vist sig at være højere end det generelle OECD-indeks. 

Nationaløkonom ved Handelshøjskolen i Århus Christian Bjørnskov mener, at forsvaret i udgangspunktet har handlet fornuftigt ved at anvende OECDs prisreguleringer i budgetterne, men han er kritisk over for, at Staten igen ender med holder leverandørerne fri for de øgede udgifter. 

 - Man kunne have genforhandlet aftalerne, så staten ikke skal dække alle de ekstra udgifter. Det er ikke optimalt, men det er politisk følsomt, fordi der er job på spil hos leverandører og underleverandører, hvis staten kræver, at man deler i porten, siger Christian Bjørnskov til ing.dk. 

Anders Friis, der er leder af fregatprogrammet i Forsvarets Materieltjeneste, er ikke uenig i det synspunkt, men han fremhæver, at det ville have hævet den samlede pris på de tre skibe. 
