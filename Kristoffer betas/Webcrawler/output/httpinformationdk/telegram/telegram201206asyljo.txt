Asyljob: Ingen gulerødder til firmaerne
Justitsministeren håber på, at de danske lokalsamfund vil åbne armene for asylansøgere, der søger job.


 Der bliver ingen økonomiske gulerødder eller lignende motivationsfaktorer til danske virksomheder, som måske gerne vil ansætte en asylansøger i et job.

Det fastslår justitsminister Morten Bødskov (S), som onsdag fremlagde regeringens længe ventede asylplan, der skal give asylansøgere mulighed for at bo og arbejde uden for asylcentrene.
Direkte adspurgt om, hvorvidt firmaerne kan forvente økonomisk støtte fra det offentlige ved at ansætte asylansøgere, lød svaret:
- Nej. Det er der ikke lagt op til. Der er lagt op til, at det er på lige vilkår med alle andre, siger Bødskov.
Ministeren sætter i stedet sin lid til, at by- og lokalsamfundene rundt om i Danmark slår armene ud for jobsøgende asylansøgere, som gerne vil yde en arbejdsindsats under ordnede vilkår.
- Jeg tror på, at vi vil se lokalsamfund, hvor centrene ligger, vil tage imod det her, siger Morten Bødskov, der erklærer sig som optimist på asylansøgernes vegne.
- Fordi der med regeringens udspil er skabt sikkerhed om, at det foregår på ordentlige vilkår løn- og ansættelsesvilkår. Overenskomstmæssige forhold, tilføjer han.
Ministeren vil ikke sætte tal på, hvor mange der vil få glæde af jobmuligheden, da mange forhold foreløbig er uvisse, lyder det.
Regeringens nye asyludspil bygger på en rapport fra et tværministerielt embedsmandsudvalg.
