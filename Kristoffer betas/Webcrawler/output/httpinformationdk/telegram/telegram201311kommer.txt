Nu kommer der hjælp til svigtede flypassagerer
Transportminister vil med ny ordning få flyselskaber, der undgår erstatning til passagerer, op af stolen.


 Aflyste fly, ombookinger og lange forsinkelser er noget de fleste rejsende vil undgå, når de står i lufthavnen.
Endnu mere surt er det, når flyselskaber nægter at betale den erstatning, som passagererne har krav på. Selv efter at passagererne har klaget til Trafikstyrelsen.
- Nu strammer vi op og siger, at når Trafikstyrelsen udtaler sig i klagesager, så skal udenlandske flyselskaber indrette sig efter det, siger transportminister Pia Olsen Dyhr (SF) til Ritzau.
Indtil nu kan Trafikstyrelsen kun sende en udtalelse til flyselskaber, der ikke har overholdt reglerne for erstatning.
Men med den nye ordning kan Trafikstyrelsen træffe en bindende afgørelse, som flyselskaberne skal rette sig efter.
- Jeg tror, at der er rigtig mange flypassagerer, som er frustrerede over ikke at få kompensation, selvom de har fået medhold fra Trafikstyrelsen, siger transportministeren.
Den nye ordning lyder som en spændende idé, mener branchedirektør for Dansk Luftfart, Michael Svane.
- Der er ingen tvivl om, at ændringen vil have en effekt. Til gengæld bliver det en diskussion, om det generelt vil bringe de her sager ud af verden, siger han.
Det er ifølge ham primært udenlandske flyselskaber, der har holdt igen med at betale erstatning. Det er transportministeren enig i.
- Inden for det seneste års tid har der desværre være en række tilfælde, hvor udenlandske flyselskaber ikke har rettet sig efter Trafikstyrelsens udtalelse i klagesagerne, siger Pia Olsen Dyhr i en pressemeddelelse.
Hvis flyselskaberne ikke efterlever afgørelser fra Trafikstyrelsen, skal en politianmeldelse få dem på rette spor.
En række EU-regler sørger for, at passagerer, der rejser mellem EU-lande får erstatning ved aflysninger, boardingafvisninger og lange forsinkelser.
