Ny aftale: Danske fiskere kan fortsat fiske i norsk farvand
Ny kvoteaftale mellem EU og Norge sikrer, at danske fiskere kan fortsætte fiskeriet i Norge efter nytår.


 Danske fiskekuttere kan efter nytår forsat sætte kursen mod norsk farvand, efter at en ny aftale om fiskeområderne torsdag aften blev indgået i Irland. Den nuværende aftale udløber ved årsskiftet.
EU og Norge er således blevet enige om en kvoteaftale for 2015, der atter åbner for de vigtige farvande i de norske dele af Nordsøen og Skagerrak. Således kan danske fiskere fortsat kaste snøren ud efter blandt andet torsk, rødspætte og sild i norsk farvand.
Aftalen er vigtig for dansk fiskeri og fastsætter kvoterne for flere af de vigtigste bestande.
- Jeg har presset hårdt på for, at min norske kollega og kommissionen fik en aftale på plads, så danske fiskere fra nytår kan fange fisk i norske farvande.
- Det var en uholdbar situation for de danske fiskere, da de sidste år først fik adgang til de vigtige norske fiskeområder i marts. Derfor er jeg glad for, at det er lykkes, allerede nu at lande en aftale, siger fødevareminister Dan Jørgensen (S) i en pressemeddelelse.
Aftalen for 2015 indebærer, at der for andet år i træk sker en stigning i kvoterne for torsk i Nordsøen og Skagerrak med fem procent. På forhånd havde Danmarks Fiskeriforening (PO) meldt ud, at en større stigning i kvoterne var ønsket.
- Det går fremad for torskebestanden i Nordsøen og Skagerrak. Det er meget positivt, og derfor er vi meget optaget af, at kvoterne afspejler de reelle fiskerimuligheder - ellers tvinges fiskerne til udsmid, siger Svend-Erik Andersen, der er formand.
Kvoteaftalen for 2014 trak ud trods utallige danske forsøg på at påvirke forhandlingsparterne. Derfor kom aftalen først på plads i marts i år, selvom aftalen normalt skal være på plads inden nytår.
Problemet var dengang, at spørgsmålet om makrelfiskeri skulle afgøres først.
- Vi har i år haft et mere normalt forløb i forhandlingerne mellem EU og Norge.
- Det er også positivt, at fiskerne nu har en større klarhed over, hvilke fiskerimuligheder de har for det kommende år, siger Svend-Erik Andersen.
Aftalen skal nu godkendes endeligt af EU-landenes fiskeriministre, hvilket ventes at ske på ministerrådsmødet i Bruxelles 15. december.
