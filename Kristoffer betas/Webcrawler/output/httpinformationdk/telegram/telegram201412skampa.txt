S-kampagne prøver at skyde Venstres våben ned
Socialdemokraterne anklager i en ny kampagne Venstre for at råbe løftebrud til alt, hvad regeringen siger.


 Råb løftebrud!
Sådan lyder "Løkkes hemmelige skræmme-manual" i en ny kampagne, som Socialdemokraterne har lanceret i flere dagblade lørdag.
- Socialdemokraterne prøver at demontere det, som partiet betragter som modstanderens våben, siger Frederik Preisler, der er administrerende direktør i reklamebureauet Mensch, om kampagnen.
Annoncen, som blandt andet er bragt i Ekstra Bladet, har fået stemplet "top secret" og indeholder en række punkter med udmeldinger fra Socialdemokraterne, hvortil Venstre-formand Lars Løkke Rasmussens strategi ifølge annoncen er: Råb løftebrud.
Et af punkterne lyder:
- Socialdemokraterne siger: "Der er skabt titusindvis af nye job".
- Råb løftebrud!, lyder svaret fra den tidligere statsminister.
Kampagnen er et modsvar til en lækket valgkampmanual fra Venstre, hvoraf det fremgår, at oppositionspartiet vil angribe regeringen ved at omtale den som "løftebrudsregeringen".
- Annoncen skal tages med et glimt i øjet. Vi har i lang tid hørt på Venstre og set i deres skræmmemanual, at de bare skal sige løftebrud til alt. Selv hvis vi ikke kan levere en hvid jul, er det løftebrud, siger Socialdemokraternes gruppeformand Leif Lahn Jensen til Ritzau.
Men selv om annoncen skal tages med et smil, er det ikke sikkert, at den kommer til at få den ønskede effekt, lyder det fra Frederik Preisler.
- Spørgsmålet er, om det vil lykkes, og om det er smart. Man kan meget hurtigt ende i den situation, at det, der står tilbage, når røgen har lagt sig, er ordet løftebrud. Det klæber, siger han og fortsætter:
- Det er meget svært at svine andre til uden selv at få skidt på skjorten.
Men Leif Lahn er ikke nervøs for, at annoncen får den modsatte virkning.
- Vi tør godt snakke om alt og gøre op med det ord, som Venstre ikke bestiller andet end at sige.
- Hold op med at køre rundt i det her og lad os så snakke om politik, lyder opfordringen til oppositionspartiet fra Socialdemokraternes gruppeformand.
