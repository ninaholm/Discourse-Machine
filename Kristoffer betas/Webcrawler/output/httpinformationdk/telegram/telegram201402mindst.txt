Mindst 60 dræbt i Kijev i torsdagens kampe
Ifølge kilder i oppositionen har mindst 60 mennesker mistet livet i kampene i Ukraines hovedstad, Kijev.


 Mindst 60 personer har mistet livet i torsdagens kampe i Ukraines hovedstad, Kijev, oplyser kilder i oppositionen og læger ifølge flere nyhedsbureauer.
- Mindst 60 demonstranter har mistet livet i dag. De havde alle sammen skudsår, siger Svyatoslav Khanenko, der er koordinator i EuroMaidan Medical Centre, til nyhedsbureauet AFP.
De voldsomme sammenstød mellem politi og demonstranter er blusset op igen, og tusindvis af demonstranter kæmper med bevæbnede politistyrker i Kijev, efter at en våbenhvile mellem oppositionen og regeringen kun formåede at holde i få timer.
- Hundredvis af folk er blevet kørt på hospitalerne, siger Valeria Lutkovskaja, der er det ukrainske parlaments ombudsmand for menneskerettigheder, til det russiske nyhedsbureau Itar-Tass.
- I dag har jeg inspiceret hospitaler i Kijev. De er overfyldte. Der er dusinvis af mennesker med skudsår. Kijevs gader er en arena for kampe, tilføjer hun og opfordrer begge parter til at stoppe kampene.
- Jeg opfordrer til omgående at stoppe blodsudgydelserne i Kijevs gader og i andre ukrainske byer. Det er aldrig for sent at stoppe skyderiet, det er aldrig for sent at redde liv.
Demonstranterne i Ukraine har samtidig taget 67 politifolk som gidsler i Kijev, skriver nyhedsbureauet Reuters. Det er Indenrigsministeriet, der oplyser tallet.
Ministeriet advarer i en pressemeddelelse demonstranterne om, at politiet har retten til at "anvende alle midler, loven tillader" for at befri deres kolleger.
Ukraines indenrigsminister, Vitalij Zakhartjenk, bekræfter torsdag, at politistyrkerne er blevet udstyret med kampvåben - og at de har fået ordre om at bruge dem, hvis det bliver nødvendigt "i henhold til lovgivningen".
Det ukrainske indenrigsministerium oplyste tidligere torsdag, at en politimand er blevet dræbt i optøjerne torsdag.
Ifølge regeringen i Kijev er dødstallet ikke nær så højt, som oppositionen hævder. Ifølge regeringen lyder dødstallet på 67 personer for hele denne uge, skriver AFP.
