Markedsoversigt: Sur dag for aktier, Carlsberg og obligationer



 
Nervøsitet i forhold til Grækenland og kraftigt stigende renter gav tirsdag anledning til fald på de europæiske aktiebørser, herunder i Danmark, hvor Carlsberg fik flest klø blandt C20-selskaberne efter bryggerikoncernens regnskab.
Det danske eliteindeks endte 1,35 pct. lavere i 993,79. Klart værst gik det dog for Carlsberg, der med en omsætning i første kvartal på knap 13,5 mia. kr. ellers overgik analytikernes forventninger med omkring 350 mio. kr. ifølge analytikere adspurgt af Ritzau Estimates.
- Vesteuropa kommer ved første øjekast noget bedre ud end ventet, men det er trukket af, at de har en tidlig påskeeffekt, siger aktiehandler Claus Andersen.
Carlsbergs aktie faldt 4,7 pct. til 608 kr. men er i 2015 trods alt steget 27 pct.
Næstdårligst gik det for det andet regnskabsaktuelle C20-selskab, Pandora, der ellers krydrede sine tal med en opjustering af forventningerne til hele året. Smykkekoncernen venter nu en omsætning i 2015 på over 15 mia. kr. mod tidligere over 14 mia. kr., mens forventningerne til EBITDA-marginen er uændret ca. 37 pct.
FLSmidth var blandt de få positive islæt i C20 med en stigning på 0,5 pct. til 308,30 kr. Det hænger formentlig sammen med, at finanshuset Carnegie hævede anbefalingen af aktien til "køb" fra "hold", og kursmålet blev samtidig løftet til 365 kr. fra 335 kr.
Uden for C20 kunne aktionærerne i D/S Norden glæde sig over en kursstigning på 7,5 pct. til 143 kr., selvom rederiet nedjusterede forventningerne til selskabets tørlastdivision.
Alm. Brand opjusterer forventningerne med 50 mio. kr. til 350-450 mio. kr. Aktie steg med 0,7 pct. til 46,40 kr.
Investorerne måtte tirsdag atter indkassere store kursfald på deres obligationer, mens udviklingen åbner for, at boligejerne kan optage 30-årige 3 pct. lån med afdrag.
De store kursfald for de lange danske realkreditobligationer skyldes for det første stigninger i det lange europæiske renter, anfører boligøkonom Lise Nytoft Bergmann fra Nordea Kredit.
- For det andet ligger investorernes interesse i de lange danske realkreditobligationer i øjeblikket på et meget lavt niveau. De faldende kurser betyder, at varigheden på investorernes portefølje er steget, forklarer Lise Nytoft Bergmann.
Hun tilføjer, at varigheden er et mål for risiko, og eftersom investorerne ofte er underlagt restriktioner for, hvor meget risiko de må tage, er de tvunget til at sælge ud af de (for dem) mest risikable obligationer - hvilket er obligationerne bag de lange fastforrentede lån.
Også de danske statsobligationer fik gevaldige tæsk. Renten på den tiårige danske statsobligation steg hele 11 basispoint til 0,83 pct. Det er det højeste niveau siden december 2014 og en stigning på 57 basispoint på to uger.

Redaktion +45 33 30 03 35 Ritzau Finans, E-mail: finans@ritzau.dk , www.ritzaufinans.dk


