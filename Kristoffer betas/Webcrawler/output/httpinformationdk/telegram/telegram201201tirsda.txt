Tirsdagens storm var den værste i syv år
TV2 Vejret har målt tirsdagens storm som den værste i landet siden 2005. Hele landet blev alvorligt ramt.


 Ikke siden januar 2005 har landet været ramt af så slem en storm, som vi blev vidne til tirsdag aften og natten til onsdag.
Det viser en opgørelse fra TV2 Vejret, fortæller Mikael Jarnvig.
- Det var et regulært stormvejr. Det var den kraftigste middelvind, vi har haft i syv år. Vi var oppe på 31 meter per sekund i Hanstholm, fortæller han.
I 2005 blæste det med 35 meter per sekund i Hanstholm, og vindstødene var også kraftigere dengang.
- I denne omgang har vi målt vindstød på op til 40 meter per sekund, mens det i 2005 var oppe på 46 meter per sekund, siger han.
Jyllands vestkyst fra Ringkøbing og nordpå mod Skagen og igen sydpå mod Hals Barre i Kattegat har været hårdest ramt. Men hele landet har oplevet vindstød af stormstyrke.
- Stort set alle kyststationerne har målt vinde på over de her 25 meter per sekund.
- Men det har været typisk på den måde, at det er vestjyderne, der har modtaget flest tæsk, fordi vinden kommer fra vest.
Der vil stadig være efterdønninger fra vinden de kommende dage.
- Vinden aftager langsomt. Der vil være kuling onsdag og torsdag, men ikke noget i sammenligning med det, vi har set, siger Jarnvig.
Det kraftigste stormvejr, der er set herhjemme i den periode, der er blevet lavet målinger, var i december 1999.
Her nåede middelvinden på Rømø op på 38,1 meter per sekund og med vindstød på hele 51,4 meter per sekund.
