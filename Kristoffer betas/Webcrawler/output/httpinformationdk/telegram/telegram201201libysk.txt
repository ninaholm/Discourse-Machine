Libyske oprørere dræber hinanden i Tripoli
Fire personer er dræbt i Libyens hovedstad, Tripoli, under kampe mellem tidligere oprørere.


 Under kampe mellem medlemmer af to libyske oprørsgrupper er fire personer dræbt i hovedstaden Tripoli tirsdag.
Kampene opstod i en forstad til Tripoli mellem en oprørsgruppe fra Tripoli og en oprørsgruppe fra Middelhavsbyen Misrata, der er kommet til hovedstaden.
Det er uklart, hvorfor skudvekslingen mellem de to grupper brød ud. Men kampene har fornyet frygten for, at de mange væbnede oprørsgrupper i dag udgør en alvorlig sikkerhedsrisiko i Libyen.
- Fire revolutionære er dræbt, og seks andre er såret, oplyser Abdelhakim Belhaj, leder af det militære råd i Tripoli.
- Det er en yderst beklagelig hændelse. De indblandede handlede uansvarligt, fortsætter han. I alt skal over 200 væbnede tidligere oprørere have været indblandet i sammenstødet.
Oprørsgrupperne stod side om side under kampen for at fjerne Libyens mangeårige diktator Muammar Gaddafi fra magten. Men efter Gaddafis fald har det været svært for oprørerne at finde nye opgaver, og mange oprørere driver uvirksomme rundt i byer.
Grupperne er også blevet et problem for overgangsregeringen i Tripoli. De stiller politiske krav til regeringen og har også stillet krav om at blive repræsenteret i parlamentet.
Flere oprørere har endda erklæret sig parate til nye væbnede konflikter, hvis deres krav ikke opfyldes.
I et forsøg på at få kontrol med de væbnede grupper, udpegede overgangsregeringen tirsdag en ny chef for Libyens væbnede styrker. Det bliver den tidligere general Yousef al-Manqoush, der gik sammen med oprørerne for at fjerne Gaddafi.
Med udnævnelsen har overgangsregeringen taget det første vigtige skridt i opbygningen af en ny militærstyrke i Libyen. Det er regeringens håb, at en del af de mange væbnede oprørere lader sig omskole og gå ind i de væbnede styrker.
