Elbil-alliance håber på langsom indkøring i bilafgifter
Regeringen bør overveje grundigt, hvordan elbiler skal pålægges afgifter, lyder det fra Dansk Elbil Alliance.


 Udsigten til, at afgiftsfritagelsen for elbiler i Danmark bliver sløjfet med næste finanslov, kommer på et tidspunkt, hvor de danske bilister endnu ikke rigtig har taget elbilerne til sig, og der fortsat er behov for at holde hånden under markedet, lyder det fra Dansk Elbil Alliance.
- Gør man elbilerne dyrere på et tidspunkt, hvor der endnu ikke er kommet et ordentligt gennembrud på markedet, så bremses salget selvsagt.
- Det vil være rigtig ærgerligt på et tidspunkt, hvor der endelig er ved at komme gang i salget, og hvor private investorer har lagt mere end to milliarder kroner i opbygningen af markedet, siger branchechef Lærke Flader fra Dansk Elbil Alliance, en del af Dansk Energi.
Dansk Elbil Alliance håber derfor på en lempelig indfasning i afgiftssystemet, siger Lærke Flader, efter finansminister Claus Hjort Frederiksen (V) har varslet i Berlingske, at der ikke er råd til at fritage elbilerne for afgifter.
- Vi synes, at det vil være fint at tænke elbilerne ind i afgiftssystemet, som man også tænker på den dag, man skal lave en større omlægning af det generelle afgiftssystem, siger Lærke Flader.
- Men hvis man fortsat ønsker at sælge elbiler i Danmark, så skal det gøres over en lang årrække og på en måde, så man ikke forværrer elbilernes konkurrencesituation i de forskellige bilsegmenter i forhold til i dag, siger hun.
Det vil koste statskassen i omegnen af 650 millioner kroner, hvis elbiler fortsat skal fritages for registrerings- og ejerafgift i 2016 sådan, som den tidligere regering lagde op til, viser en ny beregning fra Skatteministeriet.
