Letbank og nyt kort skal fastholde kunder i Danske Bank
Flere nye initiativer i Danske Bank skal vende kundeflugten, som ærgrer chefen for de danske privatkunder.


 En ny og mere tilgængelig version af Danske Banks netbank - kaldet "letbank" - og et nyt hævekort uden pinkode er blandt de tiltag, der skal være med til at bremse den massive kundeflugt fra Danmarks største bank.
Hele 94.000 danske kunder har valgt at forlade Danske Bank i år, og det ærgrer kundernes mand i banken, Thomas Mitchell.
- Vi har erkendt, at vi har været for hurtigt ude og har sat farten ned på lukninger af filialer og kassefunktioner. Nu skal vi have mere fokus på kunderne, og vi har lyttet til kundernes ønsker, siger Thomas Mitchell, chef for bankens danske privatkunder.
En del af kundeflugten skyldes bankens nye kundeprogram, som betyder et nyt abonnement for almindelige småsparere.
Men også lukning af filialer og kassefunktioner har fået hård kritik med på vejen, blandt andet for at gøre livet svært for de ældre bankkunder, som stadig er vant til at hæve deres penge ved kassen i banken.
Det betyder blandt andet, at en ny og lettere tilgængelig version af bankens netbank - som indtil videre er døbt "letbank" - bliver lanceret i starten af næste år.
- Den har større bogstaver og kun tre funktioner - man kan se sin saldo, man kan overføre penge, og man kan betale regninger. Det gør det lidt lettere for de lidt usikre brugere, siger Thomas Mitchell.
Samtidig er Danske Bank klar med et nyt hævekort for de kunder, som er utrygge ved at bruge en pinkode i deres hæveautomater, eller som er bange for at glemme koden.
Kunderne kan sætte mindre beløb ind ad gangen på kortet og hæve direkte i automaten uden at skulle bruge en kode.
- Man kan så sætte for eksempel 1000 kroner ind på kortet og bruge det, indtil pengene slipper op, siger Thomas Mitchell.
Kunderne skal dog selv dække tabet, hvis kortet bliver misbrugt.
- Det vil så svare til at tabe en pengeseddel, siger kundechefen, som forventer, at det nye hævekort er klar i andet kvartal næste år.
Banken tilbyder fortsat kunderne gratis kurser i at bruge for eksempel netbank.
Alene i seneste kvartal har 54.000 kunder forladt banken. Danske Bank har med den seneste tids kundeflugt 1,7 millioner privatkunder i Danmark.
