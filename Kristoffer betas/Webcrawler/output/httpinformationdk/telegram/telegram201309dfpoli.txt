DF: Politi bør mandsopdække uromagere i Vollsmose
Fyns Politi bør mandsopdække de mennesker, der er skyld i uroen i Vollsmose, mener Dansk Folkepartis ordfører.


 Det kan ikke passe, at hele Vollsmose lider under, at omkring 100 til 150 mand spreder uro i den uroplagede Odense-bydel.
Det mener retsordføreren fra Dansk Folkeparti, Peter Skaarup, efter Odense Kommune fredag har henvendt sig til justitsminister Morten Bødskov (S) for øjeblikkeligt at få afsat ekstra mandskab til Fyns Politi, så politiet kan få styr på situationen.
- Vi støtter ubetinget Odense Kommune i ønsket om flere betjente til den her meget urohærgede bydel.
- Det, vi ønsker, er, at den lille hårde kerne af rødder, der ødelægger det for de mange, bør mandsopdækkes, så vi sikrer, at de her ting ikke opstår igen, siger Peter Skaarup til Ritzau.
Dansk Folkeparti vil nu have klarhed over sagen ved at rejse en række spørgsmål over for justitsministeren i Folketingets retsudvalg.
Peter Skaarup bakkes op af Venstres retsordfører, Karsten Lauritzen, der mener, at politikerne bør lytte, når kommunen beder om hjælp:
- Jeg synes, det er en oplagt løsning at flytte de håndfulde fynske betjente, der arbejder i den automatiske fartkontrol - der skal udstede fartbøder - ind i kampen mod bandekampen i Vollsmose.
Men hos Fyns Politi mener man, at der er styr på tingene, og at man har de ressourcer, der er nødvendige i det daglige. Også Socialdemokraternes retsordfører, Trine Bramsen, mener, at Fyns Politi har situationen under kontrol.
Peter Skaarup mener dog ikke, at man skal lægge for meget i politiets egne udtalelser.
- Det er en kendt sag, at politiet ikke beder om noget, de ved, de ikke kan få. Det er jo sådan, at politiet grundlæggende skal mene, at det går godt, og de ikke har brug for hjælp.
- Men det behøver ikke at være hele sandheden. Når kommunen beder om ekstra mandskab, så er der noget om snakken. Og derfor bør man altså lytte, siger Peter Skaarup.
