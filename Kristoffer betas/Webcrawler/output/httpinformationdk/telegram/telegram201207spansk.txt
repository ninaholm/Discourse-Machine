Spansk konge slår et slag for de arbejdsløse
Meget usædvanligt har Spaniens kong Juan Carlos ytret sig politisk til landets ministre på et kabinetsmøde.


 For få måneder siden blev han voldsomt kritiseret for at drage på en eksklusiv elefantjagt i Afrika, mens hans undersåtter kæmper med recession og krise. Nu taler Spaniens kong Juan Carlos de 4,6 millioner arbejdsløses sag.
I en sjælden politisk kommentar opfordrer den spanske regent regeringen til ikke at glemme landets arbejdsløse, når det besluttes, hvilke spareforanstaltninger der skal til for at bekæmpe gældskrisen.
- Ingen skal udelukkes fra resultatet af det økonomiske opsving, som vi alle ønsker og håber på, siger kongen til landets ministre på et kabinetsmøde, som han ifølge forfatningen har ret til at lede, men sjældent gør.
- Jeg refererer specielt til de unge og til dem, der lider af mangel på arbejde og udsigten til en lys fremtid, siger den 74-årige monark med henvisning til, at rekordmange af Spaniens unge under 25 år i dag står uden et job.
Kongens opfordring kommer, netop som premierminister Mariano Rajoys regering fredag har vedtaget en ny sparepakke til 65 milliarder euro (488 milliarder kroner).
Spanien har over for EU forpligtet sig til at gennemføre nye nedskæringer og skattestigninger for at få budgetunderskuddet ned fra 8,9 til 6,3 procent af landets BNP.
Pakken indeholder en momsstigning, lavere arbejdsløshedsstøtte og lavere løn til offentligt ansatte. Det er foranstaltninger, der ventes at øge recessionssmerten, nu da arbejdsløsheden er på 24,4 procent og ungdomsarbejdsløsheden på 52 procent.
Kritikere siger, at spareplanerne vil forværre den nuværende recession, og at de nye foranstaltninger vil ramme folk med lave og gennemsnitlige lønninger hårdest.
Spanien bliver det fjerde euroland efter Grækenland, Irland og Portugal, der modtager krisehjælp fra EU, når den første rate af op imod 100 milliarder euro (750 milliarder kroner) udbetales til den nødlidende spanske banksektor.
