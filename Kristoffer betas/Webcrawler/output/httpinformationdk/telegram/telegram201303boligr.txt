Boligrenterne vil være rekordlave i årevis
Økonomer: Renten på flekslån vil holde sig langt under niveauet for fastforrentede lån frem til mindst 2015.


 Gældsatte boligejere kan se frem til påskeferien med en god nyhed: Deres renteudgifter vil de kommende år holde sig nede på det nuværende historisk lave niveau.
Og de lave renter vil også medvirke til at styrke Danmarks økonomi. Det vurderer flere økonomer over for Børsen.
Thomas Thygesen, cheføkonom i den svenske SEB-bank, tror således, at renterne først for alvor begynder at stige tidligst i 2015. Synspunktet bakkes op af Danske Bank og Nordea.
Ifølge Thomas Thygesen vil de lave renter ikke bare stabilisere boligpriserne. De vil også forhindre, at danskernes i forvejen høje gæld eksploderer.
- Danskernes gæld er høj. Derfor er kombinationen af, at renten forbliver lav, og at danskerne ikke knuses under vægten af en stigende rentebyrde, ideel for dansk økonomi, siger han til Børsen.
Landets største pengeinstitutter, Danske Bank og Nordea, skønner, at tremånedersrenten, vil ligge på 0,5 procent om et år. Herefter vil den begynde at tikke i vejret. Men i et særdeles adstadigt tempo.
Den korte rente, som tremånederssatsen også kaldes, er styrende for de populære flekslån med en løbetid på et år.
Cheføkonom Helge Pedersen fra Nordea afholder sig helt fra at spå om, hvornår han forventer, at renten på flekslån bare når op i nærheden af et fastforrentet lån.
- Før vi har set, at den korte rente overstiger de nuværende 3,5 procent, som er renten på et langt fastforrentet lån, er vi helt ude af den tidshorisont, jeg opererer indenfor. Hvilket vil sige i slutningen af 2014, siger Helge Pedersen til Børsen.
