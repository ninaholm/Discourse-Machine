Svensk DSBFirst skal bevise sund økonomi
DSBFirst' søsterselskab i Sverige skal nu dokumentere, at de har orden i økonomien.


 Skandalen om DSBFirst rykker nu over Øresund.
Den svenske Transportstyrelse er blevet så bekymret for økonomien i DSB First søsterselskab i Sverige, DSBFirst Sverige AB, efter en gennemgang af selskabets årsrapport fra 2009.
Derfor skal DSBFirst Sverige AB senest om otte dage bevise over for den svenske Transportstyrelse, at der er styr på budgettet.
Det skriver Ingeniøren på sin hjemmeside.
Den svenske Transportstyrelse har i et brev skrevet til det svenske søsterselskab, at hvis der ikke er styr på økonomien, så har selskabet ikke ret til at køre tog.
DSBFirst Sverige AB skal dokumentere sin økonomi i form af en årsrapport for 2010 samt en resultatopgørelse og en balance for perioden 1. januar 2011 til 7. april 2011.
Desuden skal selskabet i Sverige fremlægge dokumentation for sin samlede gæld, herunder gæld til det svenske skattevæsen.
Myndighederne understreger i brevet til DSBFirst Sverige AB, at den svenske jernbanelov kræver en "økonomisk formåen" for at kunne være operatør på jernbanen.
 Derudover kræver loven, at selskabet skal have en sund forretningsdrift og en god anseelse.
- Vi er opmærksomme på, at DSBFirst Sverige AB har store udlægninger og stor gæld til moderselskabet DSB, skriver Transportstyrelsen i brevet.
DR Nyheder erfarede tidligere tirsdag, at skandalen med det konkurstruede DSBFirst i Danmark får DSB til at genåbne koncernregnskabet og hensætte et tab på mindst 700 millioner kroner.
DSBFirst skylder over 300 millioner kroner til ejeren DSB og hertil kommer et driftsunderskud på mindst 80 millioner kroner.
DSB's bestyrelse mødes onsdag for at drøfte situationen og vurdere konsekvenserne af det årsregnskab som DSBFirst aflægger samme dag.
