V afviser politiundersøgelse af mail-sag
Venstres gruppeformand vil også gerne have undersøgt mail-sagen. Men hverken af politiet eller en uvildig undersøgelse.


 
Venstres gruppeformand, Kristian Jensen, afviser forslaget fra den konservative statsrevisor, Helge Adam Møller, om at få politiet ind i sagen om måske slettede mails.
- En politiundersøgelse er en forkert mekanisme, hvis man skal have undersøgt den her sag nærmere, siger Kristian Jensen.
Forslaget fra Helge Adam Møller blev lanceret i Berlingske Tidende lørdag og går ud på, at lade politiet afhøre embedsmænd i flere ministerier for at få klarhed over, om nogen er blevet beordret til at slette belastende e-mails.
Anklagerne fremgår af en ny bog om statsminister Lars Løkke Rasmussen (V) "Projekt Løkke".
De slettede mails omhandler angiveligt en intern rapport, der skulle dokumentere, at det offentliges betaling til privathospitalerne var 25 procent for høj.
Men Kristian Jensen siger:
- Helge Adam Møller har ret i, at hvis det er rigtigt, så ville det være et stort problem. Men hvis vi skulle lave en politiundersøgelse, hver gang nogle forfattere vil have omtale af en bog ved at komme med løse påstande, så ville politiet bruge deres tid forkert.
- Jeg synes også det er vigtigt at få det undersøgt, men en politiundersøgelse er et forkert redskab at bruge. Der ligger forskellige værktøjer både internt i ministeriet eller hos Rigsrevisionen, tilføjer Kristian Jensen.
Han afviser samtidig forslaget fra oppositionen om at lave en uvildig undersøgelse.

- Nej, for jeg har ingen grund til at tro, at der er noget i sagen. Og man skal lade være med at søsætte undersøgelser i gang, hver gang nogen kommer med løse påstande. Jeg ser ikke noget behov for det. Jeg overlader det til Rigsrevisionen, om den skal gå ind i det.
