Slik på vej ud af folkeskolen



 En række skoler har i dette skoleår skruet bissen ekstra på i kampen mod de usunde sager, skriver JydskeVestkysten.
 På en sydfynsk skole blev 13 elever bortvist i en uge, da de blev taget i at spise slik, og senest har Bække Skole ved Vejen fra 1. oktober forbudt de søde sager. Eleverne på Vonsild Sogneskole må hverken spise slik i skoletiden eller have kage med til fødselsdag, og på Sdr. Bjert Centralskole har de ældste elever fået forbudt adgang til Brugsen og Rema1000 i frikvarteret.
- Vi gør meget ud af at arbejde med sund kost og bevægelse, så det virker ulogisk, hvis eleverne får lov at gå ud og fylde sig med roulader og andre søde ting i frikvartererne, forklarer Morten Bøge, skoleleder på Sdr. Bjert Centralskole, til avisen.
 Thomas Damkjær Petersen, formand for Skole og Samfund, er glad for, at der er kommet opmærksomhed på problemet. Men et generelt forbud advarer han imod:
- Det skal den enkelte skole og skolebestyrelsen aftale i fællesskab. 
