Bille August skal filmatisere svensk roman
Mens Bille August arbejder videre på stor Blixen-film, er han blevet hyret til at filmatisere romanen "Enhet".


 Bille August skal instruere en film om, hvorledes socialt udstødte bruges som medicinske forsøgskaniner i et fremtidssamfund, der ikke ligger så langt ude i fremtiden.
Ifølge det britiske filmtidsskrift Screens hjemmeside drejer det sig om en filmatisering af den svenske forfatter Ninni Holmqvists roman "Enhet", som i denne sammenhæng får den engelske titel "The Unit".
Manuskriptet skal skrives af Greg Latter, der også stod for manus til den danske instruktørs seneste spillefilm, "Goodbye Bafana".
Instruktøren ønsker ikke selv at oplyse yderligere om projektet, da det befinder sig på et meget tidligt stadie.
Bille August er i øjeblikket også ved at forberede "Tanne", historien om Karen Blixens familie og om den berømte forfatters opvækst og ungdom, før hun rejste til Afrika.
Peter Asmussen er hovedforfatter på manuskriptet til det, der skal blive til to helaftensfilm i biograferne.
- Hvis tidsplanen holder, indleder vi optagelserne i februar næste år. Herefter håber vi på premiere på første del i november 2012 og på anden del nogle måneder senere, fortæller Regner Grasten, hvis selskab skal producere "Tanne".
Bille August er involveret i yderligere et projekt, som også befinder sig i udviklingsfasen, nemlig en filmatisering af den schweiziske forfatter Pascal Merciers bestseller "Nattog til Lissabon".

