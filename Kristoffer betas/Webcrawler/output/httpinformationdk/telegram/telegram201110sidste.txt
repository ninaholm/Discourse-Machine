De sidste F-16-fly vender hjem onsdag
På onsdag er den danske mission i Libyen endegyldigt slut, når de sidste seks F-16-fly lander i Skrydstrup.


 Det skulle have været en forholdsvis kort mission for de danske F-16 kampfly, men den kom alligevel til at vare næsten syv en halv måned.
Lørdag morgen den 19. marts i år lettede seks F-16 Fighting Falcon kampfly fra Flyvestation Skrydstrup med kurs mod en base i Sicilien for at deltage i beskyttelsen af den libyske civilbefolkning under oprøret mod landets leder gennem 42 år, Moamar Gaddafi.
På onsdag slutter missionen endegyldigt, når de seks F-16 kampfly, der har deltaget i den sidste del af opgaven i den Nato-ledede mission i Libyen, ankommer til Skrydstrup omkring kl. 11.30, oplyser Forsvarskommandoen.
Det er meningen, at de seks F-16 kampfly skal lande i Skrydstrup ved Vojens i Sønderjylland. Cirka en time senere lander et Hercules transportfly med en del af de soldater, der har været af sted på missionens Hold 4.
Ankomsten til Skrydstrup markerer den endelige afslutning på det danske bidrag, til missionen i Libyen.
På de syv måneder har de danske kampfly fløjet næsten 600 missioner og afleveret mere end 900 præcisionsbomber. Næsten 350 medarbejdere fra hele Flyvevåbnet har deltaget i missionen, og en stor del af de 30 kampfly, som det danske Flyvevåben råder over, har skiftevist været i luften over Libyen.
