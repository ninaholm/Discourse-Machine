Dong Energy sælger vindmøller til Lego
Dong Energy sælger halvdelen af tysk havvindmøllepark til blandt andet Lego. Salgsprisen er 4,7 milliarder kr.


 Dong Energy sælger halvdelen af en tysk vindmøllepark til Lego og Oticon Fonden for 4,7 milliarder kroner. Det oplyser selskaberne bag aftalen.
Der er tale om den tyske havvindmøllepark Borkum Riffgrund, der er under opførelse i Vesterhavet. Parken skal levere CO2-fri strøm til mere end 285.000 husstande, når den står færdig.
Det er Lego Koncernens moderselskab Kirkbi, der over de næste fire år investerer tre milliarder kroner i etablering af den nye havvindmøllepark ud for den nordtyske kyst.
Kirkbi kommer til at eje en tredjedel af havmølleparkens produktion af el, når den ventes færdig i 2015.
- En af vores grundlæggende værdier er, at vi vil hjælpe med til, at fremtidige generationer af børn kan vokse op i en bedre verden, siger Jørgen Vig Knudstorp, direktør i Lego Koncernen, i en kommentar til købet og fortsætter:
- Især for vedvarende energi har vi en ambitiøs målsætning, og derfor er jeg meget glad for nu at offentliggøre investeringen.
Oticon Fonden investerer 1,7 milliarder kroner, og det kommer til at betyde, at fonden kommer til at eje omkring 18 procent af parken.
Det er Siemens, der leverer de 77 havvindmøller, som kommer til at stå 50 kilometer nordvest for øen Borkum på 30 meters dybde i Vesterhavet ud for den tysk-hollandske grænse.
Det er første gang, at Dong Energy indgår en aftale om energiinvesteringer med privatejede virksomheder. Og direktør Anders Eldrup siger, at aftalen er et stort skridt frem for Dong Energys partnerskabsmodel for finansiering af havmølleparker.
- Markedet for havvind er i enorm vækst i disse år, fordi en række lande ønsker at omstille til grøn energi, siger han.
- Det har skabt et stort behov for ekstern kapital, og derfor glæder jeg mig over, at vi også kan tiltrække kapital fra privatejede virksomheder og industrien, siger Anders Eldrup i en kommentar til handlen.
