Strømsluger giver vækstplan lunken modtagelse
Regeringens vækstplan kommer ikke til at skabe nye job på cementfabrikken Aalborg Portland


 
	Regeringens vækstplan vil ikke skabe nye arbejdspladser på cementvirksomheden Aalborg Portland - selv om udspillet indeholder en lempelse af el-afgifterne og dermed udsigt til en lavere strømregning.

	Det siger Aalborg Portlands administrerende direktør, Michael Lundgaard Thomsen, til Avisen.dk.

	- Det er positivt, at regeringen anerkender, at der er et problem med afgifterne. Men det er en meget lille lempelse, de lægger op til. Det løser ikke mit konkurrenceproblem på kort sigt. Overhovedet ikke.

	- Det vil ikke betyde noget i hverken positiv eller negativ retning for, hvor mange arbejdspladser vi har nu, siger han.

	Cementfabrikken er landets største forbruger af elektricitet og blandt de produktionsvirksomheder, som vækstplanen skal være med til at udvikle og styrke i forhold til udenlandske konkurrenter.

	Det skal blandt andet ske ved en 5,8 milliarder kroner-lempelse af de såkaldte PSO-afgifter på virksomhedernes elregning frem mod 2020.

	Regeringen lægger op til både at give generelle lempelser for alle typer virksomheder. Derudover vil man målrette en mindre reserve til energitunge og konkurrenceudsatte virksomheder.

	Ifølge Lars Aagaard, direktør i Dansk Energi, er planerne, at størstedelen af lempelserne, der årligt løber op i knap en milliard kroner, skal fordeles på alle typer virksomheder.

	Kun en mindre del skal afsættes som en særlig reserve til de energitunge produktionsvirksomheder, der som Aalborg Portland er konkurrenceudsat. Men det batter ikke ifølge Dansk Energi:

	- Det er leverpostej i et meget tyndt lag. Virksomheder, hvor energi ikke betyder noget for deres konkurrenceevne, vil også få lettelser, siger direktør Lars Aagaard for Dansk Energi, der er en erhvervs- og interesseorganisation for energiselskaber i Danmark, til Avisen.dk.

