Kinesere har budt på Volvo



 Volvo Personvogne kan meget snart komme på kinesiske hænder.
 I hvert fald har det kinesiske bilfirma - der også har fremstillet en række andre produkter - budt på den svenske bilproducent. 
 Det oplyser ejeren af Volvo Personvogne, Ford, til nyhedsbureauet TT. Ifølge Ford er kineserne førstevalg som købere lige nu. Men der er ikke truffet nogen endelig beslutning.
 Rygterne om en kinesisk overtagelse har svirret længe, men i første omgang var det Changan-koncernen, der var nævnt som køber. I februar satte Geely sig imidlertid i førersædet, og i april besøgte Geely-folkene Volvofabrikken i Göteborg.
 En måned senere lød det så fra Geely, at man alligevel ikke var interesseret, og i stedet kom et svensk konsortium på banen som køber. 
 Men nu ser det altså ud til, at Geely både er interesseret i at købe og samtidig anses som en seriøs kandidat af Ford.
 - Ford vurderer, at Geely har potentialet til at blive en ansvarlig fremtidig ejer af Volvo, skriver Ford i en pressemeddelelse.
 Ved et eventuelt salg vil Ford ikke beholde nogen ejerandel i Volvo Personvogne.
 Geely Automobile blev grundlagt i 1986 og er i dag Kinas største uafhængige bilproducent med 7000 ansatte. Selskabet producerer 230.000 biler om året, og ambitionen er, at størstedelen af produktionen i 2015 skal sælges uden for Kina. Geely har lidt mere end en håndfuld bilfabrikker og er noteret på børsen i Hongkong.
