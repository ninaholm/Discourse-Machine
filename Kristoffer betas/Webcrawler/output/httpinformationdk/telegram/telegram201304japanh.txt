Japan henretter gangstere for drab
To japanske gangstere, der var dømt til døden for drab, er blevet hængt. EU og Amnesty opfordrer til omtanke.


 De japanske fængselsmyndigheder har gennemført henrettelsen af to fanger, der var dømt til døden for at dræbe medlemmer af en rivaliserende bande i 2005.
Henrettelserne er de første, siden en trio af dømte drabsmænd døde i galgen for to måneder siden - henrettelser, der øjeblikkeligt forårsagede protester fra menneskerettighedsgrupper.
Justitsminister Sadakazu Tanigaki sagde tidligere fredag, at 64-årige Katsuji Hamasaki og Yoshihide Miyagi på 56 - begge medlemmer af en japanske bande kendt for at begå organiseret kriminalitet, er henrettet for at skyde rivaliserende gangstere i byen Chiba.
Med henrettelserne er fem indsatte nu blevet dræbt, siden premierminister Shinzo Abes konservative regering kom til magten i december.
- Jeg beklager henrettelserne, siger EU's udenrigspolitiske chef, Catherine Ashton.
- Jeg anerkender de involverede forbrydelsers alvorlige karakter, men jeg må gentage EU's mangeårige politik på området i alle tilfælde og uden undtagelse.
- Jeg opfordrer igen de japanske myndigheder til at reflektere over den fortsatte brug af dødsstraf og genoverveje politikken i lyset af den verdensomspændende tendens i retning af afskaffelse, siger Catherine Ashton.
Også Amnesty International i Japan fordømmer henrettelserne.
- Vi fordømmer kraftigt de fem henrettelser, der er blevet gennemført, siden ​​den nye regering kom til.
- Henrettelserne går imod opfordringer fra det internationale samfund og viser regeringens hensigt om at bane vejen for massehenrettelser, lyder det fra organisationen.
I 2011 undlod de japanske myndigheder for første gang i næsten to årtier at henrette fanger, da debatten om henrettelser, der nyder bred offentlig opbakning i Japan, var blusset op.
Men i marts sidste år genoptog man sanktionsformen.
Bortset fra USA er Japan det eneste større industrialiserede demokrati, der stadig udfører dødsstraf.
Internationale menneskerettighedsgrupper siger, at det japanske system er grusomt, fordi dødsdømte kan vente på deres henrettelser i mange år i isolationsfængsel, og at de kun et par timer før deres død bliver orienteret om det forestående.
Med de seneste henrettelser har Japan nu 134 fanger på dødsgangen.
