Studenter gør oprør mod Bulgariens regering
Studenter i Bulgariens hovedstad, Sofia, har besat universitet og kræver den socialistiske regerings afgang.


 Studenter i Bulgarien er i gang med en aktion, som de håber vil føre til den socialistisk dominerede regerings afgang.
Lørdag var tredje dag i træk, at de holdt St Kliment Ohridski-universitetet besat for at lægge vægt bag deres protester.
I første omgang besatte de dele af universitetet, men fredag aften blev aktionen udvidet, så hele komplekset nu er besat af de utilfredse studenter.
Døre er blokeret, og alle indgange er lukket af med kæder.
- Vort ultimative mål er, at Bulgarien bliver et land, der ledes efter moralske værdier og ikke personlige goder, siger studenterne i en erklæring, som er trykt i bulgarske aviser lørdag.
Aktionen fortsætter på ubestemt tid, siger studenterne, der kræver nationalforsamlingen opløst, selv om bulgarerne ved et valg i utide valgte et nyt parlament så sent som den 12 maj.
Men der er stor utilfredshed med regeringen, og det er ikke kun studenterne, der knurrer.
Siden den 14. juni har der hver aften været regeringsfjendtlige demonstrationer i hovedstaden.
Demonstranterne mener, at regeringen er korrupt og afhængig af oligarker, altså personer, der er blevet rige på statslige værdier.
Regeringen er ikke uventet meget kritisk over for studenteraktionen, som den regner for udemokratisk.
- Disse bosætteraktiviteter har ikke noget at gøre med demokrati, siger Yanaki Stoilov, et ledende socialistisk medlem af parlamentet, ifølge nyhedsbureauet Focus.
Bulgarien er EU's fattigste land og er siden den 29. maj blevet ledet af en koalitionsregering bestående af Bulgariens socialistiske Parti (BSP) og Bevægelsen for Rettigheder og Frihed (DPS), et parti for etniske tyrkere.
Studenter har tidligere vist sig som en magtfaktor i Bulgarien. I 1990 og 1997 var studenteraktioner medvirkende til at vælte socialistiske regeringer.
