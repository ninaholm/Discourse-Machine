Kræft på jobbet giver flere erstatninger
Antallet af kræftpatienter, der modtager erstatning, fordi sygdommen skyldes arbejdet, er på seks år steget med 50 procent. Størst vækst inden for brystkræft.


 Stadig flere personer, der rammes af en kræftsygdom på grund af deres arbejde, får erstatning fra det offentlige, fordi sygdommen anerkendes som en arbejdsskade.
Dansk Sygeplejeråds nyhedsbrev, Synergi, skriver, at mens 110 kræftpatienter i 2003 fik anerkendt arbejdsskaden og tilkendt erstatning, var dette tal i 2009 steget til 116.
Det svarer ifølge en opgørelse fra Arbejdsskadestyrelsen til en stigning på godt 50 procent.
Ingrid Parsby, kontorchef i Arbejdsskadestyrelsen, siger til Synenergi, at stigningen ikke nødvendigvis skyldes, at flere får kræft.
- Men flere får deres sag behandlet, fordi der er kommet mere fokus på sammenhængen mellem arbejde og visse kræftformer, siger kontorchefen.
Den største vækst ses inden for personer med brystkræft. I 2003 fik ikke en eneste anerkendt brystkræft som arbejdsskade, men i 2009 blev der udbetalt erstatning til 29, der havde pådraget sig brystkræft i forbindelse med arbejdet. For de 28's vedkommende var det som følge af natarbejde.
Næstformand i Dansk Sygeplejeråd Dorte Steenberg er tilfreds med, at flere får erstatning. Af de 28 tilfælde, hvor personer fik brystkræft som følge af natarbejde, arbejdede de 20 på hospitaler.
Hun fremhæver samtidig, at også andre faktorer kan spille ind såsom sund kost og motion.
- Endelig er det væsentligt at sætte fokus på, at medarbejdere, der har natarbejde mere end 300 timer om året, har ret til helbredskontrol, understreger Dorte Steenberg.
