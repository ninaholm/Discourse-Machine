Novo Nordisk får rekordoverskud - igen
Novo Nordisk succes med salg af insulinprodukter fortsætter. Salg og overskud sætter rekord - igen.


 Det er business as usual i Novo Nordisk.
Den danske medicinalkoncern tordner frem, og 2012 var ikke nogen undtagelse.
Novo Nordisk kom ud af 2012 med rekordoverskud på 27,8 milliarder kroner før skat. I 2011 var overskuddet på 21,9 milliarder kroner - så bundlinjen voksede med 18 procent.
Også salget boomede. Sidste år landede omsætningen på over 78 milliarder kroner - og det er en stigning på 18 procent i forhold til 2011.
- 2012 var endnu et år med et stærkt resultat for Novo Nordisk med Victoza (diabetes-2 insulin, red.) og de to moderne insuliner NovoRapid og Levemir som de vigtigste drivkræfter for salgsvæksten, siger Novo-chef Lars Rebien Sørensen om regnskabet.
Og Victoza er en joker, der kan komme til at blive endnu mere profitabel for Novo. Medicinalkoncernen satser på at få godkendt lægemidlet som en kur som fedme til svært overvægtige.
Lægemidlet, der skal injiceres, vil kun kunne fås på recept, og en behandling ventes at koste over 100 kroner om dagen.
Samlet er der ikke noget, der tyder på, at i år vil betyde en ændret fremgang hos Novo.
Aktierne i Novo Nordisk overvandt den magiske grænse og kostede over 1000 kroner den 23. januar i år. Og koncernens markedsværdi ligger i omegnen af 560 milliarder kroner.
Samtidig blev det langtidsvirkende Tresiba og insulinmikset Ryzodeg godkendt sidste år i Europa og Japan - og lige nu venter man på de amerikanske myndigheders godkendelse. Og det er produkter, der også vil bidrage på bundlinjen.
- Vi er glade for, at Tresiba og Ryzodeg er blevet godkendt i vigtige markeder som Japan og EU og ser frem til at lancere Tresiba i flere markeder i 2013, siger Lars Rebien Sørensen.
For 2013 forventer man i Novo, at salget samlet vil stige med 8-10 procent, oplyser koncernen.
