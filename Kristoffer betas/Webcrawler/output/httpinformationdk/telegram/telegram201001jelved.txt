Jelved afviser udvisning af mistænkte



  Mistænkte forbrydere bør ikke kunne udvises i en retsstat som Danmark. Derfor bør Strafferetsplejerådet vurdere sagen, før udvisningsreglerne strammes yderligere.
 Det siger De Radikales integrationsordfører, Marianne Jelved, til, at terrormistænkte allerede kan udvises, selv om de ikke er dømt.
 Integrationsminister Birthe Rønn Hornbech (V) påpeger i Berlingske Tidende, at mistænkte siden lovstramningen i 2002 kan udvises. Efter Højesterets kritik af den såkaldte tunesersag vedtog Folketinget, at administrative udvisninger kan prøves ved domstolene med særligt sikkerhedsgodkendte advokater.
 De Radikale afviser, at terrormistænkte blot skal kunne udvises efter strammere regler end nu som foreslået af dansk Folkepartis retsordfører, Peter Skaarup.
  - Det kan ikke lade sig gøre bare at udvise på en mistanke. I tunesersagen afgjorde Højesteret, at der ikke var grundlag for at varetægtsfængsle tuneseren. Derfor strammede Folketinget lovgivningen. Vi stemte for, at administrative udvisninger kan indbringes for en domstol, siger Marianne Jelved.
 Hun mener ligesom juraprofessor Eva Smith, at retsstaten undergraves, hvis myndighederne ikke fortsat antager, at folk er uskyldige, indtil der foreligger en dom, men vender bevisbyrden, så mistænkte skal bevise deres uskyld.
 - Så er man skyldig, indtil man har modbevist det. Udlændinge her i landet er underlagt samme retssikkerhed som alle andre borgere, fordi vi har lighed for loven, siger Marianne Jelved.   

