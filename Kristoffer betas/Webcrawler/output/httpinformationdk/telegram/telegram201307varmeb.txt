Varmebølge rammer Danmark: Helt op til 30 grader
Solen kommer til at skinne fra en skyfri himmel i en varm weekend, og det bliver endnu varmere mandag.


 Strandtasken kan med fordel gøres klar, for weekenden byder på førsteklasses strandvejr.
Ganske vist begynder fredagen skyet i hele landet, men det er midlertidigt. For i løbet af dagen vil skyerne forsvinde til fordel for sol og blå himmel.
- Fredagen starter godt nok lidt skyet, men efterhånden klarer det op med en del sol fra nordvest. Temperaturer vil ligge på mellem 20 og 25 grader - ved Vestkysten dog kun omkring 18 grader, siger DMI's vagthavende meteorolog Klaus Larsen.
Vinden vil være let til frisk og aftage i løbet af dagen.
Lørdag bliver varmebølgen for alvor skudt i gang, for her viser termometeret mellem 22 og 27 grader.
Betingelserne for en varmebølge er opfyldt, når gennemsnittet af de højest registrerede temperaturer målt over tre sammenhængende dage overstiger 25 grader.
- Søndagen fortsætter i samme dur, og her kan temperaturen komme op på mellem 23 og 28 grader. Mandagen markerer varmebølgens tredje dag med solrigt vejr, og temperaturer over 25 grader - nogle steder helt op til 30 grader, lyder det fra Klaus Larsen.
Der er ingen grund til at tro, at det solrige vejr ikke fortsætter efter mandag, fortæller meteorologen.
- Det fortsætter helt ind i næste uge, og vi forventer ikke - frem til torsdag i hvert fald - noget nedbør. Der bliver med masser af sol alle dage, og temperaturer, der svinger omkring 25 grader, siger han.
Dog kan det solrige sommervejr gå hen og blive en tør omgang. Tørkeindekset ligger lige nu øverst i det rødorange felt og signalerer høj risiko for tørke i hele landet. Dermed er der øget risiko for brandfare i naturen.
