Sloth: Politik var sekundær i Armadillo-sag
Tidligere forsvarschef Tim Sloth siger nu, at beslutningen om at bevare Armadillo-basen primært var militær.


 Tidligere forsvarschef Tim Sloth Jørgensen ændrer retning i sine udtalelser om Armadillo-basen i Afghanistan og siger nu, at det først og fremmest var af militære grunde, at man i 2009 besluttede at holde basen åben.
I dagens udgave af Politiken siger Tim Sloth Jørgensen ellers, at basen blev bevaret, fordi forsvarsministeren og militærledelsen vurderede, at den havde symbolsk betydning i forhold til opbakningen til krigen i den danske befolkning.
Men så enkelt er det ikke, siger han nu.
- Den vigtigste begrundelse for at blive i Armadillo var en militæroperativ vurdering af, at det var det rigtige, siger Tim Sloth Jørgensen til DR Nyheder.
- Dertil kommer nogle andre ting. Det kan være hensynet til befolkningen i landet, hvor man er. Det kan også være stemningen derhjemme, og det kan være politik generelt, der spiller ind, siger han.
Søren Gade insisterer da også på sin uskyld og opfordrer den nuværende forsvarsminister til at fremlægge et notat, der kan bevise, at han handlede i god tro og lyttede til de militære anbefalinger.
Ifølge Gade blev der holdt et møde 2. juli 2009 med deltagelse af den daværende forsvarschef, den daværende forsvarsstabschef, Gades departementschef og chefen for ministersekretariatet.
- Der ligger jo optegnelser og referater fra det møde, og der kan jeg bare anbefale den nuværende minister til at fremlægge de optegnelser, så man kan se, at det var en militærfaglig anbefaling, siger Søren Gade til TV 2 Nyhederne.
I Forsvarsministeriet er der ikke umiddelbart planer om at fremlægge referatet. Der er nemlig tale om et internt dokument, der ikke er omfattet af retten til aktindsigt, oplyser ministeriets presseafdeling til Ritzau.
Fem soldater omkom og 69 blev såret i perioden fra sommeren 2009 til efteråret 2010, da den nye forsvarschef, Knud Bartels, lukkede Armadillo-basen.
