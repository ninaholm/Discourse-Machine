Tusindvis stripper ved Sydneys operahus



 Den amerikanske fotograf Spencer Tunick fik søndag 5200 personer til at smide tøjet ved Sydney berømte operahus.
Tunick er berømt for billeder af kæmpeforsamlinger af nøgne mennesker som poserer ved kendte monumenter eller pladser.
Deltagerne i amerikanerens happening mødte op inden solopgang søndag og temperaturen var ganske lav, da de smed tøjet i stærk vind og med lyden af torden i det fjerne.
Fotograferingen fandt sted samtidig med afviklingen af Australiens største festival for bøsser og lesbiske. Mange af de nøgne deltagere var også homoseksuelle.
- Homoseksuelle kvinder og mænd lå nøgne ved siden af deres naboer, og det var et stærkt budskab til verden om, at australierne er tilhængere af et frit og ligeværdigt samfund, siger Tunick.
