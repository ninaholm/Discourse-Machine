Rumænien får overgangsleder efter anklager om korruption
Rumæniens premierminister, Victor Ponta, trådte onsdag tilbage efter stort pres fra befolkningen.


 Rumæniens uddannelsesminister, Sorin Cimpeanu, skal fungere som midlertidig premierminister i landet, efter at Victor Ponta gik af onsdag som følge af masseprotester og anklager om korruption.
- Sorin Cimpeanu tager foreløbigt over som premierminister, siger Rumæniens præsident, Klaus Iohannis, torsdag ifølge nyhedsbureauet Reuters.
Præsidenten vil forhøre sig hos både de politiske partier og civilsamfundet over de næste to dage for at få udpeget en ny premierminister.
Baggrunden for den tidligere premierminister Pontas afgang var, at en brand fredag i sidste uge dræbte 32 på en natklub i landets hovedstad, Bukarest.
- Jeg træder tilbage som premierminister. Jeg håber, at det vil tilfredsstille de mennesker, der er gået på gaden, siger han.
Efterforskningen efter branden har vist, at visse sikkerhedsforanstaltninger ikke blev overholdt på natklubben.
Demonstranter har siden krævet regeringens afgang, fordi de mener, at korruption er skyld i, at natklubben på trods af overtrædelserne havde de nødvendige tilladelser til at afvikle et show med indendørs fyrværkeri.
