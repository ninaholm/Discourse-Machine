Lærerkonflikt bremser overenskomst for 550.000 danskere
Forhandlingsfællesskabet KTO vil ikke godkende overenskomstforlig på grund af utilfredshed med KL.


 Lærerkonflikten breder sig som ringe i vandet på det offentlige arbejdsmarked. I sympati med lærerne har forhandlingsfællesskabet KTO afvist at godkende det overenskomstforlig, der bliver indgået for over en halv million danskere i februar.
Det oplyser KTO i en pressemeddelelse efter et repræsentantskabsmøde, hvor forhandlingsfællesskabet skulle tage stilling til overenskomsten.
- Vi efterlader ingen på perronen og forventer, at der snarest optages reelle forhandlinger på undervisningsområdet. Så snart dette sker, vil vi tage stilling til KTO-forligene, lyder det.
Lærernes formand Anders Bondo Christensen er ifølge politiken.dk godt tilfreds med støtten fra KTO.
- Det betyder utrolig meget, at vi som organisation ikke står alene. Det er virkelig rart, siger han.
Det var formand for FOA Dennis Kristensen, der foreslog repræsentantskabet i KTO at udsætte den endelige godkendelse af det generelle forlig. Han slår fast, at KTO ikke prøver at blande sig i forhandlingerne mellem KL og lærerne.
- Om, og i givet fald hvad, parterne kan blive enige om, er alene deres og Forligsinstitutionens anliggende, siger han i en kommentar og tilføjer:
- For fællesskabet i KTO er det til gengæld helt afgørende, at den model, vi forhandler efter, ikke bruges af arbejdsgiverne til at mishandle en enkelt organisation.
16. februar indgik KTO og KL overenskomst for 550.000 kommunalt ansatte. I aftalen var der lønforbedringer på 2,22 procent over to år til kommunalt ansatte som lærere, pædagoger og kontormedarbejdere.
Den samlede lønfremgang dækker over en generel lønstigning på 1,97 procent, mens de sidste 0,25 procent lægges ud til decentrale forhandlinger på de enkelte overenskomstområder.
Det er denne generelle aftale, som KTO nu har blokeret i sympati med lærerne, der i øjeblikket ligger i konflikt med KL på grund af strid om arbejdstidsreglerne.
Forhandlingerne mellem lærerne og kommunerne brød sammen natten til onsdag i sidste uge, og torsdag varslede kommunerne lockout af 50.000 lærere fra 1. april.
Mandag mødtes Danmarks Lærerforening så med KL i Forligsinstitutionen. Næste runde af forhandlingerne fortsætter senere mandag eftermiddag.
