DSB kører på økonomisk slingrekurs
Ny ledelse vil gennemføre besparelser efter underskud på 67 millioner kroner i første halvår.


 DSB står over for store udfordringer med at få rettet op på økonomien, og selv om antallet af rejsende vokser, så går det i modsat retning med indtjeningen. Det viser halvårsregnskabet fra DSB offentliggjort mandag.
I de første seks måneder af 2011 havde DSB et underskud før skat på 67 millioner kroner. En kraftig forværring i forhold til samme periode sidste år, da togselskabet havde et overskud på 183 millioner kroner.
- Regnskabet markerer tydeligt sort på hvidt, at de store udfordringer, som jeg og mine kolleger i DSB står overfor, er meget konkrete og nærværende, siger den nytiltrådte administrerende direktør, Christian Roslev.
- Vi har i en periode haft højere udgifter end indtægter, og vi taber penge hver dag. Det er alvorligt, og situationen skal løses, fortsætter Roslev.
Samtidig glæder han sig over, at "danskerne i rekordhøj grad søger mod toget". I første halvår havde DSB 87 millioner rejser eller fem millioner flere end i første halvår 2010 og det højeste antal passagerer nogensinde.
DSB fremhæver i regnskabsmeddelelsen også, at togene kører mere præcist end for et år siden. 90,5 procent af alle fjern- og regionaltog forlod perronerne til tiden, mens S-togene var endnu mere præcise med 92,5 procent.
Christian Roslev betoner, at målet nu er hurtigst muligt at få genskabt rentabiliteten i foretagendet. Det indebærer blandt andet effektiviseringer. Hvilke nævnes der ikke noget om.
Ifølge den ligeledes nytiltrådte økonomidirektør, Jacob Kjær, der sammen med Roslev udgør direktionen i DSB, vil det tage tid, før ubalancen mellem indtægter og udgifter er fjernet.
- DSB er som mange andre store virksomheder en supertanker, der tager tid at vende. Så jeg har ikke en forventning om, at den nye direktions tiltag og fokus på situationen kan aflæses i næste kvartals regnskab, siger Jakob Kjær.
Ændringerne vil tidligst kunne mærkes i regnskabsåret 2012, fortsætter han og fastslår, at fundamentet til en lønsom forretning er på plads.
- Vi møder udfordringerne med åben pande, og er helt overbeviste om, at vi kan genskabe en sund økonomi i DSB.
For bare fem år siden havde DSB et overskud før skat på 1008 millioner kroner. Resultatet er således blevet mere end milliard kroner dårligere siden 2006.
