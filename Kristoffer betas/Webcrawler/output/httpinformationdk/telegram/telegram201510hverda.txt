Hver anden danske muslim vil af med Israel
Israel må ikke eksistere, mener halvdelen af danske muslimer. Islamisterne har overtaget, mener Naser Khader.


 Halvdelen af danske muslimer vil fjerne Israel fra landkortet. Det viser Wilkes meningsmåling for Jyllands-Posten.
På spørgsmålet om Israel har ret til at eksistere, svarer godt halvdelen - 50,4 pct. - nej. 34,9 pct. svarer ja, mens resten siger ved ikke.
Dan Rosenberg Asmussen, formand for Det Jødiske Samfund i Danmark, siger, at der er flere overfald og trusler mod danske jøder, når konflikten i Mellemøsten spidser til som sidste sommer i Gaza. Han ved, at Israels politik er upopulær blandt muslimer.
- Men det er påfaldende og stærkt bekymrende, at så mange herboende muslimer end ikke anerkender Israels ret til at eksistere som selvstændig stat, siger Dan Rosenberg Asmussen til Jyllands-Posten.
De Konservatives udenrigsordfører, Naser Khader, mener, at islamister præger danske muslimers syn på Israel ligesom palæstinenserne, der er imod.
- Jeg er ikke overrasket over, at 77 procent med palæstinensisk baggrund i Danmark ikke mener, at staten Israel skal eksistere. Det er ikke en nyhed, siger Naser Khader.
- Men det er en nyhed og bekymrende, at det mener 50 procent af andre muslimer, som intet har med Palæstina-konflikten at gøre, også, siger han.
Modstanden mod Israel er drejet væk fra konflikten med Palæstina. Nu har islamisterne taget ejerskab over muslimers syn på Israel, mener Naser Khader.
- En del af islamisters dna er hadet til jøder og Israel, siger Naser Khader.
Dansk Folkepartis udlændingeordfører, Martin Henriksen, er også bekymret over muslimers modstand mod Israel.
- Der har været en række målinger i Jyllands-Posten om, hvordan muslimer ser på det danske samfund, Koranen, tildækning af kvinder og staten Israel. Det indikerer, at rigtig mange muslimer ikke ønsker at blive integreret, siger Martin Henriksen.
