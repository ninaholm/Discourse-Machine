Storbritannien får hak i tuden af Moody's
Kreditvurderingsbureauet Moody's nedjusterer Storbritanniens kreditvurdering fra AAA til Aa1.


 Storbritanniens økonomi fik fredag et hak i tuden, da kreditvurderingsbureauet Moody's nedjusterede landets kreditvurdering fra topkarakteren AAA til Aa1, som er det næsthøjeste niveau.
Nedjusteringen kommer, fordi det begynder at blive mere og mere klart, at den økonomiske vækst i Storbritannien vil forblive svag i de kommende år, skriver Moody's i en pressemeddelelse.
Derudover er begrundelsen landets stigende gældsbyrde, forklarer kreditvurderingsbureauet.
Moody's nedjusterer også landets centralbank, the Bank of England, et enkelt trin, ligeledes til Aa1.
Den britiske økonomi er blandt andet hæmmet af forholdene i den globale økonomi, siger Moody's.
Kreditvurderingsbureauet peger på, at Storbritanniens genopretning har vist sig at være betydeligt langsommere end tidligere opsving fra lavkonjunkturer, og Moody's forventer ikke, at den nuværende situation i landet vil ændre sig foreløbig.
Den britiske finansminister George Osborne udtrykker fredag efter nedjusteringen bekymring over beslutningen. Han kalder det en "kraftig påmindelse om landets massive gældsbyrde".
- I aften har vi fået en kraftig påmindelse om de gældsproblemer, vores land står overfor, og den tydeligst mulige advarsel til alle, der tror, at vi kan undgå at tage os af de her problemer, siger Osborne i en erklæring.
