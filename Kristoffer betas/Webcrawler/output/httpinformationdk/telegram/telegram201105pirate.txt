Pirater bliver ikke længere sluppet fri
Seychellerne vil fremover modtage og retsforfølge somaliske pirater, som dansk krigsskib har taget til fange.


 Fremover falder hammeren over de somaliske pirater, som danske krigsskibe tager til fange under piratjagten ved Somalias kyster. Tidligere er de tilfangetagne pirater blot blevet sejlet hjem af de danske krigsskibe.
Danmark indgår en generel aftale med Seychellerne om overdragelse af mistænkte pirater til retsforfølgning på Seychellerne.
 Derfor kan det danske krigsskib på piratjagt sætte de pirater, de har taget til fange, af på Seychellerne, hvor de vil blive retsforfulgt i overensstemmelse med internationale menneskerettigheder, oplyser Udenrigsministeriet.
Udenrigsminister Lene Espersen (K) siger, at regional retsforfølgning er et vigtigt skridt i bekæmpelsen af piraterne.
- Med indgåelse af aftalen med Seychellerne har vi fra dansk side taget et nyt vigtigt skridt og skabt bedre mulighed for, at pirater kan retsforfølges - og ikke blot stoppes.
- Jeg er meget tilfreds med perspektiverne i denne aftale, som også er et vigtigt led i vores strategi for den danske indsats mod pirateri, siger Lene Espersen i en pressemeddelelse.
Aftalen er et led i den danske regerings strategi mod pirateri.
Tidligere har danske krigsskibe blot sat piraterne fri igen efter at have taget dem til fange og i flere tilfælde befriet gidsler - senest iranske gidsler om bord på deres fiskeskib, hvor de have været gidsler i seks måneder.
Danmark støttede sidste år udbygningen af Seychellernes retssektor med to millioner kroner gennem et FN-program, der skal bekæmpe kriminalitet og narko.
