Finansrådet: Folk kan gennemskue bankansattes motiver
Bankkunder ved godt, at banker ønsker at sælge og ikke kun rådgive om en privatøkonomi, mener Finansrådet.


 Når man går ind i en bank for at tage et lån eller indsætte sine værdier, ved man godt, at bankekspedienten ikke udelukkende vil rådgive, men også forsøge at sælge.
Det vurderer underdirektør ved Finansrådet Susanne Dolberg, efter at Konkurrence- og Forbrugerstyrelsen har kritiseret, at bankekspedienter kaldes "rådgivere" frem for "sælgere".
- Hvis man går ind i en butik, så bliver man ikke tilbudt et produkt fra en anden butik.
- Og vi har en klar fornemmelse af, at kunderne godt ved, at det også gælder, når de går ind i en bank, siger hun til Ritzau.
Konkurrence- og Forbrugerstyrelsen offentliggjorde onsdag rapporten "Konkurrencen på bankmarkedet for privatkunder", hvori den kommer med en lang række forslag til forbedringer af bankernes konkurrenceevne og forhold til kunder.
Blandt andet påpeges det, at bankekspedienter har et større incitament til at sælge bankens produkter frem for at rådgive kunderne om deres privatøkonomi.
Og derfor vurderer Konkurrence- og Forbrugerstyrelsen, at det er forkert at kalde dem "rådgivere".
En præcisering, som Finansrådet ikke nødvendigvis vil stå i vejen for.
- Hvis ministeren ønsker den præcisering, har vi ikke nogen problemer med det, siger Susanne Dolberg og tilføjer:
- Det, man bare må sige, er, at bankerne stadigvæk har en forpligtigelse til at give rådgivning som følge af boskikreglerne. Det er der nemlig ikke lavet om på.
I rapporten foreslås det også, at man kan øge konkurrencen og kundemobiliteten på lånemarkedet, hvis kunder får mulighed for at sætte et lån på auktion, hvor de enkelte banker byder ind.
Om det vil få den ønsket effekt, kan Susanne Dolberg ikke vurdere.
Men hun har svært ved at se, hvordan det skal fungere rent praktisk, eftersom en bank skal bruge låntagerens kreditoplysninger for at udarbejde et lånetilbud.
- Umiddelbart synes vi, at modellen lyder en smule svær. For når man skal have et lån, skal man kreditvurderes, siger Finansrådets underdirektør, der samtidig påpeger, at det at låne penge er mere kompliceret end at placere penge.
