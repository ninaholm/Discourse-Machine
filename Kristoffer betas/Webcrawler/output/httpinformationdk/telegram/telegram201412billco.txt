Bill Cosby undgår tiltale om overgreb på 15-årig
Der bliver ikke rejst tiltale mod den 77-årige tv-stjerne i en sag fra 1974, oplyser statsadvokaten.


 Komikeren Bill Cosby, der er i mediernes søgelys, efter at adskillelige kvinder har beskyldt ham for voldtægt og krænkelser, bliver ikke hevet i retten i en sag fra 1974 om et påstået seksuelt overgreb på en 15-årig pige.
Det har statsadvokaten i Los Angeles fastslået tirsdag. Afgørelsen begrundes med, at sagen er forældet.
- Forældelsesfristen, der eksisterede i 1974 for sexforbrydelser, var på tre år. Derfor vil en retsforfølgelse i dag af en hvilken som helst mulig sexforbrydelse fra 1974 også være udelukket, lyder det fra vicestatsadvokat Victor Rodriguez.
Omkring 20 kvinder har anklaget 77-årige Cosby for seksuelle overgreb, der skulle være begået for flere årtier siden, men indtil videre er det kun Judy Huth, der har lagt sag an mod Cosby.
Huth har forklaret, at hun og en veninde mødte og snakkede med Bill Cosby på optagelserne til en film. Han inviterede efterfølgende de to piger på 15 og 16 år til tennis, hvor de to teenagere og Cosby morede sig med et drukspil.
Efter "adskillige alkoholfyldte drinks" tog komikeren pigerne med til playboy-festen, hvor overgrebet angiveligt fandt sted.
Men den kendte komiker afviser beskyldningerne, og har valgt selv at sagsøge den 55-årige Judy Huth for pengeafpresning.
Cosby, der har tjent enorme summer som tv-stjerne, påstår, at Huth har forsøgt at presse ham for 250.000 dollar eller halvanden million kroner.
En stribe kvinder er over de seneste måneder gået i medierne og har fortalt, hvordan de efter eget udsagn er blevet voldtaget af Cosby. De fleste af de påståede hændelser ligger mange år tilbage.
Mange af historierne går på, at Bill Cosby har givet kvinderne et stof, der gjorde dem mere eller mindre bevidstløse, hvorefter han krænkede dem seksuelt.
Bill Cosby er bedst kendt fra The Cosby Show, der som tv-serie kørte fra midten af 1980'erne til starten af 1990'erne.
Mandag langede Bill Cosbys kone Camille Cosby ud efter medierne, og sagde, at han var blevet et offer for uberettigede anklager og beskrev ham som en "vidunderlig ægtemand".
