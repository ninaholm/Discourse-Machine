V: Vi afbetalte statsgæld før finanskrisen
VK-regering afdrog statsgæld, mens S-SF var uansvarlige, siger skatteordfører Torsten Schack Pedersen (V).


 VK-regeringen brugte i 00'erne det solide overskud på statsfinanserne til at afdrage statsgælden, før den internationale finanskrise ramte Danmark. Derimod førte S-SF en fuldstændig uansvarlig finanspolitik, som ville slå bunden ud af statskassen.
Det siger Venstres skatteordfører Torsten Schack Pedersen til Rangvid-udvalgets rapport om finanskrisens virkning i Danmark. Rapporten kritiserer VK-regeringens for lempelige finanspolitik i 2007, men S-SF's krævede ifølge rapporten endnu større lempelser.
- I 00'erne kritiserede S-SF hver finanslov for nedskæringer, mens massegraven stod lige for. Rapporten bør give S-SF stof til eftertanke.
- Under konflikten i 2008 krævede Helle Thorning fem milliarder kroner ekstra i løn til sygeplejerskerne, siger Torsten Schack Pedersen.
Da Bjarne Corydon (S) blev finansminister, konkluderede han, at S-SF's valgudspil i 2011 var underfinansieret mellem 22 og 39 milliarder kroner, påpeger han.
- Dansk økonomi var i en langt bedre forfatning, da finanskrisen kom, fordi det var VK-regeringen, der havde siddet ved roret og ikke Socialdemokratiet og SF. Så tør jeg slet ikke tænke på, hvordan det havde set ud, siger Torsten Schack Pedersen.
I skattereformen har S-R-SF-regeringen og oppositionen fastfrosset skattestoppet for boligejere indtil 2020. Det er ikke uansvarligt trods kritik fra rapporten og Nationalbanken, som vil lade boligskatterne følge markedspriserne, mener han.
- Det overrasker mig på ingen måde, at også denne rapport angriber skattestoppet for de danske boligejere. Det har økonomer gjort, siden Venstre lancerede det sidst i 90'erne, siger Torsten Schack Pedersen.
- Venstre har det klare politiske mål, at der skal være tryghed om boligskatten i Danmark.
