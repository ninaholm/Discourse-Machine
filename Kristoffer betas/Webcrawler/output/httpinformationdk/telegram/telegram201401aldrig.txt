Man bliver aldrig for gammel til nyt boligkøb
Den ældste boligkøber hos EDC sidste år, var 93 år gammel. I snit er man 42 år, når man køber bolig.


 Der er ingen udløbsdato på, hvornår man køber ny bolig. Tal fra Ejendomsmæglerkæden EDC viser, at den ældste boligkøber sidste år var født i 1920. I den anden ende var den yngste fra 1995.
Den 93-årige kvinde valgte at sætte sin underskrift på skødet på et rækkehus i Sydsjælland, mens yngste køber - en 18-årig pige - fik eget tag over hovedet i en lejlighed i Nordsjælland.
I snit er man 42 år, når man underskriver en købsaftale på en bolig. Og en procent af køberne er ældre end 80 år, svarende til godt 500 købere på landsplan.
Men der er store forskelle fra kommune til kommune. De yngste boligkøbere kan man finde i Brøndby, Billund og Køge, hvor køberne i gennemsnit er 32 år.
Jan Nordmann, der er kommunikationschef hos EDC, siger, at det er lidt overraskende, at Frederiksberg Kommune, der ofte opfattes som en kommune med en høj gennemsnitsalder, følger tæt efter med en køberskare på bare 35 år i gennemsnit
- Der er mange købere under 30 år på Frederiksberg, der køber ejerlejligheder. Jeg tror at forklaringen er, at Frederiksberg generelt er midt i et generationsskifte, siger kommunikationschefen.
- Hovedstadskommunerne vokser i øjeblikket med mere end 1000 nye beboere om måneden, og disse finder for en stor dels vedkommende en bolig på Frederiksberg, hvor mange ældre vil sælge, siger Jan Nordmann.
De ældste boligkøbere findes generelt i tyndt befolkede områder som Bornholm, Samsø og Lolland. Også her er der undtagelser i form af Rudersdal og Allerød kommuner, som begge er beliggende i landets dyreste områder nord for København.
En boligkøber i Rudersdal er i 2013 således i gennemsnit 59 år.
- Hvis man analyserer nøjere på tallene, viser det sig dog, at der netop i Rudersdal og Allerød er en stor spredning på købernes alder. Der er en del villakøbere i børnefamilie-alderen og så en del ældre, der har købt en ejerlejlighed, siger Jan Nordmann.
