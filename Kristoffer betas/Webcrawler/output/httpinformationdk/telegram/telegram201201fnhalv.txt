FN: En halv million vil flygte fra Sydsudan
FN-organ advarer om masseflugt fra kampe og sult i Sudan til Sydsudan. En humanitær katastrofe kan være på vej


 Op mod en halv millioner mennesker kan flygte til Sydsudan inden for de nærmeste måneder på grund af væbnede kampe og sult i Sudan. Det siger chefen for FN's Verdens Fødevareprogram, WFP, Ramiro Lopes da Silva.
Han siger, at WFP og andre hjælpeorganisationer forbereder sig på det værste, fordi Sudans regeringen i Khartoum nægter at lade organisationer fragte mad og anden nødhjælp frem til grænseområdet mellem Sydsudan og Sudan, hvor Khartoum-regeringen kæmper mod oprørsgrupper.
- Vi forbereder os på, at et sted mellem 300.000 og 500.000 som vil flygte til Sydsudan. Det er klart, at det får meget alvorlige følger for befolkningen, siger Ramiro Lopes da Silva.
Han advarer om, at situationen forværres af, at den årlige tørkesæson i Sydsudan og Sudan begynder inden for et par måneder.
Sydsudan, der blev selvstændig fra Sudan i juli i fjor, står i forvejen med flere andre kriser. Det nye land kæmper mod flere væbnede grupper, etniske konflikter og mangel på mad til hen ved tre millioner mennesker.
Inden for de seneste to måneder har flere end 80.000 søgt tilflugt i Sydsudan fra kampene i Sudan.
FN advarer om, at flugten til Sydsudan nærmer sig samme niveau som under hungersnøden i Somalia på Afrikas Horn i juni i fjor, da titusinder af sultne søgte tilflugt i Etiopien og Sydsudan.
WFP siger, at forsyninger til Sydsudan skal frem seneste marts for at undgå en sultkatastrofe.
