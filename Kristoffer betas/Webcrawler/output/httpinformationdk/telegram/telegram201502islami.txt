Islamisk Stat nærmer sig danske soldaters base i Irak
Det ligner en velkendt strategi fra islamisterne, som tilsyneladende forsøger at erobre koalitionsbase


 Islamisk Stat har torsdag morgen iværksat en større offensiv mod byen al-Baghdadi i den irakiske provins Anbar få kilometer fra militærbasen Ain al-Asad, hvor danske og amerikanske soldater uddanner irakiske sikkerhedsstyrker.
Gruppen har også angrebet militærbasen.
Ingen af de 120 danske soldater på basen har været involveret i kampe, og ingen er kommet noget til, oplyser forsvaret.
Islamisterne har erobret store dele af al-Baghdadi og udgør nu en potentiel trussel mod soldaterne på basen, der ligger 10 kilometer derfra, beretter officerer fra den irakiske hær til al-Jazeera.
Offensiven bekræftes af det amerikanske forsvarsministerium og sikkerhedskilder på NBC News.
Al-Baghdadi har længe været under belejring af Islamisk Stat, og tidligt torsdag brød kampene ud mellem Islamisk Stat og irakiske sikkerhedsstyrker med støtte fra lokale sunnimilitser.
Den islamistiske gruppe har angrebet byen fra to fronter, og de militante har erobret terræn i retning af byens centrum.
Ved militærbasen Ain al-Asad blev islamisterne angiveligt trængt tilbage af de irakiske sikkerhedsstyrker.
Ifølge al-Jazeeras korrespondent i Irak er strategien velkendt.
- Hver gang de forsøger at angribe en irakisk militærbase, og i dette tilfælde vil det være den første i koalitionen, så erobrer de først byerne omkring den, siger Imran Khan fra det Qatar-baserede medie.
Ain al-Asad er del af et netværk af baser, som benyttes af en vestlig koalition, som siden efteråret har bekæmpet Islamisk Stat med kampfly.
