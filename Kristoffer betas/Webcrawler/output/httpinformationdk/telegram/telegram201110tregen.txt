Tre generationer reddet i jordskælvsruiner
Et nyfødt pigebarn, Azra, hendes mor og mormor reddet ud af ruinerne to døgn efter jordskælvet i Tyrkiet.


 Det er lykkes for redningsfolk at redde en baby, hendes mor og mormor ud af ruinerne to dage efter jordskælvet i det østlige Tyrkiet.
Først blev Azra, en bare to uger gammel baby, reddet levende ud fra et sammenstyrtet hus 46 timer efter det jordskælv, der har kostet hundreder af mennesker livet og forårsaget omfattende ødelæggelser i det sydøstlige Tyrkiet.
Redningen fandt sted i byen Ercis, der er en af de værst ramte byer.
Da pigen blev reddet ud, lå hendes mor og mormor stadig begravet under murbrokker, mens redningsfolk forsøgte at nå frem til dem.
Hjælpearbejderen, som fik pigen ud, tog barnet ud af armene på moderen. Han hedder Kadir Direk og er det mindste medlem af et redningsmandskab fra Izmir.
Og et par timer efter kom meldingen så, at nu var også moderen reddet. Hun har ingen livstruende kvæstelser, men manglede selvfølgelig mad og vand.
Ikke længe efter brød jublen blandt redningsfolk atter ud, da den 73-årige mormor blev reddet og kørt væk i en ambulance.
Barnets far savnes fortsat.
Redningsfolk nåede frem til lille Azra efter timers hektisk gravearbejde.
Rundt om i det sydøstlige Tyrkiet arbejder redningsfolk i det hele taget om kap med tiden for at finde overlevende i de sammenstyrtede bygninger.
Tidligere tirsdag lykkedes det at redde en gravid kvinde og hendes to børn fra et sammenstyrtet hus.
Sidst på eftermiddagen tirsdag blev dødstallet opjusteret til 432 af redningsmyndighederne. De omkomne er først og fremmest gravet frem af ruiner i Ercis og provinshovedstaden Van.
 Sideløbende er der 1301 sårede, mens antallet af sammenstyrtede bygninger sættes til 2262.
Natten til tirsdag blev der gravet nye omkomne frem fra ruinerne i Van-provinsen.
 De overlevende sov for anden nat i træk under åben himmel af frygt for efterskælvene.
