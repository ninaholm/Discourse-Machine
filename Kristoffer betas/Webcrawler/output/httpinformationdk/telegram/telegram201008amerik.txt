Amerikanske kampsoldater forlader Irak
Den sidste amerikanske kampsoldat er ude af Irak. Det bekræfter amerikansk militær, og godt syv års kamphandlinger i Irak er sandsynligvis snart slut.


 Den sidste amerikanske kampbrigade har forladt Irak.
I løbet af natten til torsdag rullede en militærkolonne med 1800 soldater over grænsen fra Irak til Kuwait, siger en talsmand for militæret til internationale medier.
Operationen med at få 360 militærkøretøjer og de 1800 soldater fra Bagdad og til Kuwait har varet i tre dage, skriver avisen Los Angeles Times.
- Vi afslutter krigen... men vi afslutter ikke vores arbejde i Irak, siger P.J. Crowley, talsmand for det amerikanske udenrigsministerium, ifølge NBC News.
Tilbagetrækningen af soldaterne betyder da heller ikke, at USA har sat punktum for foreløbig syv og et halvt års tilstedeværelse i Irak. En anden talsmand, oberstløjtnant Eric Bloom, siger til AFP, at der fortsat er 56.000 soldater i Irak, men at tallet falder til 50.000 den 1. september.
De 6000 soldater, som skal være der et par uger endnu, er ifølge BBC såkaldte støttetropper, og en unavngiven talsmand siger til Reuters, at de resterende styrker frem til 1. september kan deltage i kamphandlinger.
Men derefter skal de tilbageværende soldater omstilles og bruge deres kræfter på at rådgive og assistere Iraks militær - blandt andet ved træning.
Med tilbagetrækningen er USA godt på vej til at realisere planen om at have højest 50.000 soldater i Irak den 1. september. 
Der er dog stadig tvivl om, hvorvidt USA's præsident, Barack Obama, kan opfylde sit løfte om at trække de sidste soldater ud ved udgangen af 2011.

