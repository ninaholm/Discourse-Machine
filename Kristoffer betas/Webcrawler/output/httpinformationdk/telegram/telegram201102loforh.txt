LO vil forhandle 12 minutter i 2012
LO-formand ser de førstkommende lønforhandlinger i 2012 som startskuddet til at diskutere øget arbejdstid.


 LO's formand, Harald Børsting, afviser, at han og fagbevægelsen trækker tæppet væk under Socialdemokraterne og SF's budskab om, at danskerne skal arbejde mere.
I Politiken søndag giver han udtryk for, at længere arbejdstid "vil være et meget svært budskab at sælge til medlemmerne" i en tid med høj ledighed.
Men det ændrer ikke ved, siger Børsting, at fagbevægelsen står ved løftet om arbejdsmarkedsreformer, der kan forbedre de offentlige finanser.
- Vi er parate til at finde 15 milliarder kroner ved at skaffe mere arbejdskraft. Det kan man gøre på mange måder. Jeg ser for mig, at trepartsforhandlinger om det kan gå hurtigt i gang, efter at vi har fået en ny regering, siger Harald Børsting.
Øget udbud af arbejdskraft vil så kunne indgå i de førstkommende overenskomstforhandlinger derefter.
- Lige så snart der er overenskomstforhandlinger efter trepartsforhandlingerne. Det vil vel i praksis sige, at de første tiltag vil kunne blive udmøntet i forbindelse med næste overenskomstrunde om et år på det private arbejdsmarked, siger Harald Børsting.
Ifølge LO-bossen er der intet nyt i det - heller ikke, at høj ledighed er en joker i den sammenhæng.
- Hvis ledigheden stadig er meget høj, så er det nok begrænset, hvor meget man kan få folk til at arbejde mere, siger han.
Sammenhængen er ifølge Børsting, at forøget arbejdstid skal stå på ryggen af øget vækst. Når væksten øges - og i øvrigt også når antallet af danskere, der forlader arbejdsmarkedet, overstiger antallet, der går ind - så vil der blive behov for mere arbejdskraft. Og det vil være startskuddet til at diskutere øget arbejdsudbud.
- Når der begynder at kommer et øget træk efter arbejdskraft og stigende beskæftigelse, så er det på tide at implementere det, der skal til, siger han.
Harald Børsting peger på flere elementer - ud over generelt øget arbejdstid - der kan øge arbejdsudbuddet. Eksempelvis at ansatte kan få penge frem for ferie og afspadsering eller at flere kommer på fuld tid.
