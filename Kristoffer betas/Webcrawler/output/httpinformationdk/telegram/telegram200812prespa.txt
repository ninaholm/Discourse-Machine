Pres på afviste irakere er slået fejl



 Valget var klart: Rejs hjem med en pose penge eller bliv tvunget til at rejse hjem uden.
 Men regeringens ultimatum til 47 nordirakiske afviste asylansøgere har ikke haft den store gennemslagskraft. Syv irakere havde ved fristens udløb i fredags takket ja til frivillig hjemsendelsesordning fra Røde Kors. Det viser tal fra Udlændingeservice.
 Dermed er presset på irakerne faldet til jorden, mener oppositionen.
 - Jeg synes, processen har været usmagelig. Det vil klæde den danske regering at sige, at det var et dårligt eksperiment og igen stille hjemsendelsesordningen til rådighed, hvis irakerne senere finder ud af, de vil rejse frivilligt, siger De Radikales udlændingeordfører Morten Østergaard.
 SF's udlændingeordfører Astrid Krag mener, at man skal gennemgå irakernes sager igen.
Men integrationsminister Birthe Rønn Hornbech (V) ønsker ikke at overveje andre løsninger end at hjemsende dem med tvang. 
 - Altså det har de skulle hele tiden. De har fået et særligt tilbud, og vi må beklageligvis konstatere, at ikke særligt mange har taget imod det, siger hun til Ritzau.
