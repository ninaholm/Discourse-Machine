Voldgift sænker pris til privathospitaler



 Efter sammenbruddet i forhandlingerne mellem Danske Regioner og privathospitalerne om prisen for en række behandlinger har en voldgift nu skåret igennem.
Voldgiften har opdelt de 12 omstridte behandlingsområderne i 23 områder. For fire er kravet om fastsættelse af takster frafaldet på grund af lav aktivitet. For seks er der indgået forlig. For de øvrige 13 områder har opmanden fastsat taksterne.
Ifølge Danske Regioner betyder afgørelsen, at taksterne sænkes til et lavere niveau end de takster, privathospitalerne fik før balladen. Samlet set nedsættes de private takster med cirka fire procent i gennemsnit. De fleste af taksterne ligger dog fortsat over de referencetakster, som Sundhedsministeriet ellers tidligere har meldt ud. De fire procent er også et godt stykke fra de 11 procents nedsættelse, som Danske Regioner krævede, inden forhandlingerne brød sammen. 			 
- Voldgiftsnævnets afgørelse er en klar tilkendegivelse af, at Danske Regioners udspil til takster var urealistisk lave. Afgørelsen må danne præcedens for de kommende forhandlinger med regionerne om takster til privathospitalerne, siger Nis Alstrup, der er formand for Brancheforeningen for Privathospitaler og Klinikker.
Han peger dog på, at taksterne for nogle behandlinger igen reduceres kraftigt i lyset af en nedgang i betalingen i foråret på 17 procent i snit. Privathospitalerne accepterer alligevel voldgiftens afgørelse, selvom de mener, at bunden er nået.
-Det står ethvert privathospital frit for, om det vil indgå aftale på de nye vilkår. Der er ingen tvivl om, at hvert enkelt privathospital skal have skarp fokus på effektivitet for, at driften kan hænge sammen, siger Nis Alstrup.
Danske Regioner tager afgørelsen til efterretning.	
