SF kalder Eva Kjer i samråd om Kattegat



 Fødevareminister Eva Kjer Hansen (V) udsteder torskedumme trusler og demonstrerer igen, at man ikke kan tage regeringens kursskifte på miljøområdet alvorligt. Det mener SF's miljøordfører, Ida Auken, som nu kalder ministeren i samråd om Greenpeaces bebudede aktion mandag i Kattegat.
 Miljøorganisationen vil mandag formiddag dumpe et antal granitblokke i havområderne Fladen og Lillegrund ud for Hallands kyst. Aktionen skal hindre fiskere i at bruge det ødelæggende bundtrawl i de to områder, der på papiret er EU-beskyttede som del af det såkaldte Natura 2000-netværk. 
 Ifølge svenske myndigheder er Greenpeace-aktionen fuldt lovlig, men Eva Kjer Hansen har lagt stærkt pres på sin svenske kollega, Eskil Erlandsson, for at få ham til at bremse dumpningen. Den danske minister truer med at opsige en dansk-svensk aftale fra december, som skal beskytte torskens opvækstområder i Kattegat - hvis ikke svenskerne stopper den aktion, som Danmark ikke kan forhindre.
 - I denne sag tager Eva Kjer Hansen uden at blinke miljøet som gidsel for at beskytte snævre erhvervsinteresser. Det er efterhånden ved at blive en dårlig vane for regeringen at ignorere EU's regler, der beskytter dyrs og planters levesteder, siger Ida Auken.
 Hun betegner det som "ren nødværge", at Greenpeace dumper sten i havet for at beskytte naturen og havmiljøet.
 - Greenpeace har juraen på sin side, og fødevareministeren burde bruge kræfterne på at leve op til EU's regler frem for at true med mafialignende metoder, siger SF's miljøordfører.
