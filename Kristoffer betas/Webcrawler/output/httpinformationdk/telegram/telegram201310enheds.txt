Enhedslisten: Afstemning om patentdomstol er uundgåelig
Når regeringen ikke vil opgive idéen om EU-patentdomstolen, må vi få en folkeafstemning, siger Per Clausen.


 Det falder i god jord hos Enhedslisten, at statsminister Helle Thorning-Schmidt (S) i sin åbningstale i Folketinget tirsdag siger, at danskerne skal stemme om dansk tilslutning til EU's patentdomstol samme dag, som der er valg til Europaparlamentet.
- Det er klart, at hvis regeringen ønsker, at vi skal tilslutte os EU-patentdomstolen, så skal vi have en folkeafstemning.
- Og jeg synes, at det er fornuftigt at holde afstemningen den 25. maj, når vi også har valg til Europaparlamentet, siger Enhedslistens Per Clausen og fortsætter:
- Vi havde selvfølgelig foretrukket, at regeringen erkendte, at det er en dårlig idé at tilslutte os EU's patentdomstol. Men det har den ikke været indstillet på.
- Og så må det blive sådan, at vi får en afstemning. Det kan ikke være anderledes, siger Clausen.
EU's patentdomstol er en del af planerne om et fælles europæisk patentsystem, som skal at gøre det nemmere og billigere for små innovative virksomheder at opnå patent i EU-landene.
Både Enhedslisten og Dansk Folkeparti spænder ben for Danmarks tilslutning til domstolen, der kræver fem sjettedeles flertal i Folketinget eller en folkeafstemning, fordi der teknisk set er tale om suverænitetsafgivelse.
For nylig meldte Dansk Folkeparti sig dog klar til at opgive kravet om en folkeafstemning om domstolen, hvis regeringen til gengæld vil sikre partiet en folkeafstemning om den europæiske bankunion eller indrømmelser i forhold til et værn mod velfærdsturisme.
Begge dele er skudt ned af regeringen.
Per Clausen synes, at det er noget pjat, at DF er villig til at gå på kompromis omkring patentdomstolen.
- Det hører ikke hjemme i dansk politik. DF er langt ude i den her sag, siger han.
Statsministeren har gjort det klart, at regeringen vil kæmpe for at få overbevist danskerne om, at de skal stemme ja til domstolen, fordi det på sigt vil skabe flere arbejdspladser.
Omvendt vil Enhedslisten så kæmpe for et nej, siger Per Clausen.
- Vi er slet ikke overbeviste om, at det vil skabe flere arbejdspladser at tilslutte os den her domstol. Vi frygter, at det også vil komme til at koste arbejdspladser.
- Så vi vil argumentere imod, siger han.
