Unge på Sjælland er tabt bag uddannelsesvognen
Hver femte ung i Syd- og Vestsjælland har ingen uddannelse. Arbejdsmoralen er for svag, siger professor.


 Trods et stort udbud af uddannelsesmuligheder er Sjælland den landsdel, hvor færrest unge tager en uddannelse.
Ud af de 20 kommuner, hvor flest unge står uden uddannelse, ligger de 16 kommuner på Sjælland.
Det viser en undersøgelse fra Arbejderbevægelsens Erhvervsråd ifølge Berlingske.
Især det vestlige og sydlige Sjælland samt Lolland-Falster er hårdt ramt.
Her har 20 procent af samtlige unge mellem 16 og 29 år kun et eksamensbevis fra folkeskolen at sætte på deres CV. På landsplan er andelen til sammenligning 15 procent.
Den manglende uddannelseslyst på Sjælland er dybt bekymrende, mener journalist Lars Olsen, der er forfatter til flere bøger om klasseskel.
- Får vi ikke stoppet det her, får vi et Danmark, som bliver langt mere polariseret, og hvor Sjælland er det egentlige problem. Sjælland er langt mere polariseret end Jylland, fordi vi her på Sjælland har København med samfundets mest privilegerede, og alligevel skal man ikke køre mere end 100 kilometer, før man kommer til et helt andet Danmark, siger Lars Olsen til Berlingske.
I en kommune som Odsherred er den helt galt. Her er over 25 procent af de unge uuddannede. Ifølge borgmester Thomas Adelskov (S) er der mange ufaglærte i kommunen, og i mange familier er der ikke tradition for at tage en uddannelse.
Syd- og Vestsjælland er en del af det, der ofte betegnes som Udkantsdanmark. Kendetegnene er typisk tynd befolkningstæthed og lave huspriser.
Men i mange andre udkantsområder oplever man ikke de samme problemer som på Syd- og Vestsjælland.
Det siger Martin D. Munk, professor ved Center for Mobilitetsforskning ved Aalborg Universitet.
- I Vestjylland er der også lave huspriser og langt mellem borgerne, men her har man ikke de samme problemer. Arbejdsetikken og de sociale normer i Vestjylland er medvirkende til, at borgerne er mere villige til at få en uddannelse, klare sig selv og arbejde flittigt, siger Martin D. Munk til Berlingske.
