Læsere vil betale for onlinenyheder



 48 procent af de personer, der jævnligt bruger internettet, er klar til at betale for onlinenyheder.
 Det gælder såvel nyheder på internettet som på mobiltelefonen.
 Det viser en undersøgelse foretaget af Boston Consulting Group (BCG).
 Undersøgelsen er lavet i USA, Tyskland, Australien, Frankrig, Italien, Storbritannien, Spanien, Norge og Finland.
 Der er dog forskel på, hvor meget internetbrugerne i de forskellige lande er parat til at betale. 
 I USA er det blot tre dollar, mens italienerne er klar til at betale syv dollar - omkring 35 kroner.
 Det er avisen The New York Times, der rapporterer om undersøgelsen mandag.
 Ifølge avisen er der flere af de europæiske lande, hvor flere end 60 procent af indbyggerne er klar til at betale.
 - De gode nyheder er, at i modsætning til, hvad man tidligere har troet, så er forbrugerne villige til at betale for meningsfyldt indhold, siger John Rose fra BCG.
 - De dårlige nyheder er, at de ikke er villige til at betale så meget, tilføjer han. 

