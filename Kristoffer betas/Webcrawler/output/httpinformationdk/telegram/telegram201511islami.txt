Islamisk Stat truer lande i flykoalitionen
Deltagere i det, som Islamisk Stat kalder "korsfarer-kampagnen", kan få samme skæbne som Paris, lyder truslen.


 Islamisk Stat (IS) advarer i ny video de lande, der deltager i luftangreb i Syrien. Landene risikerer at lide samme skæbne som Frankrig.
I fredags blev den franske hovedstad, Paris, ramt af en række skud- og selvmordsattentater, som dræbte 129 mennesker.
- Vi siger til de stater, der deltager i korsfarer-kampagnen, at ved Gud, så vil I med Guds vilje få en dag som Frankrigs, som da vi ramte Frankrig i dets center Paris, hedder det i videoen, der fortsætter:
- Vi sværger, at vi vil ramme Amerika i dets center, Washington, siger en mand i videoen, hvis ægthed ikke umiddelbart kan bekræftes.
Manden på videoen bærer militært tøj og turban. Han identificeres i en undertekst som al-Ghareeb fra Algeriet.
I videoen hedder det, at den er lavet af IS-militsfolk fra den irakiske provins Salahuddine nord for Bagdad, hovedstaden i Irak.
De lande, der foretager luftangreb i Syrien, er blandt andre USA, Frankrig, Rusland og en række arabiske lande.
Danmark har i øjeblikket trukket sine F-16-jagere hjem fra området, så de kan blive repareret og klar til kamp igen.
Flyene var udstationeret i Kuwait, hvor de foretog angreb i Irak, ikke i Syrien.
Udenrigsminister Kristian Jensen (V) overvejer dog at udvide kampflyenes mandat til også at omfatte Syrien, når de formentlig i forsommeren 2016 vender tilbage til krigen mod Islamisk Stat.
Manden på videoen advarer også Europa om, at der er flere angreb på vej efter blodbadet i Paris.
- Jeg siger til de europæiske lande, at vi kommer, kommer med bombefælder og sprængstof, kommer med bombebælter og lyddæmpere (til skydevåben red.), og I kan ikke stoppe os, for i dag er vi meget stærkere end tidligere, siger den påståede algerier.
I videoen optræder desuden en mand, der identificeres som al-Karrar fra Irak. I en tilsyneladende henvisning til internationale forhandlinger om at standse krigen i Syrien, siger han til Frankrigs præsident, François Hollande:
- Vi har besluttet at forhandle med jer i skyttegrave og ikke på hoteller, siger han.
