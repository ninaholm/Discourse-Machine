Italienere fejrer IC4-tog



 Nu er det op til DSB at få de skandale ramte IC4 tog på skinner. 
 Inden transportminister Lars Barfoed (K) senere i dag er kaldt i samråd om netop de skandaleramte tog, fester de i togets hjemland Italien over, at have opfyldt danskernes ultimatum, skriver DR Nyheder.
 På AnsaldoBredas årlige fest for seniormedarbejdere i lørdags, roste virksomhedens direktør Salvatore Bianconi sine medarbejdere. Blandt andet for at have knoklet med at samle de meget omtalte IC4 tog, så de kunne afleveres til danskerne - til tiden inden 1. maj.
 - Hernede er vi overbevist om at ultimatummet er blevet opfyldt, siger Fabio Calamati, erhvervsjournalist på Il Tirreno. Han var med til lørdagens fest, som flere italienske medier omtaler.
 Avisen La Nazione citerer direktør Salvatore Bianconi: 
 - Vi befandt os i midten af 2008 overfor et ultimatum fra DSB, uden at have leveret endsige et enkelt togsæt ud af en ordre på over 100. Men frem til dags dato har vi allerede produceret og leveret 15 sæt i den ønskede konfiguration.
 Ansaldobreda ønsker ifølge DR Nyheder ikke at kommentere sagen.
 IC4 skandalen ruller på 7. år. Derfor gav DSB sidste år Ansaldobreda et ultimatum: Inden maj 2009 skal 14 enkeltkørende IC4-togsæt være godkendt og sat i drift mellem landsdelene.
 DSB's direktør Søren Eriksen siger, at selv om DSB har accepteret 12 af de tog italienerne har lavet, så er det endnu for tidligt at gøre op, om Ansaldobreda har levet op til ultimatummet. 
 IC4-tog skal indsættes i drift inden udgangen af maj måned.
 Enhedslistens transportordfører, Per Clausen, som har kaldt Barfoed i samråd, kalder italienernes udmelding "positiv". Her vil han have afklaret, hvornår togene kan sættes ind i driften.
 - Desværre har DSB og transportministeren sået tvivl om, hvorvidt de 14 IC4 togsæt bliver indsat i drift inden udgangen af maj måned, som DSB tidligere har lovet. Det er helt uacceptabelt, at den tvivl nu er opstået og jeg har derfor kaldt transportministeren i samråd for at sikre mig, at DSB lever op til sine tidligere løfter, siger Per Clausen til Ritzau.
