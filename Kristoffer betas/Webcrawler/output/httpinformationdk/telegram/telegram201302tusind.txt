Tusindvis af fly aflyst i det nordlige USA



 To af USA's nordøstlige stater forbyder fredag eftermiddag amerikansk tid biler at køre på vejene og tusindvis af flyafgange er aflyst, mens en voldsom snestorm, der er døbt Nemo, tager til og ryster nogle områder med voldsom storm.
Stormen ville ifølge vejrprognoserne medbringe store snemængder til de tætbefolkede nordøstlige områder, og millioner af mennesker nær New York og Boston frygter at få afbrudt deres strømforbindelser og transportmuligheder.
I Massachusetts gav guvernør Deval Patrick ordre til, at al normal trafik skulle indstilles på delstatens vejnet. Hvis nogen trodser forbuddet, risikerer de op til et års fængsel.
 - Undtagelser gælder redningsarbejdere og ambulancefolk med videre, sagde Patrick fra et krisecenter i Framingham.
I Connecticut forbød guvernør Dannel Malloy også bilkørsel i en del områder.
New York og andre regionale lufthavne siger, at der blev aflyst over 4500 flyafgange.
Advarslerne om en snestorm kommer kun tre måneder efter, at orkanen Sandy ødelagde dele af New York og New Jersey og dræbte 132 mennesker og forårsagede skader for mange milliarder kroner.
Den nationale vejrtjeneste i USA advarer om, at der ud over massive snemængder kan ventes vindstød med orkanstyrke - navnligt tæt på kysten.
- Bilkørsel vil være ekstremt farligt, hvis ikke umuligt, fredag, siger den nationale vejrtjeneste.
