USA-rapport: Islamisk Stat mister krigere
Ifølge amerikanske efterretninger har den militante gruppe mistet omkring en femtedel af sine krigere.


 Den internationale indsats mod gruppen Islamisk Stat (IS) ser ud til at bære frugt.
Ifølge en amerikansk efterretningsrapport har IS nu op til 25.000 krigere i Syrien og Irak, hvilket er 6000 færre sammenlignet med den høje ende af intervallet fra det seneste skøn.
Rapporten er blevet offentliggjort af Det Hvide Hus torsdag. Den viser, at dødsfald i kamp samt desertering skal forklare nedgangen på omkring 20 procent i antallet af IS-krigere.
Embedsfolk siger, at det er et tegn på, at USA's indsats mod ekstremistgruppen virker.
Den nye rapport betyder, at IS "fortsat udgør en alvorlig trussel, men det potentielle antal krigere er gået tilbage" ifølge Josh Earnest, talsmand i Det Hvide Hus.
- Isil har lidt betydelige tab, lyder det fra Earnest, som bruger en anden forkortelse for Islamisk Stat.
Talsmanden oplyser samtidig, at den amerikanskledede koalition nu har gennemført over 10.000 angreb mod islamistiske ekstremister i Irak og Syrien.
Samtidig får vesterlændinge sværere og sværere ved at rejse til de krigsramte lande og tilslutte sig Islamisk Stat.
- Isil har større problemer end tidligere med at få fyldt op i rækkerne, og vi har længe været klar over, at det internationale samfund må arbejde sammen for at stoppe strømmen af fremmedkrigere til regionen, siger Earnest.
25.000 er den øvre grænse i det interval, som rapporten beskriver. Den nedre grænse er 19.000.
I 2014 blev det anslået, at IS havde mellem 20.000 og 31.000 krigere i Irak og Syrien.
Der står i rapporten ikke noget om, hvor mange tilhængere IS har i andre dele af Mellemøsten, i Sydasien eller i Nordafrika.
