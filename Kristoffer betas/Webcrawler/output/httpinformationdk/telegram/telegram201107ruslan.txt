Rusland er imod sanktioner mod Syrien
På et besøg i Washington afviser Ruslands udenrigsminister, Sergei Lavrov, at støtte FN-sanktioner mod Syrien.


 Ruslands udenrigsminister Sergei Lavrov afviser onsdag den franske opfordring til FN's Sikkerhedsråd om at gå ind i krisen i Syrien i kølvandet på pøbelangreb på vestlige ambassader.
Under et fælles pressemøde i Washington med sin amerikanske kollega, Hillary Clinton, sagde Lavrov, at diplomati handler om mere end at score lette politiske points.
- Vores mål er at løse problemer. Bare at fordømme mennesker uden at have nogen form for løsning parat, vil ikke føre til noget, siger Lavrov.
Menneskerettighedsgrupper siger, at syriske sikkerhedsstyrker har dræbt mindst 1300 civile og anholdt flere end 12.000 i massive angreb på demonstranter, som er inspireret af den bølge af protester, der har blæst over hele den arabiske verden.
Kina og Rusland, som har vetoret i FN's Sikkerhedsråd har gentagne gange blokeret for et vestligt udarbejdet resolutionsforslag mod Syrien.
Frankrig har dog øget sit krav om, at FN skal handle efter angrebene på USA's og Frankrigs ambassader i Damaskus.
- Lande som Kina og Rusland må acceptere fælles regler. Man møder ikke sine politiske modstandere med kanoner, siger den franske forsvarsminister Gerard Longuet til nyhedskanalen LCI.
 Tre franske ambassademedarbejdere blev kvæstet under ambassadeangreb, som hævdes at være iscenesat af præsident Bashar al-Assads regime.
Angrebene fandt sted efter den amerikanske og den franske ambassadør havde besøgt den oprørske by, Hama.
