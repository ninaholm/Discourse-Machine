HF-elev får erstatning efter censor nægtede håndtryk
En 20-årige HF-elev, hvis censor ikke ville give hende hånden i juni 2013, skal have 2500 kroner i erstatning.


 Ligebehandlingsnævnet har afgjort, at en 20-årige HF-elev, der i sommer fik at vide, at hendes censor ikke ville give hende hånden, skal have 2500 kroner i erstatning.
Den kvindelige elev fik kort før sin matematikeksamen på Herning HF og VUC en mail, hvor hendes lærer meddelte, at hendes censor ikke ville give hende hånden til eksamen.
"Vores censor har meddelt mig, at han ikke ønsker at give hånd til kvinder. Så det vil nok være en god idé ikke at forsøge at give ham hånden. I hvert fald er I nu advarede, så I ikke i eksamenssituationen skal blive forvirrede over det", lød det blandt andet i mailen.
Censoren forklarede efterfølgende, at det var af religiøse årsager, at han ikke kunne give håndtryk til de kvindelige elever.
Ligebehandlingsnævnet lægger vægt på, at beskeden fra censor er "omfattet af ligebehandlingslovens forbud mod chikane på grund af køn, idet beskeden kunne krænke de kvindelige elevers værdighed og skabe et nedværdigende, ydmygende eller ubehageligt klima".
Erstatningen på 2500 kroner skal betales af censors skole, Horsens statsskole, samt Herning HF og VUC, fordi HF-elevens lærer videresendte censors chikanerende besked til sine elever på skolen.
Sagen om håndtrykket - eller manglen på samme - satte gang i en landsdækkende debat i juni 2013.
Ligestillingsminister Manu Sareen (R) opfordrede dengang den kvindelige HF-elev til at rejse sagen i ligebehandlingsnævnet for at "få en juridisk vurdering" af sagen ud fra et ligestillingsperspektiv.
På sin Facebook-profil giver Manu Sareen fredag udtryk for, at han er tilfreds med afgørelsen om erstatning til den kvindelige HF-elev.
- Man skal nemlig ikke behandles forskelligt på grund af sit køn, uagtet hvilken religion man bruger som begrundelse!, skriver ministeren.
