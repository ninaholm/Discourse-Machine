SF og S: Ingen aftale om kasernelukninger
Der er endnu ingen aftale på plads om kasernelukninger - der venter svære drøftelser endnu, siger ordførere.


 Politikerne holder kortene tæt til kroppen, når det gælder hvilke kaserner, der skal lukkes og hvilke, der ikke skal.
 Socialdemokraterne forsvarsordfører Bjarne Laustsen og SF's Jonas Dahl vil hverken be- eller afkræfte DR Nyheders oplysninger om, at sparekniven skærer udenom Almegårds Kaserne på Bornholm, men rammer Bülows kaserne i Fredericia.
- Det er alt for tidligt at konkludere på noget som helst endnu. Vi har fortsat politiske drøftelser. Man har ikke en politisk aftale, før man har en politisk aftale, siger Jonas Dahl til Ritzau.
Spørgsmål: Vil det sige, at glæden hurtigt kan blive vendt til sorg på Bornholm?
- Der er mange argumenter for at bevare en kaserne på Bornholm. Der er også mange argumenter for at bevare andre kaserner, men det er for tidligt at begynde at drage konklusionerne, siger Jonas Dahl.
Socialdemokraternes forsvarsordfører Bjarne Laustsen vil heller ikke kommentere på, om en bevarelse af kasernen på Bornholm og lukningen af den ene kaserne i Fredericia er det, der ligger i pipelinen forud for en aftale om kasernelukninger.
- Der venter stadig svære drøftelser for at få det sidste på plads. Det er en samlet plan, som alle skal være enige om.
- Vi håber på en aftale snarest, så vi kan få ro på, således at folk ved, hvordan forsvaret skal indrettes i fremtiden, og både de civile og militære ansatte ved, hvad de kan regne med, siger Bjarne Laustsen.
Forsvarschef Peter Bartram har indstillet kasernerne i Sønderborg og Haderslev, Bülows Kaserne i Fredericia, Almegård på Bornholm samt enten Høvelte eller Vordingborg til lukning.
Forsvarsminister Nick Hækkerup (S) forventer, at forsvarsforliget med kasernelukninger vil koste 2000 arbejdspladser ud af forsvarets 22.000 arbejdspladser.
Øvelsen betyder samlet, at forsvaret frem til 2017 skal spare 2,7 milliarder.
