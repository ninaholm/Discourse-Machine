Obama: Attentat mindede os om vores værdier
Attentatforsøget på Gabrielle Giffords mindede amerikanerne om, at de er del af noget større, siger Obama.


 USA's præsident, Barack Obama, rettede opmærksomheden mod den tomme stol i Kongressen, da han onsdag indledte sin tale om nationens tilstand.
Den tomme stol tilhører demokraten Gabrielle Giffords, som for nylig blev offer for et politisk skudattentat i Tucson. 
Det 40-årige demokratiske kongresmedlem slap mirakuløst med livet i behold, da en 22-årig mand åbnede ild ved et vælgermøde. Giffords blev ramt af skud i hovedet, mens seks andre tilfældige personer blev dræbt ved skuddramaet den 8. januar.
- Vi beder for vor kollega og ven, Gabby Giffords helbred, sagde Barack Obama, mens Giffords redningsmand sad på hæderspladsen ved siden af førstedamen, Michelle Obama. Udtalelsen affødte stående ovationer i Kongressen. 
Skudattentatet har ført til politisk selvransagelse i USA, hvor mange mener, at angrebet er et direkte resultat af en hadsk politisk stemning, som blandt andre Sarah Palin og Tea Party-bevægelsen har pisket op.
Præsidenten brugte sin tale på at pointere, at alle amerikaner på trods af meningsforskelle, er en del af noget større:
- Midt i al larmen, følelserne og bitterheden i den offentlige debat mindede Tucson os om, at lige meget hvem vi er, eller hvor vi kommer fra, er vi alle en del af noget større. Noget, der har større betydning end partier eller politiske synspunkter.
- Vi er del af den amerikanske familie, fastslår Obama.
Han opfordrer igen til samarbejde på tværs af politiske skel.
- Det, der kommer ud af dette øjeblik, er op til os. Det, der kommer ud af dette øjeblik, bliver ikke afgjort af, om vi kan sidde samme i aften, men om vi kan samarbejde i morgen, siger Barack Obama.
Hans partifælle Gabrielle Giffords prøver nu at komme sig på et rehabiliteringscenter i Houston i Texas.
