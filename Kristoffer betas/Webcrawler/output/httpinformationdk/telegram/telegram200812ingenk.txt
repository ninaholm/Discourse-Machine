Ingen kage til Adolf Hitler



 Faren til den 3-årige amerikanske dreng Adolf Hitler Campbell måtte forleden gå slukøret tilbage fra en bager, som havde nægtet at lave en fødselsdagskage med navnet Adolf Hitler Campbell skrevet på.
 Nu er Heath Campbell og hans kone Deborah, den lille Hitlers forældre, sure over behandlingen fra ShopRite-bageriet, som nægtede sønnen kagen. De beder om forståelse.
 - De bliver nødt til at acceptere et navn. Et navn er en navn. Drengen vokser jo ikke op og gør, hvad Hitler gjorde, siger Heath Campbell til den amerikanske avis USA Today.
 Efter ShopRite ikke ville lave kagen, fik de den i stedet fremstillet hos den amerikanske supermarkedskæde Wal-Mart, fortæller Deborah Campbell.
 Parrets to andre børn har ligeledes sære navne, der kan skabe kageproblemer i fremtiden. JoyceLynn Aryan Nation fylder to år om få måneder, mens Honszlynn Hinler Jeannie fylder et i april.
