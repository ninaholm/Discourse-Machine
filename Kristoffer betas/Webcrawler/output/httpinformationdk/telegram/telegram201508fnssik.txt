FN's Sikkerhedsråd bakker op om syrisk fredsforhandling
Et enigt sikkerhedsråd giver sin støtte til FN-udsendings bestræbelser for at få gang i fredsproces i Syrien.


 Der skal findes en løsning på krigen i Syrien, mener FN's Sikkerhedsråd, der mandag enstemmigt valgte at støtte et forslag fremlagt af FN's særlige udsending i Syrien, svenskeren Staffan de Mistura.
Det skriver en række internationale medier.
For første gang i to år er det således lykkedes at få samtlige medlemmer af Sikkerhedsrådet til at stille sig bag en fælles udtalelse om Syrien.
Staffan de Mistura har ifølge Reuters foreslået at invitere Syriens stridende parter til fire arbejdsgrupper, der skal fokusere på, hvordan en køreplan for fred i Syrien kan opnås, fordi parterne ikke er parat til at indgå i formelle fredsforhandlinger.
De fire temaer bliver sikkerhed og beskyttelse, terrorbekæmpelse, politiske og juridiske spørgsmål samt genopbygning, skriver AFP.
Venezuela, der har en venskabelig relation til det syriske regime, tog afstand fra dele af Sikkerhedsrådets erklæring, der omhandlede et politisk skift for at afslutte krigen. Præsident Bashar al-Assads rolle bliver ikke specificeret.
Ifølge Rafael Ramirez, Venezuelas FN-ambassadør, er det en farlig vej at gå, fordi planen overtræder Syriens ret til selvstyre. Dog understreger han ifølge Reuters, at Venezuela bakker op om Staffan de Misturas bestræbelser for fred.
Efter planen skal fredsinitiativet begynde i september.
I FN-erklæringen lyder det videre, at generalsekretær Ban Ki-moon skal give en opdatering på den næste fase i fredsmæglingen i løbet af 90 dage.
Sikkerhedsrådet udtrykte samtidig "stor bekymring over, at konflikten i Syrien er den største humanitære krise i verden i dag."
Beslutningen vedtaget af et enigt råd kommer, efter at det regeringskontrollerede luftvåben i Syrien mandag udførte et bombeangreb i området nordøst for hovedstaden, Damaskus.
Dermed fortsatte regimet en serie af angreb i det oprørskontrollerede område, som har kostet op mod 100 mennesker livet og såret 240.
Mindst 240.000 mennesker er blevet dræbt i Syrien siden marts 2011, hvor demonstrationer mod styret udviklede sig til en borgerkrig. 12 millioner mennesker er drevet på flugt på grund af konflikten.
