Finansrådet: Ledelsessvigt i Tønder Bank
Der må være sket alvorlig svigt i ledelsen hos Tønder Bank, lyder vurderingen fra Finansrådets direktør.


  Sagen om Tønder Banks endeligt giver indtryk af et alvorligt ledelsessvigt som følge af manglende kompetence i banken, og der synes i det hele taget ikke at have været tale om noget kønt forløb.
Sådan lyder den kontante vurdering fra bankernes egen organisation, Finansrådet, på grundlag af de foreliggende oplysninger.
- Det synes at være et uskønt forløb, og giver umiddelbart indtryk af et alvorligt ledelsessvigt, siger Finansrådets direktør Jørgen A. Horwitz til Ritzau.
Han forklarer, at Finansrådet tager Finanstilsynets redegørelse til efterretning, og i den forbindelse er det ikke til at ignorere, at der er stor forskel på de to parters vurdering af bankens kreditværdighed.
- Det er klart, at der er en usikkerhed forbundet med nedskrivninger, og der ligger en divergens i at foretage skøn. Men her er der tale om en meget markant forskel, siger Jørgen A. Horwitz.
- Hvis ledelsen havde levet op til det, man forventer, så havde der ikke være den store forskel på bankens egen vurdering og Finanstilsynets vurdering, tilføjer han.

Han påpeger, at der tilsyneladende har været uenigheder mellem Tønder Bank og Finanstilsynet om blandt andet vurderinger af sikkerheder, og hvorvidt engagementer skulle konsolideres.
Hvad der skyldes denne uenighed, kan rådet kun gisne om.
- I de år, der er gået, har man tilsyneladende haft en forkert opfattelse af, hvilke nedskrivninger, der er nødvendige, siger direktøren og tilføjer:
- Jeg vil tro, at det er et kompetencespørgsmål, der her er tale om.
 Finansrådet er dog glad for, at banksektoren selv har søgt at løse problemet med Sydbanks overtagelse af den konkursramte Tønder Bank.
- Det eneste jeg kan glæde mig over er, at Sydbank har overtaget samtlige Tønder Banks kunder og forpligtigelserne for alle andre end investorerne, siger Jørgen A. Horwitz.
