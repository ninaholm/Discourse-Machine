Colombia skal ud i ny valgrunde i juni
Ingen af kandidaterne ved det colombianske præsidentvalg sikrede sig absolut flertal. De to kandidater, der fik fleste stemmer, skal ud i ny valgrunde 20. juni.


 Da 99,1 procent af stemmerne var talt op efter det colombianske præsidentvalg søndag, havde ingen af de ni præsidentkandidater fået over 50 procent af stemmerne. 
Det betyder, at Juan Manuel Santos, der fik 46,1 procent og Antanan Mockus, som sikrede sig 21,5 procent af stemmerne, skal ud i en ny valgrunde 20. juni, for at afgøre hvem der skal efterfølge Alvaro Uribe, der har været præsident i to embedsperioder.
Santos er tidligere forsvarsminister og repræsenterer den nuværende præsident Uribes parti, mens Antana Mockus fra De Grønne er tidligere borgmester i Bogota.
De øvrige syv kandidater ligger langt bagefter. Cambio Radicals German Vargas fik 10 procent af de afgivne stemmer, mens den venstreorienterede Gustavo Petro sikrede sig ni procent.
Knap halvdelen af Colombias 29,9 millioner stemmeberettigede vælgere, afgav deres stemme.
 Præsidentvalget, der af myndighederne betegnes som et af de fredeligste i 40 år. Alligevel har valgobservatører registreret 17 voldelige hændelser, oplyser nyhedsbureauet AFP.

