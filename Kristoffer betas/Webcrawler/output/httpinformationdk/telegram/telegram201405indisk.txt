Indisk premierminister vil opfylde 1,2 milliarder drømme
- Det er mit ansvar at tage jer til mig, siger vinderen af det indiske parlamentsvalg.


 Indiens nyvalgte premierminister, Narendra Modi, der fredag står som den helt store vinder af det enorme lands parlamentsvalg, lover at opfylde sine 1,2 milliarder landsmænds drømme.
Det siger han i sin første tale efter jordskredsvalget, hvor hans hindu-nationalistiske parti, Bharatiya Janata Party (BJP), står til at få absolut flertal i parlamentet.
Det endelige valgresultat er dog endnu ikke på plads.
- Trykket fra valget er overstået, og folket har givet deres dom, der siger, at vi må bringe Indien fremad for at opfylde drømmene for Indiens 1,2 milliarder indbyggere, siger den 63-årige politiker foran en stor menneskemængde i Gujarat.
- Der er ingen fjender i et demokrati, der er kun opposition. Jeg vil tage imod jeres kærlighed og konvertere det til fremskridt, lover han.
Tusindvis af tilhængere skreg politikerens navn - Modi, Modi - da han gik på scenen med et bredt smil.
- Jeg vil tage alle jer med mig for at bringe det her land fremad. Det er mit ansvar at tage jer til mig.
- "Alles støtte og alles udvikling" er vores mantra, og disse er ikke hule ord, de er vores ånd. Det er derfor, folket har givet os et flertal, siger han.
Narendra Modi er søn af en fattig tesælger og er igennem en årrække langsomt kravlet op i rækkerne inden for BJP.
Han portrætteres som en økonomisk reformist, der kan sætte gang i økonomien og skabe arbejdspladser i Indien. Og her venter en stor opgave for Indiens kommende premierminister.
Indien skal ifølge nyhedsbureauet Reuters skabe 10 millioner job om året for at give plads til et stigende antal unge indere, der er på vej ind på det indiske arbejdsmarked. Gennemsnitsalderen i Indien er 27 år.
Hvis de hidtidige optællinger fra valget holder stik, vil BJP blive det første parti til at opnå et absolut fletal siden 1984.
