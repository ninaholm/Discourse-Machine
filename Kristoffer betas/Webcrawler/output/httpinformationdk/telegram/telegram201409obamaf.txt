Obama får grønt lys til at træne syriske oprørere
Træningen af de syriske oprørere er en vigtig del af USA's plan om at nedkæmpe Islamisk Stat.


 Barack Obama har fået opbakning fra politikerne i Repræsentanternes Hus, der har godkendt den amerikanske præsidents plan om at bevæbne og træne syriske oprørere i kampen mod ekstremister fra Islamisk Stat.
Det er planen, at moderate oprørsgrupper skal trænes af amerikanerne som led i en samlet strategi, hvor Obama ønsker at "svække og ødelægge" den militante sunnimuslimske gruppe, som hærger i både Irak og Syrien.
Obamas forslag blev godkendt med stemmerne 273-156.
Også Senatet skal godkende forslaget, før Obama endelig kan vedtage loven. Der ventes en afstemning i Senatet torsdag.
Det står dog stadig uklart, hvilke typer våben, oprørerne skal udrustes med, og hvordan de nøjagtigt skal trænes. Skeptikere frygter, at våbnene kan ende med at falde i hænderne på de forkerte som eksempelvis krigere fra Islamisk Stat.
Fredag viste en meningsmåling, at amerikanerne støtter Obamas luftangreb mod Islamisk Stat, men samtidig er størstedelen imod en langvarig militær kamp mod jihadistgruppen.
Embedsfolk i det amerikanske forsvarsministerium har sagt, at de regner med at træne omkring 5000 moderate oprørere. Der er angiveligt opbakning til at støtte oprørerne med tungere våben, herunder artilleri og mortergranater.
Flere end 40 lande er parate til at hjælpe en international koalition med at bekæmpe IS. Danmark er en del af kernen i koalitionen.
I Irak er amerikanerne senest begyndt at udføre offensive angreb fra luften mod gruppen tæt på hovedstaden Bagdad.
