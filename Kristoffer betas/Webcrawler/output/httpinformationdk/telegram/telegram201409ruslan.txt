Rusland advarer USA i kampen mod IS
Syriens suverænitet tæller mere end USA og dets allieredes bekæmpelse af jihadisterne i Islamisk Stat.


 Rusland advarer søndag USA mod at krænke Syriens suverænitet i forbindelse med den internationale koalition af vestlige og arabiske lande, der har blæst til kamp mod den fundamentalistiske bevægelse, Islamisk Stat, skriver nyhedsbureauet Itar-Tass.
Udenrigsminister, Sergej Lavrov, har i en telefonsamtale med sin amerikanske kollega, John Kerry, understreget, at det er vigtigt at overholde alle regler og at respektere Syriens suverænitet, når USA etablerer en koalition for med magt at bekæmpe Islamisk Stat.
Telefonsamtalen mellem de to udenrigsministre fandt sted på amerikansk initiativ.
 - De to sider udvekslede syn på, hvordan man skal bekæmpe terrorgruppen Islamisk Stat. Lavrov understregede vigtigheden af, at verdenssamfundet uden dobbeltmoral handler for at afværge denne trussel, uden at det får indflydelse på facts om Syrien, siger det russiske ministerium.
USA's præsident, Barack Obama, gav 10. september grønt lys for amerikanske luftangreb mod Islamisk Stat-mål i Syrien, da de ikke skulle føle sig sikre nogen steder.
USA har samtidig fået indikationer om, at andre lande er villige til at angribe militante medlemmer af Islamisk Stat fra luften. Vi er ikke parate til at stå for alle luftangreb alene, siger USA's FN-ambassadør, Samantha Power, søndag ifølge nyhedsbureauet Reuters.
Washington arbejder på at opbygge en bred international militær-, politisk- og finansiel koalition til at bekæmpe den yderliggående sunnimuslimske gruppe, der har indtaget store landområder i Irak og Syrien. Gruppen har også udråbt et kalifat i hjertet af Mellemøsten.
I sidste uge gennemførte Frankrig de første luftangreb inden for Iraks grænser, men præsident François Hollande, afviser franske angreb på syrisk territorium, ligesom Frankrig heller ikke vil bekæmpe IS med landstyrker, skriver Reuters.
