Håndboldherrer er halvvejs i Sverige
Danmarks håndboldherrer vandt den første VM-kvalifikationskamp mod Schweiz med 32-27. Det bør ikke kunne gå galt for Ulrik Wilbeks mandskab.


 Danmark tog et pænt skridt i retning af VM i herrehåndbold i Sverige. Ulrik Wilbeks mandskab vandt den første af to kvalifikationskampe mod Schweiz med 32-27 på hjemmebane, og der skal et dansk kollaps til i returkampen, hvis VM-deltagelsen skal glippe. Og så gode er schweizerne altså heller ikke.
Kampen var første alvorlige styrkeprøve for Wilbeks nye landshold efter afskeden med Kasper Hvidt, Lars Jørgensen og Torsten Laen. Og frem for alt for det nye forsvar, der uden førnævnte Jørgensen og skadede Michael V. Knudsen skulle prøve at finde sammen.
Det havde de nu ikke nogen problemer med. Der blev lukket fint af for de fodrappe schweizere foran mål, og dermed havde målmand Niklas Landin gode arbejdsbetingelser. Han kvitterede med mange flotte redninger - specielt i første halvleg.
Dermed gjorde han sig skyldig i, at Danmark fik sendt en masse kontraraketter af sted, som oftest blev omsat til mål - til stor tilfredshed for de 4.300 tilskuere i en udsolgt Brøndby Hallen, hvor storsatsende AG København fra og med den kommende sæson får hjemmebane. Og hvis holdet bare får halvt må megen opbakning fra publikum som landsholdet, kan det sagtens gå hen og blive lidt af en fæstning for forstadsklubben. Der var fællessang, bølge og massiv larm ved hver eneste dansk scoring. 
Danmark gik til pause med en føring på komfortable 17-11, og publikum fik mere at juble over efter pausen, hvor den danske dominans og stormløbene mod Schweiz' mål fortsatte.
Alpelandets absolut største profil, den nu forhenværende Bjerringbro-Silkeborg-spiller Andy Schmid, blev pakket pænt ind, og selv om han ved et par lejligheder brillerede med flotte assister, så fik han kun lov til at lave to mål. Så var der langt mere krudt i kanonen hos Lars Christiansen og Mikkel Hansen, der med henholdsvis seks og otte mål blev bedste danske målskytter. 
Danmark førte en overgang med hele 29-19, men tillod så schweizerne at hente ind mod slutningen af kampen, så det blot endte med en femmålssejr. Alligevel bør det ikke kunne gå galt for Danmark i returkampen, der spilles i St. Gallen næste søndag.
