Seks arbejdere dræbt under brand på indisk taskefabrik
Under en brand på en illegal taskefabrik i New Delhi er seks omkommet og flere såret.


  Seks mennesker er dræbt og flere såret under en omfattende brand på en fabrik i Indiens hovedstad, New Delhi. En del af ansatte blev fanget inde i fabrikken og brændt til ukendelighed, fortæller vidner.

Branden brød ud i den tre etager høje fabriksbygning i New Delhi lørdag aften, fortæller en talsmand for det lokale brandvæsen.
- Vi evakuerede omkring 20 mennesker fra fabrikken og kørte dem i al hast på hospitalet. Seks af dem døde, mens syv andre kunne udskrives efter at have modtaget førstehjælp. Syv personer er fortsat indlagt på hospitalet, siger han.
Ifølge avisen The Times of India brød branden ud på en ulovlig fabrik, hvor der produceres damepunge og -tasker af læder.
Øjenvidner til fabriksbranden fortæller til avisen, hvordan røg og flammer stod ud fra fabrikkens vinduer, mens de arbejdere, der var fanget inde i fabrikken, skreg om hjælp.
Brandfolkenes redningsarbejde blev ifølge avisen besværliggjort af, at nogle af fabrikkens vinduer var blokeret af jerngitre, så de måtte skære sig vej for at komme de indespærrede arbejdere til undsætning.
Politiet har anholdt fabriksejeren og vil nu afhøre ham som led i efterforskningen.
Foreløbig er ejeren sigtet for på grund af grov uagtsomhed at have forvoldt arbejdernes død.
 Årsagen til branden er endnu ikke kendt.
