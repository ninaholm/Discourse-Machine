To sikre mandater til V og S på Bornholm
Alle stemmer er nu talt op på Bornholm. De to store partier går begge lidt frem og henter mandaterne.


 Regeringsskifte eller ej - som traditionen foreskriver, bliver Bornholms to mandater fordelt mellem Venstre og Socialdemokratiet.
Både Venstre og Socialdemokratiet fik en beskeden fremgang på øen. Til gengæld var der langt større fremgang for både Enhedslisten og De Radikale.
Fremgangen blev især betalt med tilbageskridt for både SF, De Konservative og Dansk Folkeparti.
Resultatet betyder, at Socialdemokratiets Jeppe Kofod kan fortsætte i en ny periode i Folketinget. Han blev valgt første gang i 1998. Jeppe Kofod fik ifølge DR Bornholm 6888 personlige stemmer ud af knap 10.000 stemmer på partiet.
Samtidig bliver viceskoleinspektør og borgmestersøn Peter Juel-Jensen genvalgt for Venstre.
 Han blev valgt ind i 2007, hvor han erobrede pladsen foran Thor Gunnar Kofoed, der tidligere havde siddet i Folketinget.
Peter Juel-Jensen fik 4618 stemmer ud af de knap 7300 stemmer til Venstre, oplyser DR Bornholm.
