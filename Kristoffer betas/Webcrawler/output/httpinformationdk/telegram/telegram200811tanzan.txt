Tanzanias præsident: Tak Danmark



 Ingen andre lande end Tanzania har modtaget så meget bistand fra Danmark, og det fik både dronning Margrethe og danskerne en stort tak for i aftes. 
 - Det danske folk har en særlig plads i mange tanzanieres hjerte og sjæle. Tanzania er på mange måder, hvad det er i dag, takket være den danske hjælp. I har været med os i gode tider, og I har været med os i dårlige, sagde Præsident Jakaya Kikwete, da han holdt tale for de danske gæster ved en middag i sit gæstehus.
 I begyndelsen kunne han knap få ørenlyd, for ude i haven spillede et orkester. Og først da en tjener gjorde musikerne opmærksomme på, at præsidenten var gået på talerstolen, holdt de inde, og han kunne komme igennem med sit "karibu Sana" eller velkommen, som det betyder i Tanzania.
 Dronningen talte også om de tætte bånd mellem de to lande. Om de første skole- og landbrugsprojekter i begyndelsen af 1960'erne, og om daværende præsident Julius Nyereres besøg i Danmark i 1963.
 Statsbesøget fortsætter i dag, hvor dronningen forlader Dar-es-Salaam for at besøge et landbrugsprojekt og prins Henrik bliver i hovedstaden og ser gadebørn opføre teater.
