David Cameron politisk såret
Den britiske premierminister, David Cameron, er politisk svækket, efter at hans talsmand er trådt tilbage.


 Et politisk tilbageslag. Sådan beskriver britiske medier situationen for premierminister David Cameron, efter at hans chefmedierådgiver, Andy Coulson, fredag trådte tilbage.
- Hidtil vor værste dag i regeringen, siger David Cameron i en kommentar til avisen The Guardian, der i en leder skriver, at premierministeren nu står med et "stort hul" samtidig med, at der er opstået uenighed i regeringen omkring store offentlige nedskæringer.
Andy Coulson har været under pres i flere måneder på grund af en aflytningsskandale, som den avis, han var redaktør for, er involveret i. Coulson vil ikke fortælle, hvor meget han vidste om avisens News of the World royale medarbejder, som er dømt for at have hacket sig ind på telefoner tilhørende prinserne William og Harry. Sønner af afdøde prinsesse Diana og prins Charles.
Coulson tog sin afsked i 2007, da den royale medarbejde blev fængslet i sagen. Coulson siger, at han intet kendte til aflytningen, men i den seneste tid er der kommet nye oplysninger i sagen, der tyder på, at Coulson talte usandt.
Cameron siger, at han er "meget ked af" den 43-årige Coulsons afsked.
Oppositionspartiet Labours formand, Ed Miliband, kritiserer Cameron og undrer sig over, at han ikke for længst har skilt sig af med Andy Coulson.
Avisen The Independent undrer sig også over Camerons dømmekraft, mens avisen The Financial Times skriver, at det var "dumdristigt" af Cameron overhovedet at ansætte Coulson.
