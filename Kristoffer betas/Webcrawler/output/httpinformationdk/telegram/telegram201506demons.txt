Demonstranter i Rom vil standse lov om homopartnerskab
Masser af italienere samler sig i Rom for at demonstrere mod registrerede partnerskaber for homoseksuelle.


 San Giovanni-pladsen nær den italienske hovedstad, Roms historiske steder kan rumme omkring 300.000 mennesker, og lørdag aften er den pakket med demonstranter.
De mange italienere er gået på gaden for at demonstrere mod partnerskaber for homoseksuelle og undervisning i skolerne om forhold mellem mennesker af samme køn.
Der er unge, der er ældre, der er forældre med småbørn, rapporterer en fotograf for nyhedsbureauet AFP.
Arrangørerne taler om over en million demonstranter, politiet giver ikke noget overslag.
Protesten kommer, mens parlamentet i Rom diskuterer et lovforslag om at indføre registrerede parforhold for homoseksuelle.
Premierminister Matteo Renzi håber, at loven kan vedtages inden udgangen af juli, men det håb deles ikke af demonstranterne.
- I mine børns skole taler de om familier med to fædre eller to mødre, uden at forældrene har givet tilladelse. Det er farligt og forkert, siger en af demonstranterne, den 41-årige læge Giuseppe Ripa.
En ældre meddemonstrant er enig.
- Det er ikke ærligt at sige den slags ting til de helt unge. De er ikke studenter, der kan debattere den slags ting, siger den 78-årige Piero Uroda.
- Jeg ønsker ikke bøsseægteskaber eller bøsseadoptioner. Den naturlige familie er som vores, tilføjer han og peger på sine familiemedlemmer rundt om.
Kravet om at gøre noget ved lovgivningen for homoseksuelle er taget til i det overvejende katolske Italien, efter at Irland ved en folkeafstemning i maj sagde ja til ægteskab mellem homoseksuelle.
Aktivister, der støtter rettigheder for Italiens homoseksuelle, advarer om, at det ikke bliver let i støvlelandet.
Premierminister Renzi og hans centrumvenstreparti, Det Demokratiske Parti, kan få besvær med at finde allierede i sagen, og aktivisterne giver katolske præsters indflydelse på den politiske klasse skylden.
En meningsmåling i avisen La Stampa sagde i slutningen af maj, at 51 procent af vælgerne går ind for homoseksuelle ægteskaber.
