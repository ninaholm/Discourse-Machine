DF kræver styr på indvandrerbørn



 Når regeringen indleder de kommende finanslovforhandlinger, vil Dansk Folkeparti kræve, at regeringen skal lave en fremskrivning af antallet af børn og unge med indvandrerbaggrund, skriver Jyllands-Posten. 
 Kravet kommer fra retsordfører for Dansk Folkeparti, Peter Skaarup, som også er formand for Retsudvalget:
 - På baggrund af den seneste uro og opgør mellem indvandrerunge og rockerne vil vi have undersøgt, hvordan gruppen af børn og unge med indvandrerbaggrund vil udvikle sig i fremtiden, så man kan lave bedre forebyggelse. Når man gør op, hvor mange indvandrere og efterkommere der begår kriminalitet, er tallene sandsynligvis større end det, man får at vide - for en del er blevet danske statsborgere, siger Peter Skaarup til avisen.
 Han vil nu bede økonomi- og erhvervsminister Lene Espersen (K), der har Danmarks Statistik som sit ansvarsområde, om at få Danmarks Statistik til at udarbejde en ny form for befolkningsfremskrivninger. 

