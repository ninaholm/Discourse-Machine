Seks personer døde i flystyrt i Frankrig
To dage efter stor flyulykke i Rusland er et mindre fly styrtet ned i Frankrig med seks døde til følge.


 Seks personer har mistet livet, da et mindre fly styrtede ned i Frankrig tidligere tirsdag, skriver det franske nyhedsbureau AFP.
Styrtet er sket i Bourgogne i kommunen Mouffy, der ligger godt 150 kilometer sydøst for Paris.
Ifølge brandvæsnet styrtede flyet ned lidt efter klokken 11 om formiddagen.
Flyet havde kun en motor og var af typen Socata TBM-700. Det var indregistreret i USA, og det fløj mellem Annecy i de franske alper og Toussus-le-Noble, en mindre lufthavn i de vestlige forstæder til Paris.
Flyet styrtede ned på en mark.
Ifølge myndighederne har man ikke afklaret de dødes nationalitet.
Ulykken sker blot to dage efter, at et fly af typen Boeing 737-500 forulykkede i den russiske by Kasan, hvilket kostede 50 mennesker livet.
Flyet var lettet fra Domodedovo-lufthavnen i Moskva. Men da det så skulle lande i Kasan ved Volga-floden 725 kilometer øst for den russiske hovedstad, gik det galt.
Ifølge nyhedsbureauet Itar-Tass tabte flyet højde og kollapsede på landingsbanen, hvorefter brændstoftankene eksploderede.
