Somalias præsident fyrer sikkerhedschefer efter angreb
Det andet angreb i år på det somaliske præsidentpalads betyder, at politichef og sikkerhedschef mister jobbet.


 Somalias præsident, Hassan Mohamud, har onsdag fyret sin efterretningschef og politichef. Det sker efter, at den militante islamistiske bevægelse al-Shabaab tirsdag for anden gang i år angreb præsidentpaladset i hovedstaden Mogadishu.
En talsmand fra al-Shabaab hævdede tirsdag, at bevægelsen kontrollerede præsidentpaladset, men nogle timer senere lød meldingen fra det somaliske indenrigsministerium, at angrebet var slået tilbage.
Tre gerningsmænd blev dræbt under kampene, mens én blev taget til fange.
 - Både chefen for politiet og efterretningschefen bliver erstattet, og der vil blive udnævnt en ny minister for national sikkerhed, siger informationsminister Mustafa Duhulow.
Den nye minister for national sikkerhed bliver Khalif Ahmed Ereg, der er tidligere efterretningschef. Posten har været ledig, siden hans forgænger gik af i april på grund af et angreb på Somalias parlament, hvor flere vagter og sikkerhedspersonale blev dræbt.
Mohammed Abdulahi Hassan bliver ny efterretningschef, mens Mohamed Hassan overtager posten som politichef.
Al-Shabaab forsøgte senest i februar at storme præsidentpaladset i Mogadishu. Her lykkedes det dem at trænge ind på området, inden de blev dræbt af vagter.
