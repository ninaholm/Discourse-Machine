Taliban tager ansvar for selvmordsbombe



 En selvmordsbombemand i politiuniform sprængte i dag sig selv i luften på en politistation i den sydlige Uruzgan-provins i Afghanistan. Mindst 19 betjente blev dræbt, og otte blev såret, oplyser myndighederne.
 Ifølge den lokale politichef, Juma Gul Hemat, var bombemanden ikke selv en del af politistyrken, men han var iført en uniform og blandede sig med mængden.
 Betjentene befandt sig inde i en bygning i Tirin Kot, der er provinshovedstaden i Uruzgan, da selvmordsbombemanden trængte ind og udløste bomben, som var fastgjort til hans krop, beretter politichefen. 
 Taliban tog efterfølgende ansvar for bomben.
 - Vi tager ansvaret for selvmordsangrebet i Tirin Kot, sagde en talsmand for bevægelsen.
 Uruzgan er en af fire provinser i det sydlige Afghanistan, der er blevet hårdt ramt af et voksende og blodigt oprør, der er fulgt i kølvandet på den USA-ledede invasion i 2001.
