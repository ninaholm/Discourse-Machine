SF krabber sig ind på Socialdemokraterne
SF er i gang med at udvikle sig til venstre-socialdemokrati snarere end alternativ til S, mener kommentator.


 Det er en logisk følge af SF's forsøg på at ændre profilen, at partiet nu vil hæve grænsen for, hvornår man skal betale topskat.
Det mener politisk kommentator Hans Mortensen, journalist ved Weekendavisen og forfatter til en bog om SF.
Han ser partiets nyeste melding som en forlængelse af det, skatteminister Thor Möger Pedersen allerede har sagt om "de leverpostejsmørende mennesker i orange veste".
- De er begyndt at forberede en flytning af partiets fokus, så SF skal være et parti for de arbejdende og ikke så meget for studerende og folk på overførselsindkomster.
- Jeg tror, det er et meget bevidst forsøg på at gå efter andre vælgergrupper end dem, der traditionelt er SF's, siger Hans Mortensen.
- Om det lykkes, er jeg mere i tvivl om, for det med at skifte vælgere ud er ikke nemt. Men så længe SF sidder i regering, kan de ikke insistere på en klassisk venstreorienteret politik, for det fører kun til nederlag på nederlag og diskussioner om løftebrud, siger han.
Topskattegrænsen er i dag på 390.000 kroner. SF vil ikke før forhandlingerne om en ny skattereform lægge sig fast på, hvor meget den skal hæves, men meningen er, at flere lønmodtagere som tømrere, smede og sygeplejersker skal slippe for at betale topskat.
- Problemet for SF er, at de med dette går efter vælgere, som også er socialdemokratiske kernevælgere. Og det er måske grupper, som har mere tendens til at flytte over til de borgerlige end til SF, så det er ikke nogen oplagt vindersag, påpeger Hans Mortensen.
SF er i realiteten ved at udvikle sig til et venstre-socialdemokrati mere end et S-alternativ. Derfor er partiet nødt til at opfinde nogle forklaringer på, hvad det gør, tilføjer han.
- Så forklaringen er nu, at de gør noget for den almindelige hårdtarbejdende dansker. Det at flytte topskattegrænsen er jo ikke for de allerrigeste, så længe man ikke sænker topskatteprocenten, siger Hans Mortensen.
