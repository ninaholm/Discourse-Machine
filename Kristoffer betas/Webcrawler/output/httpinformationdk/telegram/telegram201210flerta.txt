Flertal smuldrer: EL vil ikke spare på tænder
Regering mangler penge til fængselspladser. Enhedslisten vil ikke spare tandrensning, siger Pernille Skipper.


  Regeringen har ikke de 1,7 milliarder kroner, det vil koste at bygge yderligere 200 fængselspladser. Enhedslisten vil ikke skaffe pengene ved at beskære tilskuddet til tandrensning, som regeringen foreslår.

 Det fastslår partiets retsordfører, Pernille Skipper.
 - Det er mærkeligt, at man ikke vil bruge penge til målrettet tandpleje. For eksempel betaler udsatte grupper eller patienter en meget høj brugerbetaling, hvis de har paradentose-problemer, siger hun.
 Derfor kræver Enhedslisten, at regeringen giver flere penge til tandpleje, mens regeringen vil barbere tilskuddet, som man kun kan få det én gang årligt.
 - Hvis vi skal acceptere det som en finansiering af Kriminalforsorgen, kræver vi, at der også kigges på tandplejen, hvor der er meget høj brugerbetaling i forvejen, siger Pernille Skipper.
 Spørgsmål: - Hvorfor kræver I flere penge til tandpleje, når regeringen vil spare på tilskuddet til tandrensning?
 - Det er urimeligt at bruge penge på fængselspladser, som i øvrigt ikke har nogen kriminalpræventiv effekt, hvis pengene kommer fra tandplejen uden at gøre noget andet for det område, som har en meget høj brugerbetaling, siger Pernille Skipper.
 Søndag aften forlød det ellers, at regeringen havde flertal om rammen på 1,7 milliarder kroner med Enhedslisten, De Konservative og Liberal Alliance.
- Det var en misforståelse, understreger Enhedslistens retsordfører.
 - Der har været en misforståelse i medierne om, at Enhedslisten skulle have accepteret at bruge de foreslåede penge på Kriminalforsorgen. Derfor har jeg behov for at slå fast, at Enhedslisten er meget skeptisk overfor den del af finansieringen, siger Pernille Skipper.
- Pengene burde bruges til den meget høje brugerbetaling på paradentose-behandling, siger hun.
