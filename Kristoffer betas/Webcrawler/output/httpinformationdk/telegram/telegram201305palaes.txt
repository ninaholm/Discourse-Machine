Palæstinensere og USA kritiserer israelske byggeplaner
En plan om at bygge 300 nye boliger på Vestbredden sætter en mulig fred mellem Israel og Palæstina i fare.


 Israel har underskrevet planer om at bygge omkring 300 nye boliger i et område på Vestbredden i nærheden af ​​Ramallah.
Det ophidser palæstinenserne, der torsdag beskylder den israelske regering for at forsøge at "sabotere" USA's planer om at genoplive fredsforhandlingerne mellem de stridende parter.
Det palæstinensiske selvstyres præsident, Mahmoud Abbas, fordømmer Israels planer, og også USA er svært kritisk over for byggeplanerne.
- Israel må forstå, at fortsat aktivitet i bosættelserne giver bagslag, når det kommer til fredsprocessen, og at et uafhængigt Palæstina kun kan være levedygtigt med klart optrukne grænser, siger Patrick Ventrell, talsmand for USA's udenrigsministerium.
Abbas mener, at byggeplanerne går direkte mod den fredsproces, som den amerikanske regering med udenrigsminister John Kerry i spidsen netop nu forsøger at genoplive. Det siger Abbas' talsmand Nabil Abu Rudeineh.
Ifølge en israelsk militærkilde har myndighederne i Israel godkendt opførelsen af de 296 nye boliger. De kontroversielle planer er gået igennem flere godkendelsesfaser og fik for første gang grønt lys i juni sidste år.
Beit El, hvor de nye boliger er tiltænkt at skulle opføres, ligger i nærheden af byen Ramallah, hvor den palæstinensiske selvstyremyndighed er placeret.
Men selvom byggeriet efter sigende er godkendt, vil det ikke begynde lige med det første.
Israelske regeringskilder siger nemlig, at den israelske premierminister, Benjamin Netanyahu, foreløbigt har bremset byggeriet for eksempel ved ikke at sende byggeprojekterne i udbud.
John Kerry sagde tidligere torsdag, at både israelerne og palæstinenserne er seriøse i henhold til at stable nye fredsforhandlinger på benene.
Den amerikanske udenrigsminister vil i slutningen af maj atter rejse til Mellemøsten for at holde møder med både Abbas og Netanyahu. Besøget vil være Kerrys fjerde i regionen på tre måneder.
