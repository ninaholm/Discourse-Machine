DF kalder tortur-undersøgelse forhastet
Oppositionen kræver uvildig undersøgelse om, hvorvidt Danmark udleverede fanger til tortur. DF kalder det forhastet, men kræver forklaring fra ministeren.


 "Abu Ghraib-lignende" billeder er dukket op i en sag, hvor Forsvarsministeriet står anklaget for at have udleveret afghanske fanger til tortur. Oppositionen kræver nu en uvildig undersøgelse, mens Dansk Folkeparti er mere forsigtige.
- Jeg synes, det er at forhaste sagen at kræve en uvildig undersøgelse, når vi ikke gang har fået forsvarsministerens redegørelse endnu, siger Pia Kjærsgaard (DF) efter et møde i Folketingets Udenrigspolitiske Nævn.
Nævnet er efter sigende i dyb hemmelighed blevet orienteret om, at der eksisterer billeder af krigsfanger, som er blevet torteret i 
forbindelse med danske soldaters udsendelse i Afghanistan i 2002. 
De nye oplysninger har nu fået sagen til at rulle igen. Dansk Folkeparti kræver en forklaring fra forsvarsminister Gitte Lillelund-Bech (V), men regeringens støtteparti vil ikke gå så langt som en uvildig undersøgelse
- Hun (forsvarsministeren, red.) skylder en redegørelse. Vi kan ikke basere os på det, der står i aviserne, siger Pia Kjærsgaard, der gerne havde set, at forsvarsministeren var mødt op til mødet i Udenrigspolitiske Nævn.
Dansk Folkepartis leder kan ikke selv bekræfte de nye oplysninger i sagen, men venter en redegørelse fra ministeren.
