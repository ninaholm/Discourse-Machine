Venstre: Nulvækst skal vare til 2020
Målet for Venstre er et udgiftsstop i den offentlige sektor frem til 2020. Udspillet får blandet modtagelse.


 De offentlige udgifter skal holdes i ro de næste seks år.
Sådan lyder budskabet fra Venstre efter lang tids usikkerhed om, hvor længe V-formand Lars Løkke Rasmussens vision om nulvækst rækker, skriver Jyllands-Posten.
- Jeg vil ikke sætte årstal på det, fastholdt politisk ordfører Inger Støjberg (V) i maj i Berlingske.
I samme avis nægtede Løkke i juni at svare på, om nulvækst blot skulle løbe et par år eller frem til 2020. Men partiets næstformand, Kristian Jensen, skærer nu igennem og forsikrer, at nulvækst bør strække sig helt frem til 2020 - og dermed ud over næste valgperiode:
- Venstre går til valg på, at vi skal holde fast i den offentlige sektor, som vi har nu, og i et udgiftsstop. Og det er frem til 2020, at vi normalt laver de prognoser.
- Hvad der skal ske derefter, er for tidligt at sige, lyder det. Og måske er det her, forvirringen om tidshorisonten er opstået, mener Kristian Jensen:
- Vi sætter ikke noget årstal på, hvornår nulvæksten skal ophøre. Men når vi regner i økonomiske termer i øjeblikket, er vores måltal på alle områder frem til 2020.
Både Konservative og Liberal Alliance uddeler roser til Venstres udspil, men DF er lodret imod årelang nulvækst.
- Spørger du befolkningen, kan den mærke, at der er skåret til. Det mener vi ikke er en mulighed frem til 2020, siger DF's finansordfører René Christensen til Jyllands-Posten.
