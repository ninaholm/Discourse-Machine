Forsker: Vi kan vente os flere sommerkuld af ulveunger
Dna-prøver fra Aarhus Universitet påviser, at der er mindst fire hunulve forskellige steder i landet.


 Fire hunulve er nu dokumenteret i Danmark, og det kan betyde ulveunger over sommeren.
Det er dna-undersøgelser foretaget af Aarhus Universitet, der påviser, at der har været mindst fire forskellige hunulve på spil i landet, skriver universitetet i en pressemeddelelse.
De fire hunulve er fundet i områderne Thy, Midtjylland og Sydjylland, og her kan man godt forberede sig på ulveunger i løbet af sommeren.
Ifølge seniorforsker Liselotte Wesley Andersen, der har foretaget analyserne, er der også fundet dna-spor efter hanulve de samme steder, som hunulve-dna'et er registreret.
- Så hermed er der basis for, at Danmark i denne sommer kan få de første dokumenterede ulvehvalpe, er hun citeret for i pressemeddelelsen.
Af hensyn til eventuel yngel vil forskerne ikke præcisere, hvor fundene er gjort.
Første gang en hunulv blev set i Danmark, var i efteråret 2012 i Thy. Siden er der registreret én hunulv i sidste måned, og nu er der altså dokumenteret fire hunulve i Danmark.
Aarhus Universitet har i samarbejde med Naturhistorisk Museum nu midler fra 15. Juni Fonden til yderligere ulveundersøgelser, så de kan videreføre et dna-ulveregister.
Også i Tyskland og Polen forskes der lige nu i, hvor ulvene kommer fra.
I Danmark har man i flere år kendt til enlige hanulve, der strejfer i Jylland.
Det er blandt andet gået ud over flere fåreavlere, der har mistet dyr fra deres besætning til rovdyrene.
Eksistensen af ulvene har den sidste tid ført til hidsig debat på flere jægerforums på nettet, hvor jægere af flere medier er blevet citeret for at opfordre til at skyde ulvene.
Flere eksperter har påpeget, at ulve er sky og sjældent angriber. Derfor bør mennesker ikke frygte ulven i Danmark, fastslår eksperter.
