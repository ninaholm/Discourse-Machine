Nu åbner Grand Canyon og Frihedsgudinden igen
Delstater har forhandlet aftaler på plads med USA's regering, så store turistmagneter igen kan slå dørene op.


 Tre af de mest berømte nationalparker i USA tager i weekenden igen imod betalende gæster, efter at de har været lukket i flere dage på grund af den igangværende budgetkrise.
Guvernørerne fra delstaterne Arizona, New York og South Dakota har forhandlet med regeringen i Washington om at genåbne turistattraktionerne Grand Canyon, Mount Rushmore og Frihedsgudinden.
Hundredvis af nationalparker i USA blev 1. oktober nødt til at lukke, da Kongressen ikke kunne blive enige om en ny finanslov. Det betød, at omkring 800.000 offentligt ansatte - blandt andet ansatte i nationalparkerne - blev sendt hjem på tvungen orlov uden løn.
Grand Canyon tiltrækker næsten fem millioner besøgende hvert år.
Arizonas guvernør, Jan Brewer, er blevet enige med den føderale regering om at betale 651.000 dollar til National Park Service, der bestyrer de amerikanske nationalparker, så Grand Canyon kan tage imod turister de kommende syv dage.
- Med en lang weekend foran os er jeg begejstret for, at Grand Canyon igen vil åbne, siger Jan Brewer.
- Denne aftale køber os lidt tid. Jeg håber, at de folkevalgte i Washington hurtigt finder en løsning og får afsluttet dette politiske dødvande, tilføjer han.
De amerikanske nationalparker får hvert år besøg af cirka 280 millioner mennesker, og det sender millioner af dollar i kassen hos lokale hoteller, restauranter eller souvenir-forretninger.
Frihedsgudinden i New York tager imod besøgende denne weekend, og vil forblive åben under resten af budgetkrisen, lyder det fra New Yorks guvernør. Mount Rushmore i South Dakota åbner på mandag.
Kongressen står foran et endnu større opgør end kampen om finansloven: Inden den 17. oktober skal Senatet og Repræsentanternes Hus nå til enighed om en forhøjelse af statens låntagning - det såkaldte gældsloft.
Lykkes det ikke, vil USA være ude af stand til at betale sine regninger, og det kan ramme verdensøkonomien.
