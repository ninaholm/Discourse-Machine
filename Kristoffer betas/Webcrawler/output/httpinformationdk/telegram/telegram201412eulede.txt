EU-ledere blåstempler Junckers investeringsplan
Tysklands Angela Merkel går skeptisk til planerne om at skyde milliarder ind i europæisk økonomi.


 Ja tak. Men lad os nu også lige se detaljerne, før vi jubler og tror på, at det virker.
Det er i korte træk konklusionen, efter at EU-landenes stats- og regeringschefer torsdag aften i små fire timer har givet deres mening til kende om EU-Kommissionens forslag om at bygge en ny investeringsfond med 2350 milliarder kroner.
Ritzau erfarer, at alle lederne tog godt imod den overordnede idé om en fond, der skal sætte gang i vækst og beskæftigelse.
Men især den tyske forbundskansler, Angela Merkel, luftede sin skepsis over for flere elementer i planen. Og det er også især hende, der har fået skrevet ekstra livrem og seler ind i topmødets konklusioner.
De tyske ændringer i teksten sigter mod at sikre, at Den Europæiske Investeringsbank kommer til at spille den afgørende rolle i fondens drift, samt at der ikke ad bagdøren bliver slækket for meget på tøjlerne i EU's budgetregler.
Tyskland på den ene side og Italien-Frankrig på den anden har i mange måneder været uenige om, i hvor høj grad lande kan slippe for at blive straffet for budgetunderskud, hvis bare de har brugt pengene på at skabe job og vækst.
Linjen fra den tyske forbundskansler har hele tiden været, at der allerede er bygget tilstrækkelig fleksibilitet ind i reglerne i stabilitets- og vækstpagten. Ergo skal pagten ikke skrives om.
Det er i grove træk den samme tolkning, der er skrevet ind i topmødeteksten.
Lederne "noterer sig", at kommissionen har i sinde at "være velvilligt indstillet" over for lande, der vil skyde penge i den nye investeringsfond.
Men det bliver også understreget, at det "nødvendigvis skal ske i overensstemmelse med den fleksibilitet", der er i de eksisterende regler.
I kølvandet på de seneste måneders afsløringer af især Luxembourgs fordelagtige behandling af multinationale selskaber har topmødet også haft en ultrakort snak om skat.
I de skriftlige konklusioner konstaterer topmødet, at der er "akut behov" for at bekæmpe skatteunddragelse og skatteplanlægning, og at man ser frem til at se EU-Kommissionens lovede lovforslag på området.
Punktet var sat på dagsordenen af den spanske premierminister, Mariano Rajoy, som ifølge Ritzaus oplysninger var den eneste, der faktisk tog ordet under det punkt.
Rajoys nøjedes med at konstatere, at det er godt, at skatten bliver nævnt i de skriftlige konklusioner - og at lederne kommer tilbage til sagen på deres topmøde til juni næste år.
