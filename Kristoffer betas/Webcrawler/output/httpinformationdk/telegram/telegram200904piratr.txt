Pirat-redningsbåd tør for brændstof



 De somaliske pirater, der holder kaptajnen fra containerskibet Maersk Alabama som gidsel i farvandet ved Somalia, kan tilsyneladende ikke komme væk, hvis de skulle ønske det.
 - Vi følger dette meget tæt. Tilsyneladende er redningsbåden løbet tør for brændstof, siger USA's udenrigsminister, Hillary Clinton.
 Piraterne forsøgte at kapre containerskibet i går, men besætningen slog fra sig, og det endte så med, at de fire pirater tog skibets kaptajn med sig i en redningsbåd. 
I nat ankom et amerikansk krigsskib til stedet, og der er nu forhandlinger i gang for at få sagen løst. FBI er involveret i gidselforhandlingerne.
