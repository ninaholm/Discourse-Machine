Professor om minus rente: Der er brug for hurtig løsning
Der skal fart på ny hurtigt arbejdende arbejdsgruppe, der skal se på problemerne med negativ rente, lyder det.


 En ny arbejdsgruppe har et meget kort vindue til at se på problemerne for, hvordan Danmark bedst håndterer den negative rente, der har fyldt i mediebilledet de seneste uger.
Det siger Jesper Rangvid, professor ved Copenhagen Business School (CBS) og ekspert i de finansielle markeder, efter at der torsdag er blevet nedsat en såkaldt "hurtigt arbejdende arbejdsgruppe".
- Det var det maksimale, man kunne forvente, der kunne ske i dag. Jeg håber virkelig, at hurtigt arbejdende er med tyk streg under. Der må i hvert fald overhovedet ikke gå flere måneder, siger han uden at ville komme det nærmere.
Beslutningen blev truffet efter et møde torsdag mellem erhvervs- og vækstminister Henrik Sass Larsen (S) og Realkreditrådet, der er realkreditinstitutternes brancheorganisation.
Nogenlunde samtidig svækkede Nationalbanken kronen endnu engang ved at sænke renten på indskudsbeviser med 0,25 procentpoint til nu minus 0,75 procent.
I kølvandet på problemerne har ministeren derfor nedsat en gruppe, der skal skabe klarhed over, hvordan Danmark bedst håndterer den negative rente.
- Gruppen vil bestå af embedsmænd fra Erhvervs- og Vækstministeriet, Nationalbanken, Finanstilsynet og repræsentanter fra realkreditinstitutterne, siger Jesper Rangvid.
Det er den fjerde rentesænkning indenfor tre uger, og dermed bliver det igen dyrere for pengeinstitutterne at placere penge i Nationalbanken. Det koster nu 75 øre for hver 100 kroner, de har stående.
- Gruppen skal finde ud af, hvad problemet med de negative renter for de forskellige typer realkreditlån er, siger han.
Flere iagttagere frygter, at de lave renter kan få boligejerne til at sætte sig dyrere og låne mere, fordi de får negative renter. Dermed kan forbrugerne opdrages til pludselig at forvente at modtage penge for at optage et lån, er frygten.
Det er blot en dimension af problemerne, lyder det.
- Man kunne frygte, at nogen vil låne endnu mere, så boligejerne gældsætter sig mere end fornuftigt er, hvilket kan medføre pres på boligpriserne, siger han.
