Præsidentvalget i Afghanistan skal afgøres i duel
Afghanistans præsidentvalg skal ud i anden runde. Kandidaterne Abdullah Abdullah og Ashraf Ghani skal nu dyste


 Afghanerne kan stadig ikke sætte navn på, hvem der bliver deres nye præsident.
Præsidentvalget skal ud i anden runde, fordi ingen af kandidaterne kunne skrabe stemmemajoriteten til sig.
Det viser optællingerne fra valgets første runde, oplyser lederen af den uafhængige valgkommission, Ahmad Yusuf Nuristani, lørdag.
Det betyder, at Abdullah Abdullah og Ashraf Ghani nu skal dyste om magten, fordi de i første runde fik de fleste stemmer.
Abdullah fik 44,9 procent af stemmerne, mens Ghani tegner sig for 31,5 procent af de afghanske vælgere.
Abdullah Abdullah er tidligere udenrigsminister i landet og har haft en klar føring forud for valget. Antropologen og eksfinansministeren Ashraf Ghani har dog givet ham kamp til stregen, og det giver en duel mellem de to.
For at en kandidat kan vinde præsidentvalget i første runde, skal vedkommende have mindst 50 procent af stemmerne. I alt otte kandidater stillede op til valget.
Præsidentvalgets anden runde bliver afholdt den 7. juni.
Landets ny præsident kommer til at stå med opgaver som den fortsatte kamp mod oprørsbevægelsen Taliban, når de amerikanske kampstyrker trækker sig ud af landet ved årsskiftet, samt styrke en økonomi, der er fuldstændig afhængig af stadig færre penge til hjælp.
Den afgående præsident, Hamid Karzai, er udelukket fra at deltage i valget, da forfatningen ikke tillader ham at genopstille igen, efter at han har været ved magten i det krigshærgede land i 12 år.
Det endelige resultat foreligger først den 14. maj, fordi myndighederne er i gang med at undersøge op mod en halv million stemmer, der mistænkes for at være svindel. Selv hvis de tælles med, er det dog højst usandsynligt, at de kan få Abdullah over 50 procent-grænsen.
De vestlige lande følger valget nøje, da præsidentvalget i 2009 blev stærkt præget af vold og valgsvindel.
De 28 Nato-lande vil fra årsskiftet 2014-15 lukke ned for den hidtidige kampmission, men fortsætte med at støtte det afghanske styre med træning og rådgivning.
