Herning Folkeblad køber Midtjyllands Avis
Jyske Medier og JP/Politikens Hus er ude af Midtjyllands Avis, som fremover ejes af Herning Folkeblad alene.


 Herning Folkeblad køber Midtjyllands Avis.
Både avisen og de øvrige lokale medieaktiviteter i mediehuset i Silkeborg vil blive ført videre i uændret form, oplyser Herning Folkeblad i en pressemeddelelse.
Ud over dagbladet Midtjyllands Avis udgiver selskabet også nyhedssitet mja.dk, fem ugeaviser og to lokalradioer.
Mens Herning Folkeblad overtager hele ejerskabet af Midtjyllands Avis, vil ugeaviserne i Silkeborg, Kjellerup, Gjern, Them og Ry blive drevet i et fælles udgiverselskab sammen med Politikens Lokalaviser, som er et datterselskab af JP/Politikens Hus.
Administrerende direktør og ansvarshavende chefredaktør på Herning Folkeblad Alex Nielsen ser det nye samarbejde som afgørende for at bevare de lokale mediehuse i området.
- Vi ser lokal redaktionel fokusering som nødvendig for borgernes forståelse og involvering i de lokale samfundsforhold, siger Alex Nielsen.
Han peger på, at åbningen af den midtjyske motorvej har fjernet "en både mental og geografisk barriere" mellem Herning og Silkeborg, så der nu er åbnet for et styrket samarbejde.
- Nu gælder det mediemæssigt om at komme fremad. Både i Herning og Silkeborg. Og både i drift og udvikling vil vi stå stærkere, efter at denne akse er blevet etableret, siger Alex Nielsen.
Også administrerende direktør Flemming Heiberg fra Midtjyllands Avis fremhæver muligheden for en stærk midtjysk akse mellem Herning og Silkeborg.
- Vi har været meget glade for den tidligere ejerstruktur, som gav et godt fundament gennem årene. Men tiderne ændrer sig, og med det nuværende mediemarked bliver det godt med et mere rent ejerskab med en virksomhed, der ligner os meget med fokus på drift af lokalt dagblad, ugeaviser, net og radio, siger han.
Herning Folkeblad har de seneste 10 år været medejer af medieaktiviteterne i Silkeborg og køber nu alle aktier af de tidligere medejere Jyske Medier og JP/Politikens Hus.
Herning Folkeblad udgiver også nyhedssitet aoh.dk, en ugeavis i Herning samt Radio M og Radio Alfa Midtjylland.
