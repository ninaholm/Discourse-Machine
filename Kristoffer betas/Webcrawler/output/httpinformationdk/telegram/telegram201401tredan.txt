Tre danske film skal kæmpe om en Oscar
"Jagten", "Helium" og "The Act of Killing" er nomineret til den prestigefulde filmpris.


 Hele tre danske film er nomineret til en Oscar i år. Danmark bliver repræsenteret i kategorierne bedste udenlandske film, bedste kortfilm og bedste dokumentarfilm.
De nominerede er "Jagten", "The Act of Killing" og "Helium".
- Det lykkedes. Danmark er nomineret med tre film til Oscar-festen. Det er ganske enkelt enestående, siger Henrik Bo Nielsen, direktør for Det Danske Filminstitut.
 - Det er den ultimative hyldest til alle de dygtige mennesker i den danske filmbranche, der kan fortælle gribende historier, som også fænger uden for vores egen lille andedam, fortsætter han.
Thomas Vinterbergs film "Jagten" er nomineret til en Oscar i kategorien bedste udenlandske film. Filmen var også nomineret til en Golden Globe, men vandt dog ikke statuetten.
Det er niende gang, at en dansk film bliver nomineret i denne Oscar-kategori. Og tre af gangene har nomineringerne ført til en Oscar-statuette.
Først Gabriel Axels "Babette Gæstebud", dernæst "Pelle Erobreren" af Bille August, og senest kunne Susanne Bier løfte Oscarstatuetten for "Hævnen".
Den danske instruktør Anders Walters film "Helium" er nomineret til en Oscar i kategorien bedste kortfilm.
"Helium" fortæller historien om en alvorligt syg dreng, der bliver gode venner med hospitalets rengøringsmand Enzo. Sammen opbygger de en fantasiverden, som de kalder Helium.
Filminstruktør Joshua Oppenheimers danske dokumentarfilm "The Act Of Killing" er nomineret til en Oscar i kategorien bedste dokumentarfilm.
