Indsprøjtning til det frivillige arbejde
Partieren bag satspuljeforliget har besluttet at støtte de frivillige organisationer med 120 millioner kroner over de næste fire år.


 Danmark har brug for mere frivilligt socialt arbejde og et mere aktivt medborgerskab. Det mener partierne bag satspuljeforliget. I årets satspuljeaftale er der derfor afsat 120,3 millioner kroner til de frivillige organisationer over de næste fire år. 
Desuden har partierne aftalt at styrke civilsamfundet gennem en national strategi. Til det formål er der afsat 100 millioner kroner over de næste fire år. 
Meningen er, at strategien skal fremme et mere aktivt medborgerskab og en kultur omkring det frivillige arbejde, der skal få flere danskere til at yde en frivillig indsats. 
Socialminister Benedikte Kiær (K) er særlig tilfreds med netop den del af aftalen. 
- De frivillige organisationer har været meget bekymret for, om der nu også ville være penge til deres område i årets satspulje, men heldigvis har vi været i stand til at lave en aftale, hvor der er afsat flere penge til at styrke frivilligt arbejde, end vi har gjort førhen, siger Benedikte Kiær til Ritzau. 
Selv om der i år ikke er tilført nye midler til satspuljen, fordi reguleringen af overførselsindkomsterne har været under to procent, jonglerer aftalen alligevel med at samlet beløb på omkring 1,7 milliarder kroner. 
Pengene stammer fra satspuljemidler, der er afsat i tidligere aftaler, men som af den ene eller anden grund er blevet tilbageført til puljen.
Cirka 1 milliard af de 1,7 milliarder er afsat til initiativer på socialområdet.
I den nye aftale bliver der blandt andet afsat 80 millioner kroner til en handlingsplan mod menneskehandel. Vivi Kier, konservativ socialordfører, fremhæver især den del af aftalen.
- Det er helt uacceptabelt at handle med mennesker, der får deres frihed berøvet og ofte lever under kummerlige forhold. Derfor er jeg glad for, at vi nu får målrettet indsatsen, siger hun.
I aftalen er der også afsat 90 millioner kroner til en ekstraindsats i forhold til personer over 16 år, som har været anbragt udenfor hjemmet i deres barndom. 
