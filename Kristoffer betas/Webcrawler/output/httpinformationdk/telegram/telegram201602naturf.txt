Naturforening klager til EU over ny landbrugspakke
Pakken strider imod EU's regler for miljøbeskyttelse, mener Danmarks Naturfredningsforening, som vil klage.


 Med den nye landbrugspakke får landbruget lov til at bruge mere gylle og gødning, og det vil skade naturen og er i strid med EU's regler for miljøbeskyttelse.
Det mener Danmarks Naturfredningsforening, som nu vil sende en officiel klage til EU-Kommissionen.
- Det er et nytteløst forsøg på at redde krisen i landbruget, og det hjælper ikke de landmænd, der er i problemer.
- Til gengæld øger det forureningen, og politikerne gambler med de sidste 30 års indsats for et rent vandmiljø og rent drikkevand, siger præsident i Danmarks Naturfredningsforening Ella Maria Bisschop-Larsen.
Torsdag vedtog et blåt flertal i Folketinget et centralt lovforslag i den omstridte landbrugspakke, som blandt andet medfører, at landmændene får lov til at tildele afgrøderne mere gødning - og det sker allerede fra marts.
- Vi hverken kan eller vil sidde stiltiende og se på, at regeringen ikke vil overholde EU's miljøregler. Det er at kaste vrag på den danske befolknings klare krav om en god og velfungerende natur.
- Derfor går vi nu til EU med det, som vi anser som et klart brud på EU's miljøregler, siger Ella Maria Bisschop-Larsen.
Spørgsmål: Samlet set skulle pakken have en positiv effekt på miljøet. Hvad siger du til det?
- Vi mener, at det klokkeklart strider mod de regler, som EU har sat op for miljøbeskyttelsen i fællesskabet.
- Nitratdirektivet taler om, at man ikke - heller ikke her og nu - må forurene vores grundvand eller vores vandmiljø mere, og det er møntet på landbrugets forurening, siger Ella Maria Bisschop-Larsen til Ritzau.
Hos Landbrug & Fødevarer er de derimod glade.
- Landmændene har så meget brug for denne pakke. Her og nu er det vigtigt, at de får lov at gøde mere, siger direktør Karen Hækkerup.
Men det giver Danmarks Naturfredningsforening ikke noget for.
- Vi håber, at EU siger, at Danmark ikke kan lade et erhverv få en konkurrencefordel på miljøets bekostning, fordi det er i strid med de regler, der er i EU nu, siger Ella Maria Bisschop-Larsen.
