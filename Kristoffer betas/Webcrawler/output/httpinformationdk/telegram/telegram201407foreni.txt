Forening: Lovende resultater fra ny alzheimerforskning
Nye metoder kan afsløre tidlige tegn på Alzheimers. Lovende, lyder det fra Alzheimerforeningen.


 Hvis Alzheimers i fremtiden kan afsløre tidligere, vil det være et afgørende fremskridt for demenspatienterne.
Det vurderer Alzheimerforeningen, efter at nye internationale studier har vist, at nedsat lugtesans og en ny synstest kan vise tidlige symptomer på demens og Alzheimers.
- Det er meget lovende, siger direktør Nis Peter Nissen fra foreningen.
- De teknikker, som er blevet præsenteret, vil sandsynligvis om ganske kort tid kunne gøre det meget enkelt og meget billigt at undersøge, om man er i risikogruppen, siger han.
To undersøgelser, der bliver præsenteret på den internationale demenskonference Alzheimer's Association 2014 i København i disse dage, at nedsat evne til at lugte kan være et af de tidlige symptomer på demens og Alzheimers.
 Lugtesansen er tæt forbundet med hukommelsen, så når sygdommen ødelægger hjernens hukommelsescenter, så bliver lugtesansen påvirket.
To andre undersøgelser viser, at niveauet af proteinstoffet beta-amyloid i øjet svarer til niveauet i hjernen. Er niveauet forhøjet, er det en stærk indikation på, at personen enten allerede har Alzheimer eller senere vil udvikle sygdommen.
I dag er det kun muligt at opdage Alzheimers sent i forløbet, når de alvorlige hjerneskader allerede er indtruffet. Og selvom der endnu ikke findes en kur, vil det gøre en stor forskel for patienterne, hvis deres sygdom opdages tidligt, fortæller Nis Peter Nissen.
- Så kan du gøre noget for at få et bedre liv med demens. Målrettet indsats bestående af fysisk aktivitet, mental træning og social inklusion kan give et bedre forløb med sygdommen og udskyde det tidspunkt, hvor du får brug for for eksempel at flytte på plejehjem, siger direktøren.
Han påpeger desuden, at verdens syv rigeste lande, G7, har sat et mål om at finde en kur inden 2025.
