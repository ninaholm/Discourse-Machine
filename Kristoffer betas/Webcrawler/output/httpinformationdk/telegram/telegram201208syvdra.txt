Syv er dræbt ved tempelskyderi i USA
Et skyderi i et sikh-tempel i Milwaukee i USA har kostet syv mennesker livet, heriblandt gerningsmanden.


 Syv mennesker er dræbt og mindst tre alvorligt såret ved et skyderi i et sikh-tempel i Milwaukee i USA. Det oplyser politi og læger.
En af de syv dræbte er den formodede gerningsmand til skyderiet. Han er skudt og dræbt af politiet.
Gerningsmanden er en hvid mand i midten af trediverne. Det siger et medlem af tempelmenighedens ledelse Ven Boba Ri til den lokale avis Milwaukee Journal Sentinel.
- Der er tale om en hadforbrydelse. Han er ikke medlem af menigheden, siger Ven Boba Ri.
Fire personer blev dræbt inde i templet, mens tre andre blev dræbt udenfor, heriblandt gerningsmanden.
- En betjent ankom til gerningsstedet. Gik i aktion og skød mod gerningsmanden. Politibetjenten blev ramt af fire skud, siger Brad Wendtlandt, talsmand for politiet. Betjenten er ført til et hospital, men skal være uden for livsfare.
Den bevæbnede mand trængte ind i templet, der ligger i bydelen Oak Creek, netop som troende mødte op til morgensamling. Kort efter blev der hørt skud.
Snesevis skal været såret, men antallet er fortsat usikkert, siger politiets talsmand.
Ifølge de første oplysninger gik to bevæbnede personer ind i templet kort efter klokken 10.00 lokal tid og skød omkring sig, siger øjenvidner, der befinder sig inde i templet. Andre vidner siger, at der var fire gerningsmænd.
Politiet mener dog, at der kun var en gerningsmand.
Menighedens leder, Satwant Kaleka, og en kvindelig besøgende er ført til et nærliggende hospital med skudsår, siger politiet.
Der var cirka 50 personer inde i templet til morgenbøn, da skyderiet begyndte.
Et stort antal betjente og mange ambulancer er sendt til stedet.
Flere af de besøgende, der befandt sig inde i templet, ringede til pårørende og politiet og bad om hjælp via deres mobiltelefoner, da skyderiet begyndte.
Der er ingen oplysninger om motivet for den blodige aktion.
Sikh-religionen blev grundlagt i det 15. århundrede i provinsen Punjab i Pakistan af guruen Nanak Dev. Der findes cirka 20 millioner sikher i verden.
