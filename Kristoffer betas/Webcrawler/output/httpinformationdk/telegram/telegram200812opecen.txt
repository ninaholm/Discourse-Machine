Opec-enighed om drastisk reduktion af olie



 Olieministrene fra de olieeksporterende lande i Opec enedes i dag om at skære produktionen af råolie ned med 2,2 millioner tønder dagligt. Reduktionen er den største nogensinde og har til formål at øge oliepriserne på et tidspunkt, hvor efterspørgslen på olie falder verden over.
 De 12 lande i Opec besluttede også at forsøge at sikre mindstepriser for olie, som er faldet med over 100 dollar per tønde, efter at de i juli nåede rekordpriser på mere end 147 dollar per tønde.
 Nedskæringerne i olieproduktionen sker efter, at der ved de seneste to Opec-møder blev besluttet produktionsnedsætninger på sammenlagt to millioner tønder olie dagligt. Dermed er kartellets forsyningsmål nået ned på 24, 8 millioner tønder dagligt.
 Der var ingen markante udsving i oliepriserne efter beslutningen, som blev truffet efter et fire timer langt møde. Oliepriserne lå sent onsdag på lidt over 43 dollar per tønde.
 - Formålet med reduktionen er bringe markedet i balance. Den vil måske føre til højere priser, måske ikke, sagde Saudi-Arabiens olieminister, Ali al-Naimi.
