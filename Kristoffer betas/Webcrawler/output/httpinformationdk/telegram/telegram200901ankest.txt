Ankestyrelsen bekymret for lillebror



 Ankestyrelsen besluttede torsdag at gå ind i sagen om lillebroderen til den 13-årige nordjyske pige, der angiveligt har været udsat for grov mishandling af sine forældre. Ankestyrelsen vil bede Aalborg Kommune om sagens akter, og herefter vil styrelsen beslutte om den fireårige lillebror også skal tvangsfjernes. 
 - Når vi ser hele sagsgangen, bliver vi generelt bekymrede for, hvad der er foregået, siger ankechef i Ankestyrelsen Henrik Horster til Ritzau. 
 Tidligere formand for Børns Vilkår John Aasted Halse har skarpt kritiseret Aalborg Kommune, som har besluttet, at der ikke var grund til at fjerne drengen.

