Drabsmistænkt IT-millionær er ankommet til Miami
Antivirus-kongen John McAfee er "fuldstændig lykkelig" over udvisningen fra Guatemala til USA.


 Den excentriske mangemillionær John McAfee slipper tilsyneladende for at blive afhørt af politiet i den mellemamerikanske stat Belize i forbindelse med et mord.
McAfee er kort tid efter klokken 01 natten til torsdag dansk tid ankommet til Miami i Florida fra Guatemala.
Softwareguruen, der skabte sig en formue på at stifte og sælge et firma, der udviklede antivirusprogrammer til computere, frygter at blive henrettet, hvis han vender tilbage til Belize.
- McAfee vil blive udleveret til USA, sagde en talsmand for immigrationsmyndighederne i Guatemala onsdag.
McAfee har i flere uger været på flugt for myndighederne i nabostaten Belize og kom illegalt ind i Guatemala for godt tre uger siden. Her blev han anholdt 5. december.
I Belize var han efterlyst i forbindelse med et drab på en nabo, og myndighederne var onsdag tæt på at udlevere ham til landet, men besluttede i stedet, at han skulle til USA.
Efter eget udsagn har amerikaneren brugt stort set hele den formue, han fik efter salget af sit softwarefirma.
I november blev McAfees nabo, Gregory Faull, fundet skuddræbt i sit hus. McAfee hævder, at det lokale politi står bag drabet. De havde bare forvekslet naboens bolig med hans egen, påstår han.
De to naboer havde i længere tid haft uoverensstemmelser, og politiet opsøgte omgående McAfee. Han gemte sig angiveligt ved at grave sig ned i sandet omkring ejendommen med en papæske over hovedet.
- Jeg et fuldstændig lykkelig over afgørelsen, sagde den 67-årige McAfee, før han gik om bord på et American Airlines-fly i lufthavnen i Guatemala By med kurs mod Miami.
 I 2009 fortalte McAfee til New York Times, at han med undtagelse af fire millioner dollar har sat sin formue på 100 millioner dollar over styr.
Ifølge flere medier har McAfee under sin tid i Belize dyrket yoga, bygget letvægtsfly og eksperimenteret med at fremstille naturmedicin.
Præsidenten i Belize, Dean Barrow, betegner amerikaneren som lettere gal.
- Jeg ønsker ikke at fornærme denne gentleman, men jeg anser ham for at ekstrem paranoid - nærmest forrykt, siger Barrow.
