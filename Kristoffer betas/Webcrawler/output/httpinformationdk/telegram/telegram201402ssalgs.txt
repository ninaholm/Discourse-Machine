S: Salg skal sikre dankortets overlevelse
Salget af dankortejeren Nets kan på ingen måde sammenlignes med salg af det statslige Dong, siger S-ordfører.


 SF's forsøg på at spænde ben for salget af virksomheden Nets, der står bag dankortet, NemID og betalingsservice, undrer Socialdemokraternes erhvervsordfører Benny Engelbrecht.
- Jeg blander mig ikke i, hvem der ejer det i forvejen privatejede Nets. Men det er til gengæld vigtigt at sikre, at dankortet, som er et effektivt og billigt betalingssystem som udlandet misunder os, bliver ved med at bestå.
- Derfor lavede vi også en bred politisk aftale sidste år med den daværende erhvervsminister Annette Vilhelmsen fra SF i spidsen, som sikrer dankortet fremover, siger han.
Han peger på, at der er et akut behov for at udvikle dankortet og opgradere infrastrukturen omkring betalingskortet.
- Det er ikke længe siden, at vi alle igen oplevede et stort nedbrud for dankortet, som viser, at der er brug for at opgradere kortet på en måde, som de nuværende ejere har meldt ud, at de ikke er interesserede i. Det svarer til, at man ejer en landevej, hvor man ikke længere vil fylde hullerne op, siger han.
Det er en bred interesse i det danske samfund for at bevare og sikre dankortets overlevelse, mener han.
- Vi har brug for, at Nets er en stærk virksomhed, som kan konkurrere med andre betalingsmidler. Samtidig har vi sikret en lovgivning, så omkostningerne ikke bare kan væltes over på forbrugerne, siger han.
Af samme grund undrer han sig over SF's udmelding, der kommer som den første efter, at partiet har forladt regeringen.
- Det er lidt underligt, at de kommer med lige det udspil al den stund, at det er Annette Vilhelmsen, der som minister sidste år satte gang i salgsprocessen af Nets, siger Benny Engelbrecht.
Salget af Nets, der er ejet af Danske Bank, Nordea, norske DnB, Nationalbanken og et par hundrede mindre banker, er i sin sidste og afgørende fase.
