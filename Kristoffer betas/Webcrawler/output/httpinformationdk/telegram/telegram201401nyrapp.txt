Ny rapport: Pesticidrester i halvdelen af dansk frugt
En stikprøvekontrol fra Fødevarestyrelsen viser rester af sprøjtegift i 58 procent af frugtprøverne


 
	Størstedelen af danske frugt indeholdt i 2012 pesticidrester. Det viser den årlige rapport om pesticidrester i fødevarer, som foretages af Fødevarestyrelsen. I en stikprøvekontrol blev der således fundet rester af sprøjtegifte i 58 procent af prøverne.

	Til sammenligning blev der fundet pesticidrester i 39 procent af frugtprøverne i 2011. Der er imidlertid stor forskel på procentandelen fra år til år. Siden 2008 er der eksempelvis fundet mellem 39 og 58 procent pesticidrester i stikprøvekontrollerne.

	Ifølge organisationen Landbrug og Fødevarer er årsagen til udsvingene langt hen ad vejen vejr og vind. Derudover kan målemetoderne variere fra år til år, da der kan være forskellige typer af sprøjtegifte.

	Derfor lægger Fødevarestyrelsen heller ikke så meget vægt på tallene, da de er meget svære at sammenligne.

	- Det er mange ting, som varierer, så vores samlede konklusion er, at pesticidindholdet er på niveau med tidligere år. Vi ser på, om der er et eller andet særligt, vi kan se, og det synes vi ikke, siger civilingeniør i Fødevarestyrelsen Gudrun Hilbert.

	Organisationen Økologisk Landsforening råber imidlertid vagt i gevær over mængden af pesticidrester, som bliver fundet i dansk frugt.

	- Det er bekymrende, at der er giftrester i hvert andet stykke ikke-økologisk frugt og grønt. Og at andelen af ikke-økologisk frugt og grønt med giftrester er stigende for såvel danske som udenlandske varer.

	- Nul giftrester burde være målet for enhver fødevareproducent, og vi er stolte af, at økologerne er ekstremt tæt på nul fund overhovedet, siger direktør Paul Holmbeck i en skriftlig kommentar.

	Den årlige rapport om pesticidrester i fødevarer fra Fødevarestyrelsen viser, at dansk frugt klarer sig bedre end udenlandsk frugt. Således blev der i 2012 fundet rester af sprøjtegifte i 69 procent af frugt produceret i EU, mens tallet uden for EU er 74 procent.

	Ud over frugt tester Fødevarestyrelsen i samarbejde med DTU Fødevareinstituttet grøntsager, korn, kød og babymad. I alt blev omkring 2500 prøver af fødevarer analyseret sidste år.

	Eksperter på DTU Fødevareinstituttet vurderer, at de aktuelle fund af pesticidrester ikke giver anledning til "sundhedsmæssige betænkeligheder."

