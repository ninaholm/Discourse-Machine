Flere danske soldater må sendes hjem
Stadig flere danske soldater må sendes hjem fra Afghanistan før tid. Den tidlige hjemsendelse bunder både i fysiske skader og psykiske problemer hos soldaterne.


 Flere hårdt sårede soldater end nogensinde og en eksplosiv stigning i antallet af psykisk nedslidte soldater. Dette er baggrunden for, at 10 procent af de danske soldater i Afghanistan nu bliver sendt hjem før tiden.
Ekstra Bladet skriver, at hæren aldrig har sendt så mange danske soldater hjem fra Afghanistan før tiden, som det har været tilfældet med det senest udsendte hold 9. 
De omkring 750 soldater, der har kæmpet i Afghanistan fra februar til august 2010, har sagt farvel til 71 kolleger før tiden. 16 har været så hårdt kvæstede i kamp, at de har måttet flyves til Danmark, mens 55 er taget til Danmark som følge af sygdom, psykiske problemer eller andre årsager. 
Til sammenligning sendte man 54 soldater hjem før tiden på det foregående hold 8. 10 hårdt sårede og 44 af andre årsager. Det viser tal, Ekstra Bladet har fået adgang til. 
Stigningen i antallet af hjemsendte kommer, fordi de danske soldater presser Taliban hårdere på slagmarken, fortæller major og militæranalytiker Henrik Jedig Jørgensen fra Center for Militære Studier. 
- Øget kontakt med fjenden giver flere hårdt sårede. For hver gang vi ser en såret, bliver der samtidig flere med psykiske problemer. Det giver skrammer på psyken selv at stikke en finger i såret eller lægge en bandage på en kammerat, fortæller han.
