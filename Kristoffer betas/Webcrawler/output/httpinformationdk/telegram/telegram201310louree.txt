Lou Reed er død: Nu er der stille på The Wild Side
Musiklegenden Lou Reed, der blandt andet er kendt for "Walk on the Wild Side" og "Perfect Day", er død.


 Den amerikanske sanger Lou Reed var en af sin tids største navne inden for musikken. Ifølge magasinet Rolling Stone døde han søndag. Han blev 71 år gammel.
Som 14-årig blev Lewis Allan Reed sendt i elektrochok-terapi. Han skulle behandles for sin biseksualitet.
Behandlingen "kurerede" ikke den unge mand, der senere skulle blive verdenskendt som avantgardemusikeren Lou Reed.
Reeds karriere tager udspring i det kunstneriske miljø i hjembyen New York, hvor han sammen med John Cale var frontfigurer i bandet The Velvet Underground. Gruppen blev opdaget af popkunstikonet Andy Warhol, som brugte dem i kunstevents og blev deres manager.
I 1967 udsendte de albummet "The Velvet Underground & Nico", som i dag betragtes som et hovedværk i rockmusikken. I sin egen tid var pladen dog et undseligt undergrundsfænomen, og bandet ragede hurtigt uklar med Warhol, som forsøgte at pådutte dem den tyske model Nico som nyt medlem.
Siden fik en intern konflikt Cale til at forlade bandet, og efter i alt fire udgivelser vendte Reed også gruppen ryggen og gik solo.
Med sit andet album i eget navn, "Transformer", fik Reed i 1972 hul igennem til et bredere rockpublikum.
Pladen var produceret af selveste David Bowie og rummede udødelige klassikere som "Walk on the Wild Side" og "Perfect Day". Førstnævnte blev hurtigt Reeds signatursang med sin skildring af kunstnerlivet i New York og dets eksperimenter med seksualitet og substanser.
Pladen blev to år senere fulgt op af et andet nøgleværk, konceptalbummet "Berlin", som beskriver to narkomaners destruktive romance i den opsplittede tyske hovedstad, som rummer alt fra hustruvold og prostitution over tvangsfjernelse til selvmord. "Berlin" blev dog ikke nogen kommerciel succes.
Reed fik igen fat i pladekøberne med livealbummet "Rock 'n' Roll Animal" fra 1975, men valgte samme år at udgive pladen, som med hans egne ord fik alle fans til at flygte. "Metal Machine Music" bestod af elektronisk genereret feedbackstøj og blev af anmelderne beskyldt for at være et forsøg få at slippe ud af en pladekontrakt.
Det er de tidlige udgivelser, der er referencematerialet i Lou Reeds karriere, som trofast er fortsat med løbende udgivelser. Allerede i slutningen af 1970'erne blev han udnævnt til et af de store forbilleder for den ulmende punkbevægelse, hvilket han dog ikke ville have siddende på sig.
Med tiden er Reeds betydning for musikhistorien også kommet til udtryk i en række gæsteoptrædener hos nutidige stjerner som Killers, Gorillaz og danske Kashmir.
Lou Reed efterlader sig hustruen, Laurie Anderson, som han blev gift med i 2008.
