Intet håb for løsning på atomstrid



 Under sit besøg i det kommunistiske Nordkorea forsøgte Ruslands udenrigsminister, Sergej Lavrov, i dag at løse konflikten om landets atomvåbenprogram.
 Under en samtale med sin nordkoreanske kollega, Pak Ui-chun, i hovedstaden Pyongyang forsøgte Lavrov at få nordkoreanerne til at vende tilbage til de internationale atomforhandlinger, som de for nylig forlod i vrede.
 - Vi kan ikke give efter for følelser. Dette er en kompliceret proces, sagde Lavrov ifølge russiske nyhedsbureauer efter mødet.
 Nordkorea valgte at trække sig fra de internationale forhandlinger efter, at FN's Sikkerhedsråd for få uger siden fordømte en nordkoreansk testaffyring af et langtrækkende missil. I sin harme valgte landet at genoptage sit atomprogram og genstarte produktionen af plutonium, som kan anvendes i atomvåben. Også observatører fra FN's Atomenergiagentur blev smidt ud af den kommunistiske stat.
 Rusland indgår i den gruppe af seks lande, som har forhandlet med Nordkorea om en afvikling af dets atomvåbenprogram. Nordkoreanerne har tidligere indvilget i en aftale, men har beskyldt USA for at misligholde den. De seks lande er - ud over Rusland og USA - Kina, Japan, Nordkorea og Sydkorea.
 Lavrov er den første højtstående embedsmand, der besøger Nordkorea, efter at landet besluttede at trække sig fra forhandlingerne. Men han forudser ingen hurtig løsning på atomkrisen.
 - Vi forventer ingen hurtige gennembrud, fastslår den russiske udenrigsminister.
