58 dræbt ved indonesisk dæmningsbrud



 Midt i de høje vandmasser og blandt omkringdrivende tømmer leder indonesiske redningsfolk efter overlevende efter den flodbølge, der i morges lokal tid dræbte mindst 58 personer i en forstad til Indonesiens hovedstad, Jakarta. 
 Den opstod, da en dæmning brast sammen og sendte sit mudrede vand ud over flere hundrede huse, der blev tromlet flade af vandmasserne. 
 - Det var som en lille tsunami, siger Rustam Pakaya fra det indonesiske sundhedsministerium om vandmasserne, der nogle steder stod i seks meters højde.
 Dæmningen brast tidligt her til morgen lokal tid, mens beboerne i forstaden Cireundeu lå og sov. Mange af dem nåede ikke at redde sig ud af deres huse, og de druknede i de enorme vandmasser. 
 Manglende investeringer i indonesisk infrastruktur kombineret med styrtregn og ringe vedligehold får skylden for dæmningens kollaps. Den blev ifølge lokale medier bygget i 1930'erne, da Indonesien var en hollandsk koloni. 
 Indonesiens vicepræsident, Jusuf Kalla, har lovet ofrene, at regeringen vil hjælpe med reparationer og nødhjælp.
 Oversvømmelser er ikke usædvanlige i det sydøstasiatiske ørige. 
