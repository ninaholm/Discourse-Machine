Rapport: Privat børnepasning giver ingen besparelser
Hovedorganisation mener ikke, at det kan betale sig udlicitere ældreområdet eller børnepasning.


 Der er ifølge en stor undersøgelse ikke belæg for, at udlicitering af bløde velfærdsområder skulle medføre besparelser eller kvalitetsløft.
Det siger Funktionærernes og Tjenestemændenes Fællestillidsråd (FTF), efter at Finansministeriet har bedt et konsulentfirma se på, hvordan blandt andet børnepasning kan sendes i udbud.
Mens både regeringen og Produktivitetskommissionen efterlyser skræmmeeksempler på udlicitering af såkaldte bløde velfærdsopgaver, opfordrer FTF dem til bare at tænde computeren og google disse, skriver Information.
 - Vi har selv gjort meget ud af at undersøge, hvilke erfaringer der har været med udlicitering på det her felt, siger formanden for FTF, Bente Sorgenfrey til Information.
- Det er nemlig en diskussion som ikke går væk, og som vi alle må forholde os til. Derfor fik vi lavet en rapport, som viser, at der også mange steder er dårlige erfaringer med udlicitering, siger hun.
Bente Sorgenfrey er bekymret for, om "man bare jagter derud" af for at få en økonomisk gevinst" på bekostning af kvaliteten.
 I 2011 fik FTF, der er hovedorganisationen for 450.000 offentligt og privat ansatte, sammen med LO og Offentligt Ansattes Organisationer (OAO) således det daværende Amternes og Kommunernes Forskningsinstitut (AKF) til at undersøge fordele og ulemper ved at udlicitere offentlige opgaver til private firmaer.
 Konklusionen lyder, at "der ikke findes dokumentation for, at der generelt er positive effekter forbundet med øget konkurrenceudsættelse på børnepasnings- og ældreområdet. Det gælder både i forhold til økonomi og kvalitet i tilbuddene".
I alt kiggede AKF's forskere på 4000 studier i den vestlige verden, hvoraf 80 blev udvalgt til en detaljeret vurdering.
 Studierne afslører, at der ikke er belæg for at hævde, at der er penge at spare ved at udlicitere på de bløde velfærdsområder, for eksempel ældre- og daginstitutionsområdet. På det tekniske område kan der være en lille besparelse.
