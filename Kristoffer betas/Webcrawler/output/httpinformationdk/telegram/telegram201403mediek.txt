Medie: Kommuner fastholder prisen på SFO
En stor del af landets borgmestre vil fastholde eller hæve forældrebetalingen i SFO'er, skriver Altinget.dk


 En lang række kommuner planlægger at holde fast i eller hæve forældrebetalingen for at have et barn i SFO eller fritidsklub, selvom der bliver markant færre timer i institutionerne fremover som følge af, at folkeskolereformen med længere skoledage træder i kraft efter sommerferien.
Det skriver Altinget.dk
I en rundspørge blandt landets borgmestre foretaget af Altinget svarer 44 procent, at prisen forældrebetalingen til SFO'er enten vil være den samme eller stige fremover. Derimod svarer 44 procent af borgmestrene, at prisen vil falde, mens 12 procent svarer ved ikke.
I regeringens og KLs aftale om finansieringen af folkeskolereformen var det ellers en forudsætning, at forældrebetalingen skulle sænkes, så det modsvarer det antal færre timer, som børnene opholder sig i SFO'en eller fritidsklubben.
At så mange kommuner ser ud til at fastholde prisen, overrasker ikke Kurt Houlberg, programchef ved KORA, Det Nationale Institut for Kommuners og Regionernes Analyse og Forskning.
- I finansieringen af reformen i den enkelte kommune spiller SFO-betalingen en central rolle. Og mange steder vil det økonomisk set være svært at få tingene til at hænge sammen uden indtægterne fra SFO'en, siger Kurt Houlberg til Altinget.dk.
I foreningen Skole og Forældre er man overrasket over, at en stor del af kommunerne ser ud til at fastholde eller hæve prisen.
- Jeg havde faktisk forventet, at flere kommuner ville tilpasse prisen til den kortere åbningstid, siger Mette With Hagensen, formand for Skole og Forældre, til Altinget.dk
Hun mener, at der rent politisk skal lægges et loft over forældrebetalingen eller alternativt lægge området ind under dagtilbudsloven og folkeskoleloven, som SFO'erne ligger under i dag.
- Ellers er det forældrene, som kommer til at finansiere folkeskolereformen, og det er ikke i orden, siger hun.
