Dansk EU-kommissær udskyder fremtid



 Den danske EU-kommissær, Mariann Fischer Boel, udskyder beslutningen om sin egen fremtid.
 Stærke politiske kræfter i Europa presser på for at få Fischer Boel til at tage en ny fem-års periode som EU's landbrugskommissær. Men tidligere løfter om en afklaring inden sommerferien er nu afløst af nye toner fra kommissæren.
 - Jeg forventer at melde noget ud i starten af september, siger Fischer Boel.
 Den forsinkede beslutning hænger formentlig sammen med, at Europaparlamentet tøver med at godkende portugiseren José Manuel Barrosos genvalg som formand for EU-Kommissionen. Selvom lederne af de 27 EU-lande gav Barroso grønt lys i juni, har parlamentet udskudt afstemningen om Barroso til netop september måned.
 Ifølge Ritzaus oplysninger har Barroso direkte fortalt både Fischer Boel og statsminister Lars Løkke Rasmussen (V), at han gerne ser hende fortsætte som landbrugskommissær de næste fem år, hvor der skal forhandles en større reform af EU's landbrugspolitik på plads. 
 Kilder i EU-Kommissionen oplyser desuden, at Mariann Fischer Boel også nævnes som en oplagt kandidat til en af næstformandsposterne i den nye kommission.
 66-årige Mariann Fischer Boel nåede næsten 14 år som medlem af Folketinget for Venstre og knap tre år som fødevareminister, inden hun i 2004 tiltrådte i Bruxelles som landbrugskommissær.
