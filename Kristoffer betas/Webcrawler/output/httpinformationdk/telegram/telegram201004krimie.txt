Krimierne om Afdeling Q bliver til film
Zentropa overfører dansk krimiserie til filmlærredet og tv-skærmen. Bag projektet står forfatteren til bøgerne om Afdeling Q, Søren Pilmark og Peter Aalbæk.


 Jussi Adler-Olsens bøger om vicepolitikommissær Carl Mørck og hans Afdeling Q skal nu overføres til filmlærredet og tv-skærmen.
Forfatteren selv har sammen med skuespilleren Søren Pilmark og Zentropas direktør, Peter Aalbæk Jensen, stiftet et såkaldt "pastorat", som skal overvåge den kommende filmatisering af værkerne.
Af en pressemeddelelse fra de tre fremgår det, at Zentropa har erhvervet rettighederne til krimiserien, og selskabet samarbejder med tv-stationerne ZDF i Tyskland og SVT i Sverige.
Planen er at indlede produktionen i 2011. Det er endnu ikke afgjort, hvem der skal instruere og skrive manus, ligesom rollebesætningen først ventes på plads inden for de kommende måneder.
De tre bøger, "Kvinden i buret", "Fasandræberne" og "Flaskepost fra P" er solgt i over 275.000 eksemplarer herhjemme og har også opnået stor popularitet i andre lande.
Til efteråret kommer den fjerde roman i serien, "Journal nr. 64".


