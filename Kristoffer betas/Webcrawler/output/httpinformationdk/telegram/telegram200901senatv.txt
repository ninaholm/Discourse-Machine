Senat vedtager sygesikring for børn



 Det amerikanske senat vedtog i dag at udvide sygesikringen for cirka 11 millioner børn. Samtidig hævede Senatet skatten på cigaretter og andre tobaksprodukter for at betale regningen for den udvidede sygesikring.
 Et flertal af det demokratiske dominerede senat stemte for den nye lov, der kommer til at koste 32,8 milliarder dollar (186 milliarder kroner). Republikanerne stemte imod med begrundelsen, at planen koster for meget.
 I øjeblikket er 7,4 millioner børn i USA dækket af den offentlige sygesikring.
 Beslutningen er en stor sejr for præsident Barack Obama i forbindelse med hans anstrengelser for at udvide den offentlige sygesikring. Tidligere præsident George W. Bush nedlagde veto mod et lignende forslag. 
 Repræsentanternes Hus har vedtaget et lignende forslag, men de to kamre skal samordne deres forslag, før Obama underskriver loven.
