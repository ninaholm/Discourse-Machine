Wozniacki spadserer videre i Wimbledon
Caroline Wozniacki er klar til tredje runde ved Wimbledon efter 6-1 og 6-3 over franske Virginie Razzano.


 Med en dags forsinkelse suser Caroline Wozniacki videre ved dette års Wimbledon.
I den udsatte kamp i turneringens anden runde viste danskeren ingen nåde mod sin franske modstander, Virginie Razzano. Efter en lovende præstation vandt Wozniacki kampen med sætcifrene 6-1 og 6-3.

Som tallene viser, levnede den topseedede dansker ikke Razzano mange chancer på Wimbledon-anlæggets bane 2.

Wozniacki lagde for med et nærmest fejlfrit første sæt. Serven og returneringerne fungerede glimrende, og danskeren blev ikke noteret for én eneste uprovokeret fejl.
Derfor var Razzano, verdens nummer 96, også chanceløs i sættet, hvor hun blev brudt tre gange til stillingerne 1-2, 1-4 og 1-6.
Rigtig gode takter fra den danske verdensetter, som fortsatte i dele af andet sæt. Op til turneringen har Wozniacki haft fokus på serven og returneringerne.
På den baggrund må det glæde danskeren at kunne konstatere, at disse facetter af spillet fortsatte med at fungere.

Danskeren brød dog kun 28-årige Razzanos serv én gang i andet sæt, men det var rigeligt, og der var aldrig tvivl om kampens udfald.

Wozniacki fører nu 5-0 i indbyrdes opgør mod franskmanden og kan se frem til et opgør mod australieren Jarmila Gajdosova i Wimbledons tredje runde.

