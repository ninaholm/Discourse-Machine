Alle stemmer er talt op: Nej-siden triumferer i Grækenland
61,31 procent af grækerne stemte nej ved skæbneafstemningen søndag.


 Nej-siden vinder en jordskredssejr søndag i Grækenlands folkeafstemning med opbakning fra 61,31 procent af stemmerne mod 38,69 procent til ja-siden, efter at 100 procent af stemmerne er talt op.
Det viser en opgørelse på det græske indenrigsministeriums hjemmeside.
Dermed har et overvældende flertal af de græske vælgere, der deltog i søndagens folkeafstemning, fulgt deres regerings opfordring og afvist de internationale långiveres krav til flere græske reformer og besparelser til gengæld for endnu flere penge til den græske økonomi, der er presset helt i bund.
Allerede få minutter efter, at de første valgstedsmålinger søndag aften blev offentliggjort, meddelte det franske præsidentpalads, at Tysklands forbundskansler, Angela Merkel, mandag er i Paris for at drøfte det græske afstemningsresultat med Frankrigs præsident, François Hollande.
I Athen siger en regeringstalsmand, at Grækenland omgående vil have genoptaget forhandlingerne med de internationale kreditorer og håber at få en aftale på plads snarest.
Den græske premierminister, Alexis Tsipras, har op til folkeafstemningen sagt, at grækernes problemer snart vil være løst, hvis grækerne stemmer nej til de internationale långiveres krav.
- Der er ingen grund til bekymring. Vi vil stå med en aftale 48 timer efter folkeafstemningen, har Tsipras sagt i en tv-tale.
9.858.508 grækere stemte søndag. Det svarer til en stemmeprocent på 62,5.
Den græske finansminister, Yanis Varoufakis, har ifølge nyhedsbureauet Reuters søndag mødtes med repræsentanter for de græske banker for at diskutere situationen.
- Med dette modige "nej" fra det græske folk, der har ignoreret frygten skabt af lukkede banker og medierne, vil vi forsøge at samarbejde med vores partnere, og vi vil én for én invitere dem for at se, om vi kan finde sammen, siger Varoufakis.
Op til folkeafstemningen har der været mange advarsler fra de andre eurolande om, at Grækenland vil ryge ud af euroen, hvis vælgerne afviser det udspil, der lå på forhandlingsbordet, inden Tsipras sidste weekend pludselig udskrev folkeafstemning.
Men Grækenland har ingen overvejelser om at begynde at trykke pengesedler med en ny møntfod, fastslår Euclid Tsakalotos, der har koordineret forhandlingerne med landets kreditorer.
- Vi taler ikke om en parallel møntfod. Jeg tror ikke, de smider os ud af euroen, siger Euclid Tsakalotos.
