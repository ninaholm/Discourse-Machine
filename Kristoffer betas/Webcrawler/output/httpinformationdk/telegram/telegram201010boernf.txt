Børn flygter fra anbringelser
100 børn stak sidste år af fra det opholdssted eller den plejefamilie, hvor de var anbragt. Børnene flygter, fordi de ikke bliver hørt, mener eksperter.


 Et stigende antal børn og unge flygter hvert år fra det opholdssted eller den plejefamilie, hvor de er anbragt. Det skriver Berlingske Tidende. 
Alene sidste år måtte myndighederne erkende, at over 500 anbringelser ikke fungerede efter hensigten, og i 100 tilfælde stak barnet slet og ret af fra anbringelsesstedet, viser en opgørelse fra Ankestyrelsen.
Ifølge flere eksperter flygter de anbragte børn primært, fordi kommunerne stik imod reglerne gennemfører anbringelserne hen over hovedet på børnene.
- Det er typisk børn over 12-13 år, der tager konsekvensen og smutter, fordi de opgiver at få nogen til at forstå, at de ikke vil være der. De opgiver simpelthen dialogen om, hvorvidt det er det rigtige sted, de er anbragt, siger Bettina Post, der er formand for Dansk Socialrådgiverforening.
