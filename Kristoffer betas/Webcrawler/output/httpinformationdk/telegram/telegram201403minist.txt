Minister klar med særlov for kræftramte ofre for it-fejl
Særlov udvider ret til erstatning for de kvinder, som ikke blev indkaldt til screening for livmoderhalskræft.


 De danske kvinder, som faldt ud af systemet og aldrig blev indkaldt til screening for forstadier til livmoderhalskræft, ser nu ud til at få udvidet retten til at søge erstatning helt ekstraordinært.
Sundhedsminister Nick Hækkerup (S) fremsætter fredag den ventede særlov, som ophæver den sædvanlige forældelsesfrist på 10 år for at søge erstatning hos Patienterstatningen for kvinderne. De vil kunne søge helt frem til 1. januar 2017.
- Grundlæggende handler det om, at borgerne skal være trygge ved vores sundhedsvæsen, og når der sker fejl, skal vi være klar til at rette op på dem, sådan som det nu bedst kan lade sig gøre, siger Nick Hækkerup i en skriftlig kommentar til Ritzau.
Sundhedsministeren regner med stor opbakning til særloven i Folketinget.
- Loven giver kvinder med livmoderhalskræft, der ikke er blevet indkaldt til screeningsprogrammet, mulighed for at søge erstatning og gøre krav gældende, selvom erstatningssagerne ligger længere tilbage, end man normalt vil acceptere, siger han.
Almindeligvis er der en forældelsesfrist på 10 år for at søge erstatning i Patienterstatningen, der tidligere hed Patientforsikringen.
Men med særloven kan de kvinder, som på grund af fejlen hos de daværende amter røg ud af screeningsprogrammet i årene fra 1981 til 2007, søge erstatning, hvis de er blevet syge.
Kvinderne får desuden længere tid til at søge erstatning. Oprindelig var der lagt op til, at man senest 1. juli 2015 skulle have anmeldt en patientskade.
 Men sundhedsministeren har lyttet til kritik fra blandt andre Kræftens Bekæmpelse om, at fristen var for kort, og han har derfor besluttet, at fristen først udløber 1. januar 2017.
Efterladte, der eksempelvis har mistet en ægtefælle, fordi kræftsygdomme ikke blev opdaget i tide, kan også søge erstatning.
Allerede i oktober sidste år kom det frem, at cirka 27.000 kvinder på landsplan ved en fejl var blevet frameldt screeningsprogrammet mellem 1981 og 2007.
Ifølge regionerne har cirka 40 kvinder på landsplan udviklet livmoderhalskræft efter manglende screening af celleforandringer - forstadiet til kræftformen.
Omkring 10 af kvinderne er døde af livmoderhalskræft.
Den gennemsnitlige erstatning for overset livmoderhalskræft ligger på 500.000 kroner, men erstatningernes størrelse varierer meget.
Lovforslaget fremsættes fredag den 28. marts. Det vil træde i kraft 1. juli 2014, hvis det bliver vedtaget i Folketinget.
