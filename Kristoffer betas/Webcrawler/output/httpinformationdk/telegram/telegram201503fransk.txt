Fransk leder forudser 10.000 europæiske jihadister i år
Premierminister forudser, at 10.000 europæere vil være rejst til Mellemøsten som jihadister inden for et år.


 Inden året er omme, kan op mod 10.000 europæere have tilsluttet sig jihadisternes krig i Syrien og Irak, advarer den franske premierminister Manuel Valls om søndag.
Det ville i givet fald være en tredobling af de nuværende tal.
- Der er 3000 europæere i Irak og Syrien i dag. Hvis man laver en fremskrivning for de kommende måneder, kan der være 5000 før sommer, og 10.000 inden året er omme, siger Valls til den franske tv-station iTele.
Han tilføjer, at 1400 franskmænd allerede har været i konfliktzonerne, er vendt hjem eller overvejer at tage af sted.
- Der har allerede været knap 90 franskmænd, som døde med et våben i deres hånd, mens de kæmpede mod vores værdier, siger Manuel Valls.
Frankrig er sammen med Danmark og Belgien blandt de lande, der har det største antal borgere, som er rejst til Syrien og Irak for at tilslutte sig Islamisk Stat (IS), der kontrollerer flere områder i de to lande.
I sidste måned beslaglagde Frankrig passet fra seks statsborgere og forbød flere end 40 personer at rejse til de to lande for at tilslutte sig IS.
- Vi står over for et særligt højt trusselsniveau i Frankrig, Europa og i andre lande, siger Manuel Valls.
Nye tal fra Storbritannien viser ifølge avisen The Sunday Telegraph, at omkring 320 "farlige" jihadister er vendt tilbage til landet. Det viser lækkede tal fra indenrigsministeriet i London.
Omkring 700 briter er rejst til Syrien for at kæmpe for Islamisk Stat.
Tidligere søndag kom det frem, at myndighederne i Australien har forhindret to teenagere i at forlade landet af frygt for, at de ville rejse til Mellemøsten og slutte sig til en jihadistgruppe.
Søndag gennemførte den USA-lede koalition 13 luftangreb i Syrien og Irak, lyder det fra koalitionen.
