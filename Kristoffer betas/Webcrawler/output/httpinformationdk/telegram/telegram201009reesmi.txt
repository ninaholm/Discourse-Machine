Ree smider 300 millioner i Amagerbanken
Storaktionær i Amagerbanken Karsten Ree meddeler, at han nytegner sine aktier og opretholder sin ejerandel. Det er essentielt for bankens redning.


 Konkurstruede Amagerbanken er kommet et vigtigt skridt nærmere en redning.
Storaktionær Karsten Ree har besluttet, at han nytegner sine aktier i banken og opretholder sin ejerandel. 
- Efter fornyede overvejelser ønsker jeg at forsvare min ejerandel i Amagerbanken, udtaler Karsten Ree i en meddelelse.
Karsten Ree ejer omkring en tredjedel af den kriseramte bank, der kæmper for at skaffe ny kapital, som kan redde banken fra betalingsstandsning og konkurs.
Karsten Rees beslutning er dermed helt afgørende for bankens overlevelse.
- Det er mit bestemte håb, at der nu kan skabes ro omkring banken, således at alle bankens medarbejdere kan passe eksisterende og nye kunder bedst muligt, samtidig med at en god virksomhed bevares og udvikles, fortsætter han. 
Karsten Ree skød allerede sidste år 500 millioner kroner i den konkurstruede bank. Det vurderes, at nytegningen af aktierne koster Karsten Ree yderligere 300 millioner kroner.
Samtidig har pensionsselskabet PFA, der ejer omkring fem procent af Amagerbanken, meddelt, at de også nytegner aktierne i banken. 
- Under forudsætning af en samlet løsning for Amagerbanken har vi besluttet at tegne aktier i et forhold, der svarer til PFAs ejerandel i Amagerbanken, siger direktør Jesper Langmack, PFA Kapitalforvaltning. 
Salget af nye aktier i Amagerbanken løber til og med tirsdag den 7. september. Emissionen skal skaffe banken 750 millioner kroner i ansvarlig kapital, som staten har stillet krav om for at give en individuel statsgaranti.
Mandag morgen oplevede aktien et kurshop på mere end 100 procent. Kursen har dog været hastigt på retur i løbet af dagen.

