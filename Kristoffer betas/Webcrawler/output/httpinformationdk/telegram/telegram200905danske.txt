Danskere frarådes at rejse til Irak



 Integrationsminister Birthe Rønn (V) bør takke nej, hvis de afviste irakere i Brorsons Kirke på Nørrebro i København som lovet får samlet ind til at sende hende på sightseeing i Irak. Det fremgår i hvert fald af Udenrigsministeriets rejsevejledning.  
 Onsdag opdaterede ministeriet sin rejsevejledning for Irak, og anbefalingen lyder fortsat på at undlade alle rejser til landet. Samtidig opfordrer ministeriet alle danskere til at forlade landet. Det er den skrappeste advarsel, der gives i rejsevejledningerne. 
 Kun tre kurdiske områder i det nordlige Irak får grønt lys fra ministeriet, men kun for nødvendige rejser.
 Rejsevejledningen gælder ikke for afviste irakere, men er møntet på almindelige danskere, der er ude at rejse. Flere eksperter og organisationer peger dog på, at situationen i landet også er for farlig til, at Danmark kan begynde at sende de irakiske asylsøgere tilbage.
 Dansk Flygtningehjælp vurderer således, at op mod halvdelen af de 282 afviste irakiske asylansøgere vil være i fare, hvis de bliver sendt tilbage til Irak.
 - Volden i Irak har været stigende gennem en periode, og det er naturligvis bekymrende, at mange af de afviste irakere skal sendes hjem til netop de områder, hvor det står værst til, siger generalsekretær i Dansk Flygtningehjælp Andreas Kamm.
 FN's Flygtningehøjkommissariat, UNHCR, har i en ny sikkerhedsvurdering fra starten af maj fastslået, at sikkerheden i bestemte områder fortsat er meget dårlig. Derfor fraråder flygtningehøjkommissariatet hjemsendelser til dele af det centrale Irak, herunder Mosul, Kirkuk og Bagdad - områder, som en del af de 282 afviste irakere skal sendes tilbage til. UNHCR beskriver også, hvordan enlige kvinder og religiøse og etniske minoriteter er særligt truede.
 Trods advarslerne er det sikkert at sende irakerne tilbage, mener Venstres integrationsordfører, Karsten Lauritzen.
 - Dansk Flygtningehjælp får ikke særlige efterretninger fra Irak, og UNHCR's vejledning er generel. Derimod har Flygtningenævnet foretaget en individuel vurdering af irakernes sager og afgjort, at de kan sendes hjem. Vi har også en hjemsendelsesaftale, hvor de irakiske myndigheder har skrevet under på, at de afviste asylsøgere ikke vil blive udsat for diskrimination og etnisk forfølgelse, siger Karsten Lauritzen.
