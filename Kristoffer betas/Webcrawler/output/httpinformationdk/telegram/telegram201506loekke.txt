Løkke peger på Pia Kjærsgaard som folketingsformand
Det er naturligt, at posten som formand for Folketinget går til DF, der er det største parti i blå blok.


 Lars Løkke Rasmussen lægger nu sit lod i Pia Kjærgaards vægtskål.
Hun skal være formand for Folketinget, fastslår Venstres formand, efter at han har været på besøg hos dronningen for at præsentere sin nye regering.
- Pia Kjærsgaard vil være en fornem og værdig repræsentant for Folketinget. Hun er en meget, meget erfaren parlamentariker. Hun er et godt menneske og en god ven, siger Lars Løkke Rasmussen.
Dermed tyder mere og mere på, at Pia Kjærsgaard kan krone sin lange karriere i Folketinget med den meget eftertragtede post, som endegyldigt vil dementerer Poul Nyrup Rasmussens udsagn om, at Dansk Folkeparti aldrig vil blive "stuerene".
Det er dog hele Folketinget, som skal enes om den nye formand, så dermed er det endnu ikke sikkert, at Pia Kjærsgaard får posten, selvom hun allerede i dag sidder i Præsidiet.
Det ventes at blive afgjort, når Folketinget i den kommende uge mødes for første gang efter valget.
Folketingets nuværende formand, Mogens Lykketoft (S), forlader sin post i forbindelse med udnævnelsen til formand for FN's Generalforsamling, og med den blå valgsejr er der lagt op til, at posten skal gå til en erfaren politiker i blå blok.
De fleste havde måske forventet, at posten ville gå til en Venstre-politiker.
Det mest oplagte bud er her den nuværende næstformand Bertel Haarder, der som mangeårig minister og folketingsmedlem har arbejdet for folkeoplysning og demokrati. Han er blandt andet hovedmanden bag Folkemødet på Bornholm.
Men i den nye Venstre-regering er han blevet kultur- og kirkeminister.
Også Claus Hjort Frederiksen, der som mangeårig minister og tro Løkke-støtte er blevet nævnt som et bud på ny formand, har fået nyt job. Claus Hjort Frederiksen sætter sig på den magtfulde post som finansminister.
Også han er dermed ude af spillet om posten som formand for Folketinget.
Med udnævnelsen af de i alt 17 ministre har Lars Løkke Rasmussen samtidig sendt omkring halvdelen af sin folketingsgruppe ind på ministerkontorerne, og dermed er der få Venstre-bud tilbage på en ny formand for Folketinget.
Folketingets formand leder sammen med medlemmerne af præsidiet møderne i salen og repræsenterer Folketinget ved besøg fra andre parlamenter.
Den nok vigtigste del af jobbet for folkestyret består dog i at agere en slags vagthund på vegne af Folketinget over for regeringen.
Her har Mogens Lykketoft flere gange markeret sig ved at stille sig på Folketingets side i sagerne om blandt andet Dong og solceller - og dermed kritiserer den regering, som hans eget parti ledede.
Hvis posten går til Pia Kjærsgaard, vil hun have endnu friere hænder til at kritisere V-regeringen, hvor Dansk Folkeparti som bekendt ikke er med.
