LA: Regeringen vil bryde finanslovforliget



 Fronterne bliver trukket mere og mere tydeligt op i kampen mellem regeringen og Dansk Folkeparti på den ene side og Liberal Alliance (LA) på den anden.
 Partiernes forhandlinger om boligrenoveringspakken på 1,5 milliarder kroner til de danske boligejere gik i stå fredag, og ifølge Anders Samuelsen går der rygter om, at Venstre og Dansk Folkeparti er villige til bryde finanslovforliget for at trumfe aftalen på plads.
 - Det vil være yderst problematisk for regeringens troværdighed, hvis de vælger at gøre det. Det, de er på vej til her, er at begå det absolutte syndefald i Folketinget, nemlig at bryde et forlig. Hvis de gør det, er det et ultimativt knæfald for Dansk Folkeparti, siger Anders Samuelsen.
 Selvom Liberal Alliance ikke er en del af skatteforliget, har partiet alligevel vetoret i forhandlingerne om renoveringspuljen, da aftalen skal laves mellem finanslovparterne, som Liberal Alliance er et af forligspartierne bag. Derfor er partiet mødt op til forhandlingerne med regeringen og Dansk Folkeparti med krav om fremrykning af de skattelettelser, som danskerne er stillet i udsigt i 2010.
 Men kravet passer ikke regeringen og slet ikke Dansk Folkeparti, og derfor tror Anders Samuelsen nu, at regeringen er klar til et historisk brud på finanslovforliget ved at smide Liberal Alliance ud.
