Indbyggere i Boston beordres til at blive indendørs
Alle indbyggere i den amerikansk storby skal blive i deres hjem, mens en omfattende menneskejagt er i gang.


 Myndighederne i staten Massachusetts opfordrer nu samtlige indbyggere i hele Boston til at blive inden døre. Ifølge nyhedsbureauet AFP betyder det, at omkring 900.000 mennesker i og omkring Boston skal blive i deres hjem.
Samtidig fortsætter den massive menneskejagt på en 19-årig mand, der mistænkes for bombeangrebene ved Boston Marathon i mandags.
- Bliv indendørs og lås døren. Lad være med at åbne for nogen, med mindre vedkommende identificerer sig korrekt som en politimand, siger guvernøren i Massachusetts, Deval Patrick.
Den 19-årige mand, som politiet jagter, har angiveligt sprængstoffer på sig, og det bekymrer de amerikanske myndigheder.
Tusindvis af politifolk er sat ind i jagten på den 19-årige mand, der betegnes som svært bevæbnet og farlig.
Ifølge Boston Politi er manden terrorist, og han er mistænkt for at stå bag bombeangrebene ved Boston Marathon i mandags, der kostede tre mennesker livet og sårede 180.
De amerikanske myndigheder har bekræftet, at de to mænd er brødre, der er henholdsvis 26 og 19 år. Ifølge NBC er den 26-årige mand født i Rusland, mens den 19-årige mand er født i Kirgistan.
Den 26-årige storebror er tidligere fredag død på hospitalet, efter at han blev såret af politiets kugler i en voldsom skudduel, der fandt sted i forstaden til Boston, Watertown.
Under duellen er en politimand blevet såret, og hans tilstand er fortsat kritisk.
Den offentlige transport i store dele af området omkring Boston er blevet suspenderet. Luftfartsmyndighederne har lukket dele af luftrummet over området, og butikkerne i Watertown er lukkede.
Ifølge en talsmand fra Det Hvide Hus blev den amerikanske præsident Barack Obama vækket natten til fredag og orienteret om situationen.
