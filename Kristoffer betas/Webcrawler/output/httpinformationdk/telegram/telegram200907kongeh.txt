Kongehuset fik en ny prins Henrik



 Fornavnet fra farfar og mellemnavnene fra både far og morfar. Søndag eftermiddag blev prins Joachims og prinsesse Maries søn døbt i Møgeltønder Kirke og fik de fire familienavne Henrik Carl Joachim Alain.
 Den lille prins blev en smule forskrækket, da den kongelige konfessionarius, biskop i København, Erik Norman Svendsen, hældte vand i håret på ham med ordene: "Jeg døber dig i faderens, i sønnens og i Helligåndens navn", men han hverken græd eller pylrede.
 Navnet har været hemmeligholdt indtil dåben, og først søndag formiddag løftede prinseparret sløret for Norman Svendsen. De resterende 140 gæster ved dåben fik sammen med resten af Danmark nyheden, da prinsens mor, prinsesse Marie, afslørede navnet ved døbefonden.

