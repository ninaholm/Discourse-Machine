USA vil bekæmpe sexvold i DR-Congo
Den amerikanske udenrigsminister, Hillary Clinton, lover optrappet indsats mod seksuel vold i DR-Congo efter grusomt angreb.


 Oprørere, som begår massevoldtægter mod kvinder og børn i DR-Congo, skal stilles for en domstol. USA vil støtte alle bestræbelser, som sker på dette område, siger den amerikanske udenrigsminister, Hillary Clinton.
Erklæringen kommer i kølvandet på en ny FN-rapport, der oplyser, at minimum 154 børn og kvinder blev voldtaget og mishandlet af hutu-oprørere fra Mai Mai-militsen og den rwandiske hutumilits FDLR i dagene fra 30. juli til 3. august i byen Luvungi i den voldshærgede Nord-Kivu.
Flere af ofrene blev udsat for gentagne massevoldtægter, hvor grupper af bevæbnede mænd misbrugte dem på skift.
- Dette grusomme angreb er blot et eksempel på, hvordan seksualiseret vold undergraver forsøgene på at opnå stabilitet i konfliktfyldte områder, hvor man forsøger at få skabt fred, siger Clinton, som understreger, at USA vil arbejde sammen med FN og myndighederne i DR-Congo for at få fat på gerningsmændene. 
 FN vedtog sidste år en resolution, som anerkender vigtigheden af både forebyggelse og strafforfølgelse af de personer, der anvender seksuel vold mod civile under krige. 
FN's generalsekretær, Ban Ki-moon, udtrykte tidligere på ugen harme over hutumilitsernes massevoldtægter i DR-Congo, og han har sendt en repræsentant for verdensorganisationen til landet for at få undersøgt situationen. 
Ban Ki-moon har beskyttelse af civile og kamp mod sexuel vold som mærkesager - og navnligt i DR-Congo.
Præcise tal om den seksuelle vold findes ikke, da mange voldtægter aldrig bliver registreret. men FN siger, at mindst 5400 kvinder har sagt til FN, at de blev voldtaget i naboprovinsen Syd Kivo i de første ni måneder af 2009.
