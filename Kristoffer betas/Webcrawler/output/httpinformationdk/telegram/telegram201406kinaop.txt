Kina optrapper censur på nettet før årsdag for massakre
Google siger, at der er et faldende aktivitetsniveau på nettet i Kina, hvilket tyder på blokeringer.


 Kinas enerådende kommunistparti har lukket ned for Google forud for årsdagen for militærets nedkæmpelse af ubevæbnede prodemokratiske demonstranter på Tiananmen Pladsen den 4. juni 1989.
GreatFire.org, som overvåger censur på internettet, skriver i en blog, at de kinesiske ledere er begyndt at svække Googles vigtigste søgemaskine, Gmail og en del andre tjenester.
- Det står ikke klart, om der tale om midlertidige indgreb i forbindelse med årsdagen, eller om det en permanent blokering af visse sider, lyder det.
Googles egne rapporter om transparens, der viser detaljer om den globale trafik, viser et faldende aktivitetsniveau i Kina, hvilket tyder på forstyrrelser og blokeringer.
Google flyttede i 2010 sin kinesiske søgemaskine ud af Kina på grund af censureringer. Den opererer nu fra Hongkong.
Den kinesiske regering har allerede blokeret populære sociale hjemmesider som Facebook, Twitter og Googles egen YouTube.
Kommunistpartiet frygter enhver omtale af militærets massakre på et ukendt antal studenter midt i landets hovedstad, og adskillige aktivister er blevet anholdt efter at have deltaget i protestmøder - deriblandt den fremtrædende menneskerettighedsadvokat Pu Zhiqiang.
Selv harmløse handlinger som at poste en "selfie" fra Tiananmen har ført til tilbageholdelser. Kinesisk politi har advaret om "alvorlige konsekvenser", hvis vestlige journalister i dagene op til jubilæet nærmer sig pladsen.
I forbindelse med 20-års-jubilæet opfordrede den daværende amerikanske udenrigsminister, Hillary Clinton, Kina til åbenhed.
 - Et Kina, der har gjort enorme fremskridt økonomisk, og som er ved at indtage sin retmæssige plads i den globale ledelse, bør åbent undersøge fortidens mørkere begivenheder og fremlægge en liste over dem, der blev dræbt og forsvandt, lød det dengang fra Clinton.
