Thailands regering overvejer fredsforslag
Der er spæde forsøg på dialog i Thailand, hvor regeringen nu overvejer et kompromisforslag fra de rødklædte demonstranter, der protesterer i Bangkoks gader.


 Thailands regeringsfjendtlige "rødskjorter" siger, at de er klar til at droppe deres langvarige protester i hovedstaden Bangkok, hvis myndighederne går med til at udskrive valg inden 30 dage.
Myndighederne vil desuden få 60 dage til at gennemføre valget, fremgår det af de rødes kompromisforslag.
- Vores samfund kan ikke acceptere flere tabte menneskeliv. Vi vil sejre ved at stoppe volden, siger en af de rødklædtes ledere, Nattawut Saikuar.
- Vi må beslutte os for at starte på en frisk. Det er op til dig, Abhisit, at tage imod vores tilbud eller at tælle flere lig, lyder opfordringen til premierminister Abhisit Vejjajiva.
Demonstranterne er tilhængere af den tidligere premierminister Thaksin Shinawatra, som blev styrtet i 2006.
Det er dog uklart, om regeringen vil acceptere forslaget fra demonstranterne, men fredag slog premierminister Abhisit Vejjajiva fast, at han er indstillet på at få løst problemerne. 
- Det er min pligt. Hvis jeg ikke kan klare det, så bør jeg ikke blive her, understregede Abhisit.
Verdenssamfundet har indtrængende bedt parterne om at finde en løsning på konflikten, som indtil videre har krævet mindst 26 menneskeliv, mens flere hundrede er blevet såret.
Kompromisforslaget kommer, mens frygten for nye blodige sammenstød vokser i Bangkok. 
Militæret advarer fortsat om, at soldaterne ikke vil tøve med at skyde mod demonstranterne, hvis der bliver optræk til ny ballade.
Landets hærchefen, general Anupong Paojinda, nedtoner imidlertid retorikken og siger, at magtanvendelse ikke er nogen løsning på krisen.
- Det bedste, vi kan gøre, er at skabe forståelse mellem mennesker. Det er hærens job at tage sig af mennesker og forhindre thailænderne i at angribe hinanden, siger han.
