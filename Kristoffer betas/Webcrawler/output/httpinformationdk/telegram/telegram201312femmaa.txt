Fem måneders fængsel for overfald på Yahya Hassan
En ung mand er mandag idømt fængselsstraf for overfald på digteren Yahya Hassan. Manden ankede på stedet


En 24-årig mand er mandag blevet idømt fem måneders fængsel for at have overfaldet den kontroversielle digter Yahya Hassan.Overfaldet skete på Københavns Hovedbanegård den 18. november.Anklager Søren Harbo har mandag procederet for mindst fire måneders fængsel til den tiltalte og betegner dommen som vigtig:- Det var ikke blot et angreb på en enkelt person, men også et angreb på ytringsfriheden, der er under pres i disse år. Derfor er dommen vigtig, siger Søren Harbo til Ritzau.Den 18-årige digter Yahya Hassan, der har palæstinensisk baggrund, udgav i oktober digtsamlingen Yahya Hassan, hvor han stiller nogle muslimer og sin familie i et kritisk lys.Digtsamlingen har medført heftig debat og flere trusler mod den unge digter.Dommeren i Københavns Byret mener, at overfaldet på hovedbanegården var motiveret af Yahya Hassans deltagelse i den offentlige debat.Den 24-åriges påstand om, at overfaldet skete, fordi Yahya Hassan skulle have stirret ondt på ham, blev til gengæld afvist af retten.I retten erkendte den 24-årige at have overfaldet Yahya Hassan. Han afviste dog, at det skulle være, fordi han anser digteren for at være vantro.Den 24-åriges forsvarsadvokat, Jane Ranum, bakker op om sin klient:- Spørgsmålet er, hvad motivet har været. Jeg mener, der var tale om en spontant opstået episode, men det mener retten ikke, siger hun.Jane Ranum, der havde håbet på en betinget dom, hæfter sig i øvrigt ved, at Yahya Hassan stort set ikke kunne huske noget fra overfaldet.- Det er sjældent, at man oplever en forurettet have den adfærd, siger hun.Den 24-årige ankede dommen på stedet. Også dommerens beslutning om at holde den dømte varetægtsfængslet, valgte forsvaret at kære til landsretten.
