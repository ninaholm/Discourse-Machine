Alternativet bakker op om EU-flygtningekvoter
Junckers ønske om fælles fordeling af flygtninge er lige, hvad Alternativet har efterspurgt, lyder det.


 Alternativet erklærer sig enig med EU-Kommissionens formand, Jean-Claude Juncker, der ønsker en tvungen fordeling af asylansøgere mellem EU-landene.
- Den massive humanitære krise bliver hverken løst ved at skære i ulandsbistanden eller at afskære sig fra internationalt samarbejde, siger partiets integrationsordfører, Ulla Sandbæk, i en pressemeddelelse.
- Danmark har gjort og gør begge, og vi må simpelthen ind på en anden kurs.
Jean-Claude Juncker vil i næste uge have EU-landene til at enes om en obligatorisk fordeling af i alt 160.000 flygtninge imellem sig.
Det siger han i sin første State of the Union-tale i Europa-Parlamentet i Strasbourg.
Han foreslår også et permanent system til fordeling af flygtninge imellem EU-landene under fremtidige kriser.
Desuden vil han have en liste over sikre lande, som de migranter, der ikke får lov at blive i EU, kan sendes retur til.
Regeringspartiet Venstre ønsker ikke, at Danmark skal deltage i EU's fælles flygtningefordeling. Men statsminister Lars Løkke Rasmussen (V) gjorde det mandag klart, at der kun findes en europæisk løsning på flygtningekrisen.
Det glæder Alternativet.
- Desværre står Alternativet endnu som eneste parti, der vil have forbeholdet overfor EU's asylpolitik med i folkeafstemningen om retsforbeholdet, siger Ulla Sandbæk.
Danskerne skal stemme om retsforbeholdet til december, men asylpolitikken er specifikt undtaget fra det, der eventuelt skal vælges til.
