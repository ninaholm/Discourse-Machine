Nu må du køre private ærinder på gule plader
Ansatte med firmabil må nu køre på familiebesøg eller på indkøb i bilen, hvis de betaler 225 kroner per dag.


 Ansatte med firmabil på gule plader får nu mulighed for at bruge bilen, når der skal køres tur i privaten.
Folketinget vedtog fredag en lovændring, der giver indehavere og ansatte lov til at bruge en virksomheds bil til private formål mod betaling af en dagsafgift på 225 kroner.
- Efter årsskiftet vil man kunne købe de her dagsbeviser hos Skat, som man skal medbringe i bilen. Så hvis man bliver standset, kan man bevise, at man har ret til at køre i bilen, siger partner i revisions- og rådgivningsfirmaet KPMG Kaj Glochau.
I dag er det typisk ulovligt at køre på familiebesøg eller på søndagsskovtur i arbejdsbilen, hvis ikke man betaler skat for at have fri bil stillet til rådighed.

Ofte har arbejdsgiveren nemlig ikke betalt moms for bilen, som derfor ikke må bruges til private ærinder.

- Det har svære konsekvenser, hvis man bliver stoppet i en bil på gule plader, når man ikke er på arbejde. Dels bliver den ansatte beskattet for bilen for en hel måned, dels skal arbejdsgiveren betale momsen tilbage, siger Kaj Glochau.
Ifølge de nye regler kan der dog maksimalt købes 20 dagsbeviser per år per varebil, og der kan kun købes dagsbeviser til varebiler med en tilladt totalvægt på indtil tre ton.
Allerede under den tidligere regering i 2008 vedtog Folketinget en lignende ændring i loven, men den skulle godkendes af Europakommissionen, inden den endeligt kunne gennemføres i Danmark.
