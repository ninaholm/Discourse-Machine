Ombudsmanden kræver svar om ældres nødkald
Mere end tusind gange svigter nødkaldsapparater til ældre hvert år. Folketingets Ombudsmand går nu ind i sagen


 Ældre oplever ofte svigt med de nødkaldsapparater, der ellers skal give svage ældre tryghed og mulighed for at kalde efter hjælp, hvis de for eksempel falder i hjemmet.
Det får nu Folketingets Ombudsmand til at gå ind i sagen, fortæller TV2 Nyhederne.
- Det er vigtigt, at de nødkaldsapparater som ældre borgere får udleveret virker efter hensigten, siger kontorchef Bente Mundt fra Folketingets Ombudsmand til tv-stationen.
- Derfor vil vi nu have belyst, hvad landets kommuner og Social- og Integrationsministeriet vil gøre for at sikre sig, at nødkaldssystemerne virker, siger hun.
Ombudsmandens beslutning om at gå ind nødkaldssagen sker, efter at TV 2 Nyhederne i søndags kunne afsløre 26 sager fra sidste år, hvor ældre og svage borgere oplevede at trykke forgæves efter hjælp på deres nødkaldsknapper.
Mandag sendte Patientombuddet så for første gang nogensinde en OBS-meddelelse ud til alle landets kommuner for at advare om de svigtende nødkald.
Patientombuddet fandt nemlig i sin database over fejl i sundhedssystemet 45 sager over en periode på seks måneder, hvor kommunerne havde reageret sent eller slet ikke på de ældre borgeres nødkald.
Vurderingen fra Patientombuddet var, at det reelle antal sager var over 1000 om året.
Det har fået Folketingets Ombudsmand til af egen drift at gå ind i sagen. I et brev til Social- og Integrationsministeriet skriver ombudsmand Jørgen Steen Sørensen:
"Jeg er via pressen blevet opmærksom på, at Patientombuddet har sendt en advarsel til alle kommuner om svigtende nødkaldsapparater hos landets ældre borgere ...
Ministeren vil bede KL om at meddele, hvordan kommunerne følger op på henvendelsen fra Patientombuddet.
Jeg beder med henvisning til ombudsmandslovens paragraf 17, stk. 1 om at modtage underretning om svaret fra KL og om at modtage underretning om, hvad Social- og Integrationsministeriet vil foretage sig i sagen."
I over halvdelen af de sager, som Patientombuddet kender til, var borgeren faldet, men måtte erfare, at nødkaldet ikke virkede.
