Vi bytter julegaver for 800 millioner
Hver tiende julegave er på vej til at blive sendt retur i det store gavebytteri, der blev indledt tirsdag.


 Rundt regnet hver tiende julegave er på vej tilbage til den butik, hvor den kom fra. Det vurderer Dansk Erhverv, der på den baggrund forudser julegavebytteri for ca. 800 millioner kroner i den kommende tid.
Bytteriet startede for alvor tirsdag og ventes at løbe til ind i januar.
- Da vi venter, at julehandlen kommer op omkring 8,2 milliarder kroner, svarer det til, at gaver til en værdi af godt og vel 800 millioner kroner vil komme retur, siger Lone Rasmussen, forbrugerpolitisk chef i Dansk Erhverv.
Med det store bytteri følger usikkerheden om, hvad man som forbruger har ret til. Grænsen går i hvert fald ved at bytte brugte varer.
- Vi har hørt eksempler på, at kunder kommer ind for at bytte en kjole, som lugter af røg og tydeligvis har været brugt til en fest. Det går selvfølgelig ikke, siger Lone Rasmussen.
Rent juridisk har forbrugeren ikke ret til at få byttet varer eller få penge retur. Men praksis er i de fleste butikker at tilbyde en ombytning.
Ifølge Dansk Erhverv er det blevet en del af konkurrencen om at give en god service til kunderne.
I Forbrugerrådet konstaterer afdelingsleder Vagn Jelsøe, at man som forbruger godt kan forvente at få byttet gaven, selv om man ikke juridisk har belæg for det.
- Men så er det ret afgørende, at man har et byttemærke på varen, hvoraf det fremgår, hvad man har ret til, siger Vagn Jelsøe.
Han mener, at butikkerne til en vis grad har gavn af bytteriet, fordi mange bytter til noget dyrere.
- Samtidig fremmer muligheden for at bytte også vores lyst til at købe lidt dyrere og lidt mere usikre gaver, siger Vagn Jelsøe.
Retten til ombytning sker typisk, så man kan bytte til andre varer. I nogle tilfælde kan man få pengene tilbage, men det er noget mere vidtgående set fra butikkens side - og derfor sjældnere.
