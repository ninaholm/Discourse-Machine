Præsident Karzai erklærer valgsejr
Præsident Hamid Karzai har sikret sig det nødvendige flertal ved præsidentvalget i Afghanistan, siger hans kampagnechef.


 Kampagnechefen for Afghanistans præsident, Hamid Karzai, siger, at den afghanske leder har vundet en overbevisende sejr ved landets præsidentvalg. Dermed undgår præsidenten angiveligt at skulle ud i anden valgrunde.
 - De første resultater viser, at præsidenten har fået et flertal, siger Deen Mohammad.
 Han understreger, at det er landets valgkommission, der vil meddele det officielle resultat. Men ifølge kampagnechefen har Karzai sikret sig mere end halvdelen af stemmerne, hvilket var nødvendigt for at undgå en ny valgrunde i oktober.
 - Vi kommer ikke ud i anden runde. Vi har fået et flertal, konstaterer Deen Mohammad.
 Trods trusler fra Taliban forløb præsidentvalget relativt fredeligt, og det afghanske folk mødte modigt frem for at afgive deres stemme.
 Valgkommissionen regner med, at stemmedeltagelsen kan nå op på 50 procent, hvilket er langt fra de 70 procent, der stemte ved præsidentvalget i 2004, da Karzai blev valgt første gang.
