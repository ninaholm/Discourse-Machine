Storbritannien vil forbyde røg i gadedøren



 Rygning forbudt - også i gadedøren. 
Sådan lyder et af forslagene til en ny britisk sundhedsplan, som skal reducere antallet af rygere i landet fra 21 til 10 procent. 
Sundhedsminister Andy Burnham offentliggjorde mandag den nye plan, der især skal fokusere på de unge rygere. 
Planen omfatter blandt andet en revidering af landets rygelov, hvor forbuddet kan blive udvidet til også at omfatte indgange til bygninger. 
Antallet af britiske tobaksbrugere er over det seneste årti faldet med 15 procent. Blandt andet på grund af massive anti-ryge-kampagner og en ny rygelov fra 2007, der forbyder rygning i alle offentligt tilgængelige bygninger og arbejdspladser. 
I 2009 faldt antallet af rygere med 337.000. 
Trods den mindre røg dør omkring 80.000 briter stadig af rygerelaterede sygdomme om året, hvilket koster myndighederne over 23 milliarder kroner årligt.
