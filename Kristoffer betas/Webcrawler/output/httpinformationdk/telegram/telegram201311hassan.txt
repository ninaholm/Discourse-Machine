Hassan-arrangement gennemføres alligevel
Odense Kommunes kulturrådmand regner med, at arrangementet med den unge digter finder sted på tirsdag


Arrangementet med den unge digter Yahya Hassan i Vollsmose bliver efter sønderlemmende kritik alligevel gennemført på tirsdag, skriver Politiken.Det bekræfter Steen Møller (K), der er by- og kulturrådmand i Odense Kommune.- Vi er i gang med at undersøge andre lokaliteter i Vollsmose. Lige nu holder vi møde med politiet med henblik på at få sikkerheden på plads, siger Steen Møller til Politiken og tilføjer:- Det bliver altså ikke aflyst - vi regner med at holde arrangementet på tirsdag.Fyns Politi anbefalede på baggrund af en samlet trusselsvurdering, at arrangementet blev flyttet, og det fik Vollsmose Bibliotek til at aflyse arrangementet.Både Dansk Folkeparti og Venstre har kaldt justitsminister Morten Bødskov (S) i samråd om sagen.Odense Kommune oplyser i en pressemeddelelse, at den har tilbudt at flytte arrangementet til Odense Rådhus, men det har Yahya Hassan sagt nej til med den begrundelse, at bydelen Vollsmose var afgørende for, om det kunne gennemføres.Odense Kommune har nu peget på en ny mulig lokation i Vollsmose, som Fyns Politi vurderer sikkerheden af hurtigst muligt.I mandags blev Yahya Hassan overfaldet på Københavns Hovedbanegård, og i onsdags måtte Hassan bære skudsikker vest, da han ankom til et arrangement i Politikens Hus.Den 18-årige digter har palæstinensisk baggrund. Han trådte for alvor ind i rampelyset, da han i oktober udgav digtsamlingen Yahya Hassan, hvor han stiller islam og sin familie i et kritisk lys.Digtsamlingen har efterfølgende resulteret i såvel kritik som dødstrusler.
