16.000 kors ved motorvejen kan være ulovlig propaganda
Vejdirektoratet undersøger 16.000 kors ved motorvejen. Kan være ulovlig propaganda mod abort.


 Det er måske ulovligt, når organisation mod abort kaldet "Retten til Liv" lørdag sætter 16.000 hvide kors op på en mark, der vender ud til motorvejen E45 ved Hedensted mellem Horsens og Vejle, skriver DR P4 Trekanten.
Korsene er en "symbolsk markering i 40 året for loven om fri abort", skriver Retten til Liv i en pressemeddelelse. Men de hvide kors får måske ikke lov til at stå længe, vurderer Vejdirektoratet.
- De kunne blive vurderet til at være propaganda, siger Anne-Mette Nyhus pressemedarbejder ved Vejdirektoratet til P4 Trekanten.
De 16.000 meterhøje trækors kan være ulovlig propaganda, da Naturbeskyttelsesloven siger, at plakater, lysreklamer og skilte, ikke må placeres i åbne landskaber, hvis det propaganderer for en sag.
Den vurdering skal Vejdirektoratet lave på mandag, men Retten til Liv mener ikke, at der kan være tale om ulovligheder.
- Det er jo ikke mere propaganda end så mange andre ting, der bliver sat op ved den motorvej der. Jeg har set både reklamer for politikere og koncerter, siger landssekretær i Retten til Liv, Ellen Højlund Vibe, til P4 Trekanten.
Korsene repræsenterer de omkring 16.000 børn, der ifølge Retten til Liv hvert år "mister livet i en abort i Danmark".
Retten til Liv håber, at korsene kan stå en uge eller to, men er også tilfreds, hvis de blot står hen over weekenden.
Politiet vil også undersøge, om korsene skaber usikkerhed i trafikken.
