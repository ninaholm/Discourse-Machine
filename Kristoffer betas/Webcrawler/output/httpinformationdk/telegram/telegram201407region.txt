Regionsrådsformand kalder hjertecenter for rodebutik
Mere kontrol skal sikre, at forskningsmidler ikke misbruges i fremtiden, forklarer Sophie Hæstorp Andersen (S)


 Det er en dybt forundret formand for Region Hovedstaden, der læser konklusionen på revisionen af forskningsprojekterne på Rigshospitalets Hjertecenter.
- Jeg er dybt forundret over, at det på mange måder er en rodebutik. Men det viser jo, at det var rigtigt at undersøge hjertecentret, siger Sophie Hæstorp Andersen (S) og fortsætter:
- Nu mødes vi med forskerne, og så skal de også have en mulighed for at forklarer sig. Men det samlede billede, man står tilbage med, når man kan se, at 40 procent af forskerne skal undersøges, er, at det er en rodebutik, siger hun.
Region Hovedstadens eksterne revisorer, BDO, som har undersøgt mere end 500 forskningskonti, konkluderer, at 76 ud af 177 forskeres udgifter skal granskes dybere.
Samtidig skal revisionen se på forskningskonti på hjerteafdelingerne på Gentofte og Glostrup Hospital.
For at undgå lignende situationer i fremtiden og for at håndtere økonomien bedre, har Region Hovedstaden hentet inspiration i psykiatrien, hvor alle forskningskonti er tilknyttet små bestyrelser.
- På den måde kan en enkelt person ikke bare flytte penge fra en forskningskonto. Sådan gør man i psykiatrien, og der har vi ikke hørt om problemer, forklarer Sophie Hæstorp Andersen.
Ud over de nye retningslinjer for økonomihåndteringen, har Region Hovedstaden sendt brev ud til de 4500 medarbejdere på Rigshospitalet, som håndterer de mange forskningsmidler. Heri bliver de mindet om, hvilke retningslinjer der gælder, når der skal uddeles penge.
Sophie Hæstorp Andersen fortæller, at de stikprøveundersøgelser, som blev igangsat, efter at sagen på Hjertecenteret kom frem, har ført til at Finsencenteret på Rigshospitalet nu også bliver undersøgt.
Regionsrådsformanden forventer, at der kommer svar på den undersøgelse i august. Samtalerne med de 76 forskere, der skal undersøges nærmere, forventes ligeledes afsluttet ved udgangen af august.
