1000 fugletællere finkæmmer hele landet
De næste fire år vil et korps af frivillige kortlægge Danmarks bestand af fugle. Enestående, siger professor.


 Bare ét minut over midnat natten til lørdag går det løs.
 Da vil ivrige fugletællere stå klar i de danske skove for at registrere uglernes tuden. Målet er at blive de allerførste til at indtaste data i den store landsdækkende fuglekortlægning Atlas III, der skydes i gang i weekenden og løber til 2017.
Projektet involverer næsten 1000 ornitologer og frivillige entusiaster, som skal finkæmme det danske land for fugle, fra Gedser til Skagen, sommer og vinter, gennem de næste fire år.
Atlas III gennemføres af Dansk Ornitologisk Forening (DOF), og det er tredje gang siden 1970'erne, at en så omfattende undersøgelse gennemføres, siger DOF's formand, Egon Østergaard.
Han betegner de kommende resultater som "et guldæg" for naturelskere og politikere, der skal beskytte den biologiske mangfoldighed.
- Vi forventer at få en opdateret viden om, hvor udbredte de forskellige ynglefugle er i Danmark. Vi kan for eksempel få viden om, hvad miljø- og klimaændringerne betyder for fuglene, siger han.
Allerede i dag kan man se, at fuglearter forsvinder fra Danmark, mens andre kommer til sydfra, fordi det bliver varmere.
- I dag ser vi eksempelvis i højere grad de to hvide hejrearter sølvhejre og silkehejre, som er almindelige længere sydpå. Andre arter, vi har nu, rykker nordpå, siger Egon Østergaard.
De mange udskiftninger i fuglefaunaen skyldes ikke mindst, at det bliver stadig vanskeligere for fugle at overleve i agerlandet.
- Naturen bliver mere forarmet og ensartet, som man kan se, når man kører i det danske landskab med kæmpestore marker på flere kvadratkilometer uden et læhegn eller en fugtig lavning, siger Egon Østergaard.
Carsten Rahbek, professor i biodiversitet på Københavns Universitet, kalder undersøgelsen "superinteressant" for forskningen. Han sidder selv i en faglig rådgivningsgruppe for DOF's landsdækkende tælling.
- Det er helt unikt i verden. Mange steder har man to tidsserier, men det er for lidt. Med tre undersøgelser begynder det at ligne noget, man kan konkludere ud fra, siger han.
