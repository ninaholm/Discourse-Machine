Falck: Det er en svær opgave at få læger til Nordjylland
Det kan blive svært at finde læger, der vil slå sig ned i længere tid i Nordjylland, erkender Falck.


 Borgerne i Thy-området skal måske til at vænne sig til, at der dukker nye ansigter op, hver gang de besøger deres lokale lægeklinik.
Region Nordjylland har opgivet finde afløsere for to praktiserende læger i området, der går på pension. Falck overtager driften af to regionsklinikker, og der er ingen garanti for, at Falck kan finde læger, der er villige til at slå sig ned i området i længere tid.
- Vi har en ambition om at sikre kontinuitet i behandlingen af patienterne og at møde borgerne med de samme ressourcer hele tiden.
- Men tiden må vise, om det lykkes, for det er en vanskelig opgave, vi er kommet på, siger Jan F. Stenhard, administrerende direktør i Falck Healthcare.
Falck har garanteret Region Nordjylland, at en gruppe af læger vil sikre lægedækningen af området.
Direktøren ser optimistisk på mulighederne for at lokke læger til Danmarks top, selvom Region Nordjylland og de praktiserende lægers organisation, PLO, måtte give fortabt:
- Det er en helt anden forpligtelse, lægen siger ja til, når det handler om at overtage en praksis. Derfor tror vi på, at der er læger, der vil finde det attraktivt at være her igennem en - forhåbentligt længere - periode, men altså ikke nødvendigvis for livstid, siger han.
Det er første gang, at en model, hvor en region beder en ekstern partner drive en regionsklinik, bliver ført ud i livet, men ifølge Jan F. Stenhard kan det blive virkeligheden flere steder.
- Der er lægemangel, og den vil blive større. Det er det pres, vi alle er oppe imod - nemlig at få de læger, der er, til at slå til, siger Jan F. Stenhard.
Fra 1. september skal Falck drive to regionsklinikker i mindst to år for Region Nordjylland. Overenskomsten på området tillader en sådan model, hvis der ikke kan skaffes læger til at overtage eksisterende lægepraksisser.
I region Nordjylland erstatter en ny regionsklinik i Hurup et lægehus med to læger i Koldby, og en ny regionsklinik i Thisted erstatter en lægepraksis i Hanstholm. Tilsammen har de to praksis haft 4469 patienter tilknyttet.
Falck driver i forvejen 120 mindre sundhedscentre i Danmark med forskellige behandlingsformer.
