Borgernes datasikkerhed skal styrkes efter Se og Hør-sagen
Sikkerheden omkring vores data ikke er så god, som vi gik rundt og troede, siger formanden for Retsudvalget.


 Folketingets partier vil have regeringen til at styrke borgernes datasikkerhed i kølvandet på en række sager som blandt andet Se og Hør-sagen, hvor private kreditkortoplysninger er blevet solgt videre til ugebladet.
Et samlet kulturudvalg og retsudvalg i Folketinget har udarbejdet en fælles beretning, der pålægger regeringen at sikre borgernes datasikkerhed, skriver Politiken.
- Der er behov for at lægge pres på regeringen. Ikke bare den politiske del, men også de styrelser og centrale embedsmænd, der sidder med ansvaret.
- Vi ønsker at lægge et maksimalt pres, så danskernes personfølsomme oplysninger kan blive ordentligt beskyttet, siger Karsten Lauritzen, retsordfører for Venstre, til Politiken.
Han tilføjer, at den tidligere VK-regering også negligerede databeskyttelse.
Beretningen, som er vedtaget og fredag bliver overdraget til regeringen, er blevet til som reaktion på skandalen om de lækkede kreditkortoplysninger fra Nets til Se og Hør.
Et flertal uden om regeringen tog initiativ til skrivelsen, men i sidste ende har også de to regeringspartier tilsluttet sig indholdet. Ifølge flertallet uden om regeringen skyldes initiativet, at regeringen ikke gør nok for at sikre datasikkerheden.
I beretningen fra kultur- og retsudvalgene lyder det:
- I lyset af at en stadig større del af kommunikationen mellem borgere, virksomheder og myndigheder foregår digitalt (...) er det altafgørende for såvel borgernes privatliv som tillid til den fortsatte digitalisering (...) at sikkerheden omkring disse data matcher trusselsniveauet.
Folketinget forpligter blandt andet regeringen til øjeblikkelig at indkalde til forhandlinger om at styrke Datatilsynet.
- Vi er nogle partier, der længe har påpeget problemet med, at Datatilsynet ikke har nok ressourcer, men først nu er der opbakning til dagsordenen.
- Det er med Se og Hør-sagen blevet åbenlyst for enhver, at sikkerheden omkring vores data ikke er så god, som vi gik rundt og troede, siger formanden for Retsudvalget, Karina Lorentzen Dehnhardt (SF).
