Nordjyske K-folk støtter stadig Lene E.
Formanden for Lene Espersens lokalkreds bryder sig ikke om brev, der opfordrer K-lederen til at gå af.


 Det er dumt af de konservative kolleger fra Helsingør at kræve Lene Espersens afgang per brev.
Den stærkt pressede K-formand får nu opbakning fra sin lokale vælgerforening i Brønderslev i Nordjylland.
 - Jeg synes ikke ret godt om fremgangsmåden. Ikke når man lige har valgt hende enstemmigt på landsrådet, siger Rikke-Kirstine Christiansen, der er formand for De Konservative i Brønderslev.
Det er netop i denne kreds, at Lene Espersen er folketingskandidat.
 
- Vi støtter stadigvæk Lene, siger Rikke-Kirstine Christiansen.
Det samme gør sig tilsyneladende ikke gældende hos De Konservative i Helsingør.
Vælgerforeningen har onsdag sendt et brev til partiets folketingsgruppe med en direkte opfordring til at sætte Lene Espersen fra magten, siger flere kilder, der har læst brevet, til politiken.dk. 
I brevet beder Helsingør-bestyrelsen folketingsgruppen om at vælge en ny politisk leder for partiet. 
I Brønderslev kan man godt fornemme uro i partiet.
 
- Det er klart, at når folk begynder at synge med forskellige stemmer, så giver det noget uro. Det tror jeg også, at man kan se på meningsmålingerne, siger Rikke-Kirstine Christiansen.
I flere af de seneste målinger har De Konservative ligget til en opbakning på under fem procent. 
