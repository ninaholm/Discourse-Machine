Retten er sat: Breivik droppede højrehilsen
Højreekstremisten undlod i retssalen sit karakteristiske stræk med armen, som giver fascistiske mindelser.


 Anders Breivik gentog ikke sin særprægede "ridderhilsen", da han torsdag fik sine håndjern af og tog plads i sal 250 i Oslo Byret.
Den højreekstreme nordmand har ellers gjort det til et slags varemærke at banke sig selv på brystkassen med knyttet næve og strække armen frem hver eneste dag, når retsdagene er startet.
Men ikke i dag.
Det lader til at være Breiviks ledende forsvarsadvokat, Geir Lippestad, som har talt sin klient fra at gentage den højremilitante gestus.
De to mænd havde i hvert fald en kort samtale sammen i retssalen omkring klokken 9, hvor det så ud til, at Lippestad var formanende over for Breivik, der til gengæld så irriteret ud.
Pårørende til dødsofrene efter Utøya-massakren og bombeangrebet i Oslo har udtrykt harme og provokation over Breiviks armhilsen, som de opfatter som voldsomt stødende.
Avisen VG har tidligere skrevet, at Breiviks armhilsen i retssalen formentligt er den samme, som den 33-årige Breivik omtaler i sit såkaldte manifest som en "militær hilsen for tempelriddere".
I starten af februar lavede Breivik også det karakteristiske stræk med armen til et møde i retten, og der er formeligt tale om en selvopfundet hilsen, som højreekstremisten bruger som et slags varemærke.
Det vurderer historikeren Nikolai Brandal, som skriver doktorafhandling ved universitetet i Oslo, ifølge den norske avis VG.
- Det er noget, som han selv har fundet på, men med en historisk referenceramme, siger Brandal og peger på de fascistiske armhilsener fra mellemkrigstiden og under Anden Verdenskrig.
Han mener, at Breiviks hilsen kan være et forsøg på at skabe et varemærke, som han har planlagt nøje, lyder det.
Terror- og drabssagen mod Anders Behring Breivik startede mandag og er sat til at vare ti uger. Dommen ventes at falde senest 20. juli.
