Over 900 flygtninge reddet på Middelhavet
En række forskellige skibe i Middelhavet samlede bådflygtninge op i omfattende hjælpeindsats.


 Over 900 bådflygtninge er blevet reddet på Middelhavet på en enkelt dag, siger Italiens kystvagt.
En af bådflygtningene omkom.
 Redningsoperationen blev gennemført onsdag. Flygtningene blev reddet fra tre overfyldte både, som var på vej til Europa fra Nordafrika.
To italienske kystbevogtningsfartøjer og et handelsfartøj reddede 328 migranter fra en båd i maltesisk farvand.
Et fransk flådefartøj, som deltager i EU's grænsekontrolmission Tritron, samlede 297 migranter op fra et fartøj 300 kilometer ud for Italiens kyst. Fartøjet var blevet opdaget af et italiensk rekognosceringsfly.
Et italiensk flådefartøj reddede 286 levende fra en båd, hvor en af de ombordværende var omkommet.
 EU-landenes forsvars- og udenrigsministre godkendte i denne uge første skridt i forhold til at kunne destruere migrantbåde i Middelhavet.
Ministrene har besluttet at etablere en flådeoperation, der sigter mod at ødelægge menneskesmugleres forretningsmodel og menneskehandleres netværk i Middelhavet.
EU afventer dog mandat fra FN og måske også fra Libyen, som en stor del af migranterne sejler ud fra i de ofte synkefærdige både.
