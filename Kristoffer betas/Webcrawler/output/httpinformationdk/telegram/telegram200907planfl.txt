Plan for flere motorveje



 Dansk Vejforening vil have bygget 800 km nye motorveje i løbet af de næste 40 år, skriver Morgenavisen Jyllands-Posten onsdag. Det vil være næsten en fordobling af de nuværende godt 1.000 km.
 Foreningen vil bl.a. have etableret et såkaldt dobbelt H, så der bliver et alternativ til de nuværende motorveje.
 Sekretariatschef Søren Bülow fra Dansk Vejforening skønner, at forslaget vil koste omkring 100 mia. kr. at realisere - plus andre 100 mia. kr., hvis man også vælger at bygge en bro over Kattegat.
 Både hos Venstre og De Radikale er der forståelse for ønskerne, mens SF siger nej tak til flere motorveje.
 Venstres trafikordfører, Kristian Pihl Lorentzen, tror, at store dele af planen kan være gennemført om 40 år:
 - Jeg kan genkende mange af forslagene fra Venstres trafikudspil. Det gælder f.eks. ønsket om at bygge en helt ny Hærvejs-motorvej op gennem Midtjylland. Vi skal arbejde videre med planen om at etablere et dobbelt H, og den skulle meget gerne være realiseret i 2040, siger Pihl Lorentzen til Jyllands-Posten.
 De Radikales trafikordfører Johs. Poulsen peger bl.a. på, at hans parti allerede har foreslået en undersøgelse af behovet for at bygge en bro over Kattegat.
