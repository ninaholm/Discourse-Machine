Filmmagere på knæ for at hindre Hollywood-invasion
Fremtrædende filmmagere er i Strasbourg for at appellere EU-systemet om at undtage kultur fra frihandelsaftale


 En række fremtrædende filmmagere mødte tirsdag aften op i Strasbourg for at appellere til kommissionsformand José Manuel Barroso og EU-Parlamentet om at undtage kulturen fra verdens største frihandelsaftale mellem USA og EU.
Sammen med Frankrig og en række andre EU-lande frygter de, at Hollywood overtager det europæiske filmmarked, hvis kultur og det audiovisuelle område bliver en del af forhandlingerne.
- Hvis vi har frihandel med amerikanerne, er jeg bekymret for, at der er film, som jeg har lavet, der ikke ville være blevet lavet. Som eksempelvis The Artist, siger Bérénice Bejo, der er skuespiller og hovedrolleindehaver i den Oscar-vindende franske sort/hvid film.
På fredag vil EU-landenes ministre med ansvar for udenrigshandel forsøge at enes om EU's mandat til at begynde forhandlingerne om handelsaftalen. Derfor er tiden ved at rinde ud for dem, der har indsigelser imod forhandlingerne.
Den besøgende håndfuld filmmagere mødtes med parlamentarikere og Barroso, hvoraf sidstnævnte ifølge delegation stod stejlt på, at alt skal indgå i frihandelsforhandlingerne.
Bérénice Bejo fremhæver, at hun sammen med sine fremmødte filmkolleger ikke er imod amerikanske film, men at europæisk film er vigtig for diversiteten.
- Da jeg var til Oscar-uddelingen, var der flere, der fremhævede, at USA aldrig ville have lavet den film. I Europa har vi frihed, og der er fælles produktion mellem landene, siger Bérénice Bejo.
Ifølge delegation, der taler på vegne af 6200 medunderskrivere af et brev til parlamentet, vil Frankrig på fredag fortsat afvise at indlede forhandlingerne, hvis kulturen indgår.
På den anden side frygter EU-systemet, at USA vil møde op til forhandlingerne med nye krav, hvis kulturen bliver undtaget.
I et forsøg på at samle parterne har det irske EU-formandskab skrevet et nyt udkast til det forhandlingsmandat, der bliver givet til kommissionen.
I udkastet hedder det, at selvom det audiovisuelle område ikke bliver undtaget, vil der blive trukket streger i sandet - såkaldte red lines - for, hvad EU kan acceptere. Det fremgår af papirer som Financial Times har opsnappet.
Men der knækker filmen, mener delegationen af filmmagere, der mener, at sådanne linjer har det med at blive visket ud i sandet, når en endelige aftale kommer på plads.
