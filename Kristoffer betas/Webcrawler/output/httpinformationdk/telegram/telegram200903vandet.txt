Vandet i havene stiger mere end forventet



 Vandstanden i verdens have stiger sandsynligvis langt mere i dette århundrede end forventet af FN's Klimapanel, IPCC - nemlig med en meter eller mere.
 Det oplyser en håndfuld førende forskere på Københavns Universitets store klimakonference i Bella Center. Klimapanelet har i den seneste rapport fra 2007 vurderet, at havstigningen vil ligge i intervallet 18 til 59 cm.
 - Jeg er bange for, vi ender med en havstigning på en meter eller mere. Og havstigningerne vil ikke stoppe i 2100, men fortsætte i mange år fremover, siger professor Stefan Rahmstorf fra Potsdam Institute for Climate Impact Research.
 Han støttes af dr. John Church fra Center for Australian Weather and Climate Research i Hobart. Han peger på, at stigningen i havene sker hurtigere end forventet
 - De nyeste satellitfotos og jordobservationer viser, at vandstanden siden 1993 er steget med mindst tre mm årligt, hvilket er langt over gennemsnittet for det 20. århundrede, siger John Church.
 Stefan Rahmstorf advarer medierne mod løsagtig omgang med de videnskabelige data og bruger som eksempel et indlæg af miljødebattør Bjørn Lomborg, bragt i dagbladet The Guardian den 14. oktober 2008. Her skriver Lomborg, at "i de seneste to år er vandstanden ikke steget overhovedet. Den viser faktisk et let fald". 
 Det er i direkte modstrid med fakta, understreger Rahmstorf og tilføjer: - Jeg vil opfordre journalister til at udvise stor ansvarlighed. Læserne ringer ikke til forskere og dobbelttjekker. Det er redaktørens opgave!
 Den store usikkerhed om vandstanden knytter sig til, hvad der sker med Grønlands indlandsis og den enorme iskappe på Antarktis. De seneste data viser, at indlandsisen hvert år taber mindst 200 kubikkilometer - dels i form af smeltevand, dels som isbjerge, der glider ud i havet. Og tempoet i afsmeltningen accelerérer. Hvis hele Grønlands indlandsis om hundreder af år er væk, vil verdenshavene være steget med syv meter.
