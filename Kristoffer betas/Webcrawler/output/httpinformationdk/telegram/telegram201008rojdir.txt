ROJ-direktør fyret af terrorgruppe
Direktøren for det kurdiske ROJ TV er ifølge en lydoptagelse blevet fyret af organisationen PKK, der er på EU's terrorliste. ROJ TV nægter ellers sammenhæng.


 Det kurdiske ROJ TV, der sender med dansk licens, har tættere kontakt til organisationen PKK, end TV-stationen vil indrømme. Det skriver Berlingske Tidende. 
Hidtil har TV-stationen benægtet enhver forbindelse til PKK, der er på EU'S terrorliste, men Berlingske Tidende har nu offentliggjort en hidtil hemmeligholdt lydoptagelse, som afslører, at en person fra PKK i sommeren 2008 fyrede og truede den tidligere ROJ-direktør Manouchehr Zonoozi. 
Det skete på stationens kontor i København, og på lydoptagelsen præsenterer en mand med kodenavnet "Hamza" sig direkte som udsending fra PKK's øverste leder Abdullah Öcalan. 
"Hamza" meddeler Manouchehr Zonoozi, at han er opsagt og truer ham til at makke ret:
- Det er din egen beslutning. Vi blander os ikke, men vi vil gerne have, at du og din familie skal leve. 
De belastende oplysninger kommer efter tidligere afsløringer af kontakter mellem ROJ TV og PKK. Berlingske Tidende har blandt andet fremlagt fotos af topchefer i ROJ TV i selskab med PKK-ledere. 
- Det er hårrejsende, at en terrororganisation kan fyre lederen af en såkaldt uafhængig TV-station i København. Det er endnu et tegn på, at der er og har været en meget tæt forbindelse mellem PKK og ROJ TV, siger formanden for Folketingets retsudvalg, Peter Skaarup (DF). 
Også Socialdemokraternes retsordfører, Mette Frederiksen, er rystet over oplysningen. 
