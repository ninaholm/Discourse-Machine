Præsident Karzai: Afghanske styrker har nu ansvaret
Ansvaret for sikkerheden overgår fra Nato til Afghanistan i hele landet.


 Afghanistans præsident Hamid Karzai meddeler, at afghanske styrker overtager ansvaret for sikkerheden i hele landet.
- Vores sikkerheds- og forsvarsstyrker vil nu tage føringen, siger Karzai i en tale.
- Fra nu af vil alt ansvar for sikkerheden og lederskabet for sikkerheden blive taget af vore modige styrker, føjer han til.
Dermed overgår ansvaret for sikkerheden fra USA og den Nato-ledede styrke Isaf i de områder, som ikke allerede er under den afghanske hærs kontrol.
De sidste udenlandske kampstyrker forlader Afghanistan i 2014.
Dagens meddelelse er en vigtig markering knap 12 år efter USA sendte Taliban-regeringen på flugt, og Isaf sammen med de amerikanske styrker overtog ansvaret for sikkerheden i landet.
Men en bombe i Kabul tirsdag morgen var med til at understrege, at vejen frem stadig er lang og vanskelig.
Bomben, der dræbte tre mennesker, var rettet mod en fremtrædende parlamentariker.
Den afghanske lovgiver slap med livet i behold.
- Tre civile er dræbt og 24 såret, heriblandt nogle vagter, oplyser chefen for Kabuls kriminalpoliti.
De afghanske styrker, der tæller 350.000 mand, begyndte i sommeren 2011 gradvist at overtage ansvaret for sikkerheden i landet.
