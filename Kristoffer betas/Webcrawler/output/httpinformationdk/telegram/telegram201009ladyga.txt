Lady Gaga kåret som dronning af MTV Awards
Popfænomentet Lady Gaga vandt som ventet flest MTV Video Awards ved prisuddelingen i Los Angeles søndag, nemlig hele otte af slagsen.


 Det kulørte og avantgardeklædte popfænomen Lady Gaga blev som ventet topscorer ved uddelingen af MTV Video Music Awards i Los Angeles natten til mandag.
Bad Romance-sangerinden var nomineret i hele 13 kategorier og vandt otte statuetter for blandt andet årets bedste video og årets bedste video af en kvindelige kunstner.
Hun kunne også glæde sig over, at hitsangen "Telephone" blev kåret som årets bedste videosamarbejde. Lady Gaga delte æren med Beyonce, der medvirker på nummeret.
Lady Gaga har meget at takke "Bad Romance"-videoen for. Den skaffede hende nemlig hele syv ud af de otte statuetter.
- Jeg var så nervøs i aften, fordi jeg frygtede at skuffe mine fans, sagde en berørt Lady Gaga, da hun modtog prisen for årets video.
Videoen er instrueret af Francis Lawrence, der tidligere har lavet videoer for folk som Britney Spears, Jay-Z og Shakira.
I alt blev der uddelt 16 MTV Video Awards og ved at løbe med halvdelen af priserne er den 24-årige popstjerne nu på linje med norske a-ha's succes i 1986. Det er dog stadig veteranen Peter Gabriel, som har rekorden med hele ni MTV Video Awards, som han i 1987 høstede for sin banebrydende video til "Sledgehammer".
Den eneste anden kunster, som natten til mandag, kunne glæde sig over at få mere end én MTV Video Award, var rapperen Eminem. Han fik to priser for "Not Afraid". 
Teenage-idolet Justin Bieber blev hædret som bedste nye kunstner, mens andre priser gik til bands som 30 Second to Mars, Muse, the Black Keys og rapstjernen Jay-Z's duet med Alicia Keys.
