Arbejderuro i Bangladesh koster liv
Titusinder af tekstilarbejdere demonstrerer mod lave lønninger i Bangladesh. Tre er dræbt.


 Tre personer er blevet dræbt, og snesevis af andre er blevet såret under sammenstød mellem titusinder af tekstilarbejdere og politi i Bangladesh.
Politiet affyrede skarpe skud og tåregasgranater under de voldelige demonstrationer i Bangladeshs hovedstad, Dhaka, og den sydøstlige by Chittagong.
Urolighederne finder sted, dagen efter at det sydkoreanske selskab Youngone lukkede alle sine 17 fabrikker i Bangladesh, efter at de ansatte havde demonstreret over for lave lønninger.
Bangladeshs tekstilarbejdere, som producerer tøj til mange vestlige tøjfirmaer, er vrede over, at de løfter om lønstigninger, der skulle have været indfriet i sidste måned, ikke blev indfriet.
Omkring 50 mennesker blev såret i Chittagongs industrikvarter, da 20.000 arbejdere angreb fabrikker og en politistation. 
I Dhaka satte 4000 kvindelige tekstilarbejdere ild til to biler og blokerede en af millionbyens hovedveje.
I Rupganj 30 kilometer nordøst for Dhaka gik 5000 tekstilarbejdere til angreb på en tysk joint-venture tekstilfabrik.
Tekstil udgør 80 procent af Bangladeshs eksport. Over tre millioner mennesker arbejder i tekstilindustrien, heraf 85 procent kvinder.
