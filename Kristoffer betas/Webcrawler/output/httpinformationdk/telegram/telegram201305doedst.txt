Dødstallet i Bangladesh overstiger 500
Antallet af omkomne efter sidste uges bygningskollaps er steget voldsomt siden torsdag aften. Syv er anholdt.


 Ni dage efter et voldsomt bygningskollaps i Bangladesh er dødstallet fredag steget til over 500. I løbet af natten har redningsarbejdere hevet adskillige døde ud fra ruinerne, oplyser en talsmand fra landets hær.
- Dødstallet er nu 501, siger løjtnant Mir Rabbi, der er koordinator for redningsaktionen.
Dermed er antallet af ofre steget voldsomt i løbet af natten, da dødstallet torsdag aften blev opgjort til 441.
2000 mennesker blev kvæstet, da den otte-etager høje bygning styrtede sammen onsdag i sidste uge.
Bygningen, der ligger 30 kilometer nordvest for hovedstaden Dhaka, husede fem forskellige tekstilfabrikker, og det frygtes, at dusinvis af mennesker stadig ligger begravet i ruinerne.
I alt er syv personer blevet anholdt i forbindelse med kollapset: Ejeren af bygningen, fire fabriksejere og to ingeniører. Politiet leder stadig efter en femte fabrikschef, som efter sigende er spansk statsborger.
Det sker ofte, at bygninger styrter sammen i det fattige land, fordi de fleste bygherrer trodser regeringens regler for sikkerhed i forbindelse med konstruktion af etagebyggeri.
EU er den største handelspartner for Bangladesh, og det tøj, som blev produceret i bygningen, blev lavet til forhandlere i Europa, herunder Danmark.
