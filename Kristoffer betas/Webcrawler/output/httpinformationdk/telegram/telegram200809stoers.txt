Største bankkollaps i USA's historie



 Det største bankkollaps i USA's historie blev en realitet natten til i dag, da myndighederne lukkede sparekassen Washington Mutual og solgte værdierne til banken JPMorgan.
 JP Morgan, der er USA's tredjestørste bank, oplyste, at den havde overtaget det meste af Washington Mutual for et symbolsk beløb. Næsten alle aktieværdier i Washington Mutual er forsvundet op i den blå luft.
 Banken sidder tilbage med store mængder af såkaldt dårlig gæld, men folk med opsparing i banken vil ikke lide skade, siger regeringen.
 Washington Mutual, der er USA's største sparekasse, har 2239 bankfilialer og over 43.000 ansatte.
 Washington Mutuals kollaps kommer samtidig med, at Kongressen er i hårde forhandlinger om en redningspakke for USA's finansielle sektor til 700 milliarder dollar (over 3500 mia. kr.).
