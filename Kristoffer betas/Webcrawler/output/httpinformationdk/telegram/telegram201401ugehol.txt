Efter en uge: Hollande besøger sin kæreste på hospitalet
Efter seks dages indlæggelse besøger den franske præsident sin kæreste Valerie Trierweiler på hospitalet.


 Den franske præsident, François Hollande, besøgte torsdag aften sin kæreste, Valerie Trierweiler, på hospitalet. Det siger en talsmand for præsidenten fredag til nyhedsbureauet AFP.
Trierweiler blev indlagt for en lille uge siden med et nervesammenbrud efter afsløringer i det franske ugeblad Closer om, at Hollande skulle have en affære med den franske skuespillerinde Julie Gayet.
Og affæren har angiveligt stået på i nogen tid.
Fredag kom der således nye afsløringer om præsidentens privatliv. Ifølge Closer har præsidentens påståede affære med skuespillerinden nemlig varet i to år.
Magasinets ledelse oplyste torsdag, at Julie Gayet har lagt sag an mod magasinet Closer efter historier om, at hun har en affære med præsident François Hollande.
Hollande indrømmede indirekte ved en pressekonference tirsdag, at han har problemer i sit forhold til sin samlever, Valerie Trierweiler, som han bor sammen med i Elyséepalæet.
Historierne i ugebladet Closer er kommet efter flere måneder med svirrende rygte om affæren mellem præsidenten og den 41-årige skuespiller, der medvirkede i en af Hollandes valgvideoer under valgkampen i 2012.
