Ombudsmanden til Odense: Godt I erkender alvorlige fejl
Sagen om Odenses udsatte børn skal være eksempel for landets kommuner om ikke at spare på bekostning af loven.


 Folketingets Ombudsmand, Jørgen Steen Sørensen, har netop afsluttet sagen om lukning af børnesager i Odense Kommune, efter at de 107 berørte børn nu igen får støtte fra kommunen.
Sagen blev taget op, efter at kommunen vedtog et nyt sparetrick, der skulle forbedre byens økonomi ved at lukke 180 af socialforvaltningens sager om udsatte børn.
Efter at ombudsmanden gik ind i sagen, og kommunen efterfølgende fulgte trop med en intern undersøgelse, har det kostet to chefer jobbet, og en tredje har fået en advarsel.
- Jeg noterer mig, at Odense Kommune har erkendt meget alvorlige fejl og trukket alle relevante afgørelser tilbage. På den baggrund kan jeg ikke gøre mere for de berørte børn eller deres familier, siger Jørgen Steen Sørensen i en skriftlig kommentar.
Odense Kommune besluttede i sommeren 2015 at lukke hver femte børnesag i socialforvaltningen i forsøg på at spare penge. Socialforvaltning nåede derefter at lukke 89 sager, før det blev konkluderet, at det var ulovligt.
Det fik ombudsmanden til at ind i sagen i slutningen af august, efter at Dansk Socialrådgiverforening gjorde opmærksom på, at der var tale om et lovbrud.
 Jørgen Steen Sørensen giver nu socialrådgiverne ret. Han appellerer til landets andre kommuner i håbet om, at afslutningen på Odense-sagen vil tydeliggøre, at besparelser ikke skal være på bekostning af lovgivningen.
- Den nye sag fra Odense Kommune bør være en yderligere understregning af, at tilsidesættelse af børns rettigheder begrundet i økonomisk forhold er en sti, der ikke må betrædes, siger Jørgen Steen Sørensen.
