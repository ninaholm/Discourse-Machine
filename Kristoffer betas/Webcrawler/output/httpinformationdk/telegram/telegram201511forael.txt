Forældres død fordobler børns risiko for selvmord
Børns risiko for at begå selvmord bliver dobbelt så stor, hvis mor eller far dør, viser nyt nordisk studie.


 Sorg er en naturlig konsekvens, når børn mister en af deres forældre. Men nogle efterladte børn og unge får aldrig livslysten tilbage og tager drastiske metoder i brug.
Faktisk er der dobbelt så stor risiko for, at børn og unge begår selvmord senere i livet, hvis de - inden de fylder 18 år - mister enten deres mor eller far.
 Det viser et omfattende studie fra Aarhus Universitet, som gennem 40 år har indsamlet data om 7,3 millioner mennesker fra Danmark, Finland og Sverige.
Børn og unge har øget risiko for at begå selvmord, uanset om deres forældre har begået selvmord eller har mistet livet på grund af sygdom eller ved en ulykke.
Risikoen er dog størst, hvis en mor eller far har gjort en ende på sit eget liv.
- Vi har hypoteser om, at tendensen kan forklares med de ændrede sociale forhold, der opstår, når en forælder dør. Eller at det hænger sammen med noget genetik, som børnene deler med den forælder, der måske selv har begået selvmord.
- Men børnene er i højere risiko uanset årsagen til forældrenes død, siger ph.d. og psykolog Mai-Britt Guldin fra Aarhus Universitet, der har lavet undersøgelsen sammen med forskere fra universiteter i Sverige og Finland.
Det er især drenge, der er i farezonen. For hver 1000 drenge, der har mistet en forælder, begår fire selvmord. Det tilsvarende tal for piger er to ud af 1000.
- Selvmord ses generelt oftere blandt drenge end piger. Pigerne står bag forholdsvist mange selvmordsforsøg, men vi må formode, at drengene er mere radikale i måden, de begår deres selvmord på. Altså det lykkes oftere for dem, siger Mai-Britt Guldin.
Især de mindste børn er sårbare. Mest udsatte for at begå selvmord senere i livet er drenge, der mister deres mødre, før de fylder seks år. De fleste selvmord sker, når børnene er blevet teenagere eller er i begyndelsen af 20'erne.
Om børnene kommer fra akademikerhjem eller arbejderhjem, om de selv får en uddannelse, og hvor mange penge deres forældre har tjent - ser ikke ud til at være afgørende, påpeger Mai-Britt Guldin fra Aarhus Universitet.
- Så nogle af de blandt andet danske børn, der mister deres forældre tidligt, får tilsyneladende ikke den hjælp, der skal til for at forebygge selvmord, siger hun.
