Nato trækker soldater hjem fra Kosovo



 Nato skærer ned i sin mangeårige Balkan-mission og trækker tusindvis af fredsbevarende styrker ud af Kosovo.
 Det blev Natos kreds af forsvarsministre i dag enige om på det første officielle ministermøde i alliancen siden jubilæumstopmødet i Kehl, hvor Anders Fogh Rasmussen (V) fik klapsalver og en ny karriere som næste generalsekretær.
 Nato tynder gradvist ud i sine tropper i Kosovo, der i dag tæller over 13.800 mand, men nærmer sig fra januar et tal i nærheden af 10.000. Ifølge nyhedsbureauet AFP skal styrken skrumpe yderligere i flere faser over de næste to år til først 5700 og endelig 2300 soldater. 
 Beslutningen falder, mens sikkerhedssituationen i det unge, bjergrige land ser ud til at lysne, mens presset forstærkes på den 28-land store Nato-kreds i Afghanistan. Der bliver derfor måske snarere tale om en omrokering end en egentlig tilbagetrækning.
 Verdens mægtigste militære alliance startede sit engagement på Balkan i slutningen af 1990'erne, hvor Nato-bombefly angreb serbiske stillinger i Kosovo, der dengang var serbisk provins, men i dag kalder sig selvstændig stat fra regeringskontorene i hovedstaden Pristina.
 Nato har ageret fredsbevarende styrke i de sidste ti år, men fremover skal Kosovos myndigheder selv stå for meget af den daglige sikkerhed, mens de internationale stykker i stedet vil spille rollen som "præventiv" og "afskrækkende tilstedeværelse". Det gælder ikke mindst i den nordlige del af landet, hvor den etniske konflikt mellem kosovo-albanere og enklaver af serbere især rumler.
 Ifølge Ritzaus oplysninger har Nato endnu ingen tidshorisont, der fastslår, hvornår alliancen forventer at trække sig helt ud af Kosovo.
 Danmark har omkring 300 soldater i Kosovo.
