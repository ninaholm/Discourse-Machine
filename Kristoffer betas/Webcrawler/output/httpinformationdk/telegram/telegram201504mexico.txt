Mexicos politi genfandt stjålent radioaktivt materiale
De mexicanske myndigheder har fundet radioaktiv container, som udløste alarm i store dele af landet.


 En lille container med det radioaktive stof Iridium-192, der blev stjålet for en uge siden fra en lastbil i det sydøstlige Mexico, blev onsdag fundet under en bro, oplyser myndighederne.
- Den Nationale Nukleare Sikkerhedskommission bekræfter fundet af det radioaktive stof, som blev stjålet i delstaten Tabasco den 13. april. Det er nu under myndighedernes bevogtning, siger en talsmand for landets beredskabsstyrelse, Luis Felipe Puente, på Twitter.
- Der er ingen tegn på, at containeren har været åbnet, siger Christian Romero fra den nukleare sikkerhedskommission.
Containeren, som er på størrelse med en værktøjskasse, blev fundet under den bro, hvor den blev stjålet fra en lastbil i byen Cardenas.
Iridium-192 anvendes til radiografi af svejsninger i industrien. Stoffet kan forårsage forbrændinger, strålesyge og permanente skader, hvis en person kommer i kontakt med det. Det er dødeligt, hvis man udsættes for stoffet i timer eller dage.
- Finder man stoffet, bør man holde en afstand på mindst 30 meter og kontakte myndighederne, lød det i myndighedernes advarsler efter tyveriet.
Det er ikke første gang, at radioaktivt materiale er blevet stjålet i Mexico.
Så sent som i december 2013 stjal tyve en lastbil indeholdende et præparat til behandling af blandt andet kræft. Det var det særdeles radioaktive materiale kobolt-60.
Tyvene var tilsyneladende ikke opmærksomme på lastbilens farlige last.
Myndighederne måtte senere behandle fem mistænkte efter at have fundet og sikret materialet. Alle fem overlevede tyveriet.
Tyveriet fik Det Internationale Atomenergiagentur til at slå alarm, og USA's regering fulgte nøje efterforskningen af sagen.
