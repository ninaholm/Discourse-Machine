Forbund: Fogh bryder kontrakt med vælgerne



 Med planerne om at forkorte dagpengeperioden bryder regeringen med sin kontraktpolitik, som mere end noget andet har kendetegnet Anders Fogh Rasmussens regeringstid. 
 Det mener fagforbundet 3F's formand, Poul Erik Skov Christensen, der skarpt kritiserer statsministeren og kontraktpolitikkens opfinder, beskæftigelsesminister Claus Hjort Frederiksen, for at føre vælgerne bag lyset om dagpengereglerne.
 - Trepartsforhandlingerne har været et politisk skuespil. Statsministeren har igennem hele forløbet haft en skjult dagsorden, siger Poul Erik Skov Christensen.
 Med regeringens dagpengeudspil lægger beskæftigelsesminister Claus Hjort Frederiksen (V) op til at bryde sit løfte fra før folketingsvalget om, at der ikke bliver rørt ved hverken dagpengeperiode eller dagpengesats. Hjort erkender, at regeringen har skiftet kurs. Han henviser til, at ledigheden er faldet markant siden sidste år, hvilket tilsiger en reduktion af dagpengeperioden.
