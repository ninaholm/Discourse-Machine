Israelsk oberst dræbt i kamp mod Libanon
Regulære kampe mellem Israel og Libanon bryder ud langs grænsen. Libanon siger, det var Israel der fremprovokerede en konfrontation.


 Tre libanesiske soldater, en journalist og en israelsk oberstløjtnant mistede livet, da der tirsdag udbrød kampe ved grænsen mellem de to lande.
Kampene opstod ifølge libanesiske embedsmænd, fordi israelske soldater forsøgte at fælde et træ, som spærrede deres udsyn over den nordlige grænse mellem de to lande. 
- En patrulje fra fjenden Israel krydsede den tekniske grænselinje, og skønt Unifil forsøgte at stoppe det, så fortsatte den, hedder det i en erklæring fra den libanesiske hær. Unifil er FN's fredsbevarende styrke i Libanon.
Det fik libanesiske soldater til at affyre granater i retning af israelerne, og der opstod regulære kampe mellem soldaterne.
Ifølge Israel er den dræbte israeler en oberstløjtnant, som var leder for en bataljon i området.
Kilder beskrev hen under aften situationen som rolig men meget anspændt.
FN har flere tusinde fredsbevarende soldater i området. Danmark bidrager med 150 soldater til Unifil. Kampene fandt sted halvanden times kørsel fra den danske lejr, der ligger i byen Naqoura. De danske soldater er bragt i sikkerhed og har det ifølge Flyvertaktisk Kommando godt.
Sammenstødet er det første siden krigen mellem Israel og Hizbollah i 2006.
Hændelsen har fået libanesiske toppolitikere til at rase mod Israel og fordømme det, de kalder "en krænkelse af Libanons suverænitet".
- Israel anser den libanesiske regering for ansvarlig for den alvorlige hændelse og advarer mod følgerne, hvis volden fortsætter, siger den israelske udenrigsminister, Avigdor Lieberman.
Tænketanken International Crisis Group udsendte mandag en rapport, hvor det internationale samfund blev advaret mod at overse, hvad der sker langs den israelsk-libanesiske grænse. Internationale Crisis Group siger, det kan udvikle sig til regulær krig, der kan få vide forgreninger i Mellemøsten.
