Danske Bank: S og SF koster højere skatter
Socialdemokraterne og SF lukker op for investeringsposen i deres nye finanslovforslag. Prisen er højere skatter, mener Danske Bank


 Danskerne må belave sig på at betale mere i skat, hvis Socialdemokraterne og SF kommer til magten.
Sådan lyder advarslen fra Danske Banks cheføkonom Steen Bocian, efter at de to oppositionspartier har fremlagt deres fælles finanslovudspil. 
- Oppositionen ønsker i endnu højere grad end regeringen at sætte skatterne op - og man kan i et i forvejen meget højt beskattet land diskutere, om det er en fornuftig vej at gå. Efter vores vurdering kommer det på sigt til at koste økonomisk vækst, siger Steen Bocian.
Ifølge Danske Bank betyder skattestigningen i 2013, at hver husstand skal betale yderligere 11.000 kroner i skatter og afgifter. Allerede næste år er merregningen 5000 kroner per husstand.
Selv om Steen Bocian mener, at Socialdemokraterne og SF's regnestykke på papiret går op, så stiller han spørgsmål ved, om der er tale om reel finansiering. For eksempel tror cheføkonomen ikke på, at Danmark "i praksis" kan genindføre skatten på handel med aktier.
- S-SF skriver, at der ikke hersker tvivl om, at deres plan mindsker det offentlige underskud lige så meget som regeringens genopretningsplan. Det føler vi os ikke overbeviste om givet, at en væsentlig del af finansieringen fortsat er noget usikker, siger Steen Bocian.

