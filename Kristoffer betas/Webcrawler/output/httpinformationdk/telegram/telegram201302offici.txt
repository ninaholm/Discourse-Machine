Officielt: Ministerium kritiserer generaler i notat-sag
Afgørelse i Papkasse-notat-sag. Milde sanktioner til officerer for at give forkerte tal om irakiske fanger.


 De to danske topofficerer generalløjtnant Poul Kiærskou, som i dag er Danmarks repræsentant i Nato samt nuværende chef for flyvevåbnet, generalmajor Henrik Røboe Dam har nu officielt fået en påtale af Forsvarsministeriet.
Det oplyser ministeriet selv på sin hjemmeside.
Poul Kiærskou modtager en advarsel, mens Henrik Røboe Dam må acceptere en irettesættelse. Der er imidlertid tale om milde sanktioner, og det får ingen indflydelse for officerernes nuværende stillinger.
Generalerne får påtale for at have givet forkerte oplysninger til daværende forsvarsminister Søren Gade (V) om antallet af tilfangetagerne fanger i Irak.
Forsvarsminister Nick Hækkerup er godt tilfreds med afgørelsen.
- Det er og har været en vigtig sag, idet det er af afgørende betydning, at Folketinget kan have tillid til de svar, som afgives af de enkelte ministerier, og som meget ofte er baseret på oplysninger om faktuelle forhold, som må indhentes fra underliggende myndigheder, siger Nick Hækkerup i en kommentar og tilføjer:
- Jeg har drøftet sagen med forsvarschefen, som selvsagt tager sagen meget alvorligt, og vi er enige om at understrege vigtigheden af, at alle myndighedsniveauer inden for Forsvarsministeriets område har et ansvar for at medvirke til, at Folketinget modtager korrekte og retvisende oplysninger.
Lederen af den tjenstlige undersøgelse, som har været gennemført i sagen, er forhenværende højesteretspræsident Torben Melchior. Han har i sin beretning indstillet, at de to generaler får disciplinærstraffe, og den indstilling har Forsvarsministeriet fulgt.
Tjenestemandsundersøgelse handlede om, hvor mange irakere Danmark havde taget som fanger, siden Danmark gik ind i krigen i Irak i 2003.
Svaret lød på 198 irakere, men tallet viste sig imidlertid ikke at være rigtigt.
Hærens Operative Kommando, som Poul Kiærskou dengang var chef for, vidste, at fangetallet var usikkert, men højere, måske 500.
Forsvarskommandoen, hvor Henrik Røboe Dam dengang var operationschef, ville dog ikke have de højere tal med i svaret. Og det bøjede Kiærskou sig for.
Sagen kom for en dag i 2011, da forsvaret fandt det såkaldte papkassenotat, hvor manøvren i 2007 var beskrevet af en unavngiven officer fra hæren,
