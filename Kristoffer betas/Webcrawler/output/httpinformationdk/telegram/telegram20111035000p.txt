35.000 protesterer over Camerons regering
De konservative i Storbritannien holder årsmøde, mens tusindvis demonstrerer uden for.


 Britiske fagforeninger fik søndag 35.000 mennesker til at protestere foran de konservatives årlige kongres. Demonstranterne er vrede over den konservativt-liberale regerings budgetbesparelser.
Demonstrationen uden for kongressen, der finder sted i Manchester, bliver af arrangørerne, en fagforeningssammenslutning, kaldt et stævne for "det alternative - job, vækst og retfærdighed":
- Fagforeningerne organiserer en march og et møde for at vise oppositionen til koalitionsregeringens katastrofale politik med fastlåste lønninger, besparelser og angreb mod offentlige services, der skaber arbejdsløshed, dårligere levestandard og stagnation.
Demonstrationen bestod af både venstrefløjsaktivister og offentligt ansatte, der havde plakater med slogans som: Unite and fight (Forén jer og kæmp, red.).
Mark Serwotka, leder af fagforeningen PCS sagde ved stævnet, at hele landet vil samles i en storstrejke den 30. november.
- Hvis man aldrig slås, så vil man tabe hver gang. Tiden er inde til at kæmpe, tiden er inde til at besejre regeringen, siger han.
Premierminister David Cameron og hans ministre inden for ved kongressen havde travlt med at give den tidligere Labour-regering skylden for de økonomiske problemer og sparetiltagene.
- De penge, I blev lovet af den seneste Labour-regering, har aldrig eksisteret. De var der ikke. Og vi står tilbage med opgaven om at fortælle jer sandheden, siger den konservative udenrigsminister, William Hague.
