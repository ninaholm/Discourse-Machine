FN-inspektører undersøger ofre i Ghouta
FN-team er nået frem til Damaskus-forstad, hvor de undersøger ofre for påstået kemisk angreb.


 FN's eksperter i kemiske våben kom mandag eftermiddag frem til den forstad i Damaskus, hvor et påstået angreb med kemiske våben fandt sted onsdag i sidste uge.
De er nu i gang med at undersøge personer, som var ofre for angrebet, siger en lokal læge i området.
- Jeg er sammen med inspektørholdet nu. Vi er i Rawda-moskeen. Inspektørerne og vore læger taler med de sårede og foretager undersøgelser og tager blodprøver, siger lægen Abu Karam over sin mobiltelefon.
På vej ud til forstaden Ghouta blev inspektørernes konvoj beskudt. Den første af konvojens biler blev ramt og ødelagt af skud, og inspektørerne måtte kortvarigt stoppe og vente på at få en ny bil.
- Der blev affyret flere skud af ukendte snigskytter, der ramte et af inspektørernes køretøjer med fuldt overlæg og beskadigede det. Vi måtte skaffe en anden bil, siger en talsmand for FN.
FN-inspektørerne havde tidligere på dagen forladt den centrale del af Damaskus for at indlede deres undersøgelser af det sted i forstæderne, hvor der angiveligt er blevet dræbt hundredvis af mennesker med kemiske våben for få dage siden.
Syriens statslige tv siger, at oprørere står bag skyderiet mod FN-inspektørerne.
 - De internationale eksperter blev beskudt af uidentificerede personer, hedder det i en erklæring fra det statslige tv, som siger, at "terrorister" står bag angrebet.
Det syriske regime kalder konsekvent oprørerne "terrorister."
Præsident Bashar al-Assad afviser anklagerne om, at det er hans regime, der står bag det påståede kemiske angreb.
FN's generalsekretær, Ban Ki-moon, understregede søndag, at hvert minut tæller på inspektørernes mission, og inspektørerne kan allerede være for sent ude i forhold til at finde ud af, hvad der virkelig skete.
- Hver time tæller. Vi har ikke råd til flere forsinkelser, sagde Ban til journalister i Seoul få timer før, at FN-holdet tog til området nær Damaskus, hvor angrebet skulle være fundet sted.
