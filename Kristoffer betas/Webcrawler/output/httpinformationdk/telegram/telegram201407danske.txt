Danske virksomheder henter arbejdspladser hjem igen
Mange virksomheder, der tidligere har outsourcet arbejdspladser til lavtlønslande, trækker dem nu hjem igen.


 Mange danske virksomheder opgiver nu at producere deres varer i lande, hvor lønnen ikke er særlig høj, og trækker nu opgaverne hjem til Danmark.
Det viser en rundspørge til 651 tillidsfolk i fagforeningen Dansk Metal, skriver Jyllands-Posten.
I hver tredje virksomhed, der tidligere har outsourcet produktion til lavtlønslande, har man hentet opgaver hjem igen inden for de seneste 12 måneder, lyder det fra tillidsfolkene.
De tal kommer bag på fagforeningen.
- Jeg er overrasket over, hvor mange det egentlig drejer sig om, der har vendt snuden hjem det seneste år, siger cheføkonom i Dansk Metal, Allan Lyngsø Madsen, til Jyllands-Posten.
Han påpeger samtidig, at en øget produktivitet, bedre konkurrencekraft og politisk prioritering Danmark som produktionsland - blandt andet med lavere skatter og færre afgifter - er årsagen.
Det er især fejl og forsinkelser i outsourcinglandene samt bedre kvalitet og større fleksibilitet i Danmark, der er årsag til, at virksomhederne flytter produktion tilbage, siger tillidsfolkene.
Den oplevelse kan Jan Stentoft Arlbjørn bekræfte. Han er professor på Syddansk Universitet og var sidste efterår tovholder på et stort forskningsprojekt om outsourcing i 843 produktionsvirksomheder.
- Vi fandt ud af, at en ret stor andel tager produktionen hjem igen, fordi kvaliteten ikke er i orden, totalomkostningerne er blevet for høje, og fleksibiliteten er mindre, siger han til Jyllands-Posten.
