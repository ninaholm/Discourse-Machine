Gymnasielærerne til Corydon: Det var anderledes for os
Skolereformen har gjort det svært for staten i forhandlingerne om lærernes arbejdstiden, mener formand.


 Gymnasielærerne forhandlede overenskomst med staten under nogle helt andre betingelser, end folkeskolelærerne og de øvrige lockoutramte undervisere under Lærernes Centralorganisation og CO10 har gjort.
Og derfor gav de afkald på deres arbejdstidsregler.
Det siger formanden for Akademikernes Centralorganisation (AC), Erik Jyllinge, som forhandlede på vegne af gymnasielærerne.
- Det er forskellige udgangspunkter, man går til det her på, påpeger han over for Ritzau og tilføjer:
- Så man kan ikke sammenligne de to situationer fuldstændig. Det er forskellige privileger og forskellige størrelser af privileger, man har skulle afgive.
Forhandlingerne om lærernes arbejdstidsregler mellem Lærernes Centralorganisation og CO10 og staten brød mandag eftermiddag sammen. Ligesom folkeskolelærernes forhandlinger med kommunerne måtte opgives fredag.
Finansminister Bjarne Corydon (S) har efter sammenbruddet udtalt, at det er ærgerligt, at det ikke er muligt at finde en løsning ved forhandlingsbordet, ligesom det var muligt med gymnasielærerne.
Men ifølge Erik Jyllinge var AC kun villig til at opgive gymnasielærernes arbejdstidsregler og overlade magten til skolelederne, fordi de i den sammenhæng skulle give afkald på mindre end folkeskolelærerne.
- Et af kravene fra Moderniseringsstyrelsen er blandt andet, at man indfører årsnorm. Men det har gymnasielærerne i forvejen, så det var ikke noget stort afsavn, siger formanden.
Derudover var det svært for gymnasielærerne at bekæmpe en ledelsesstruktur, som alle andre akademikere arbejder under.
- Vi ville have svært ved at underkende, at man kan bedrive ledelse på den måde, for det er sådan, de fleste akademikere arbejder, siger Erik Jyllinge.
Derfor gav gymnasielærerne frivilligt afkald på deres arbejdstidsregler og fik til gengæld nogle ekstra penge ud af det, fordi de var villige til at forhandle.
Men Erik Jyllinge understreger samtidig, at regeringen har gjort det ekstra svært for sig selv, fordi den har fremlagt et udspil til en ny folkeskolereform, der skal finansieres af blandt andet lærernes arbejdstidsregler, kort tid før deres overenskomstforhandlinger.
Og det var ikke tilfældet, da det blev tid til at forhandle ny overenskomst for gymnasielærerne, vurderer han.
