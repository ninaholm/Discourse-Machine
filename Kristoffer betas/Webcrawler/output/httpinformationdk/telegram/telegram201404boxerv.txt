Boxer vil vise motorsport og topfodbold
Der er sport på vej til Boxers kunder. Selskabet har lavet en aftale med TV3+ om bold, sport og underholdning.


 Har du været kunde hos Boxer, er det ikke herfra, du har set Kevin Magnussen gasse op i Formel 1 eller Bayern München slå de andre hold i Champions League.
Men nu har Boxer været på indkøb hos MTG TV, der blandt andet har tv-kanalen 3+ blandt kanalerne.
Og det er især sporten på 3+, som Boxer har været ivrige efter at tilbyde deres kunder.
- Vi er rigtig glade for, at vi nu kan tilbyde TV3+ til vores nuværende og nye kunder. Det er én af de mest betydningsfulde, danske tv-kanaler. Og det er ikke blevet mindre af Kevin Magnussens Formel 1-debut, siger Steen Ulf Jensen, direktør hos Boxer TV.
Kunderne kan fra 1. juli adgang få adgang til de mange sportsudsendelser, hvis de enten har en af tv-pakkerne Flex8 og Max.
- Alle de mange danskere som modtager tv med antenne har aldrig tidligere kunnet se TV3+. Vi glæder os over, at dette bliver muligt fra 1. juli, siger Kim Poder, direktør for TV3-kanalerne i en pressemeddelelse.
Ud over Formel 1 viser 3+ også superligakampe og Champions League-kampe.
- Mange danskere får deres tv-kanaler gennem Boxer. Og de har taget flot imod TV3, TV3 PULS og TV3 Sport 1. Og det glæder os derfor, at de nu også får mulighed for at se TV3+, siger Kim Poder.
Boxer sender digitalt tv ud via det jordbaserede net. Boxer TV leverer tv til over 350.000 husstande, oplyser selskabet.
