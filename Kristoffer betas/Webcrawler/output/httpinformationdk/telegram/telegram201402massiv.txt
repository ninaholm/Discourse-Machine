Massiv støtte fra Merkel til Timosjenko
Forbundskansler Angela Merkel mener, at Julia Timosjenko er en afgørende faktor for stabilisering af Ukraine.


 Den ukrainske oppositionsleder Julia Timosjenko har efter sin dramatiske løsladelse lørdag, hvor hendes ærkerival Viktor Janukovitj blev afsat som præsident, fået støtte fra forbundskansler Angela Merkel over telefonen.
 - Merkel lykønskede Julia Timosjenko med løsladelsen og udtrykte ønske om at se hende vende tilbage til det almindelige politiske liv, hvilken kan blive en afgørende faktor for stabiliseringen af situationen i Ukraine, hedder det i en erklæring fra den tyske forbundskanslers ministerium.
Merkel siger, at Timosjenkos tilbagevenden til det politiske liv også vil bidrage til Ukraines enhed og bidrage til en europæisk reformproces.
Under telefonsamtalen, der fandt sted lørdag, blev Merkel og Timosjenko enige om at mødes.
- De enedes om at mødes meget snart, siger talsmænd for Timosjenko.
Tyskland bliver ofte beskyldt for at være for tilbageholdende og passiv i international politik, men under krisen i Ukraine har Berlin været usædvanligt klar og aktiv i bestræbelserne på at få løst krisen.
I EU's relationer til Østeuropa og Rusland har tyskerne i stigende grad talt på vegne af de 28 EU-lande på grund af geografisk nærhed og i kraft af gamle kommunikationskanaler, siger analytikere.
Merkel, der voksede op under kommunismen i det tidligere DDR, har været stærkt engageret i den tre måneder lange krise, hvor proeuropæiske demonstranter har kæmpet mod prorussiske ledere i Kijev.
 I sidste uge var hun vært for et møde mellem ukrainske oppositionsledere.
Fredag førte den tyske udenrigsminister, Frank-Walter Steinmeier, og Polens Radoslaw Sikorski maratonforhandlinger med Viktor Janukovitj, hvor den trængte præsident gik med til en ny enhedsregering, forfatningsændringer og udskrivning af valg.
Den konservative tyske avis Die Welt taler om "et diplomatisk kup for Tyskland og Polen."
- Ingen skal sige, at EU er en papirtiger, hedder det i lederkommentar i avisen.
