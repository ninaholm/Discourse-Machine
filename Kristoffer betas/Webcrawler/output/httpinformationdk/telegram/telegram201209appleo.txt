Apple opfordrer til brug af konkurrenterne
Mens Apple udbedrer de mange fejl i deres nye korttjeneste, opfordres kunderne til at bruge konkurrenterne.


 Berlin ligger over Antarktis. Hovedstaden i Ukraine er pludselig Kylv (i stedet for Kijev). Amagerbydelen Tårnby ligger på øen Saltholm i Øresund.
Apples nye Maps-funktion i iPhone 5 er fyldt med fejl, som kunderne klager - og raser - over.
Og det får nu direktør hos Apple, Tim Cook, til i en pressemeddelelse at opfordre kunderne til at prøve konkurrenternes kort-services.
- Mens vi forbedrer Maps, kan du prøve alternativer ved at downloade kort-applikationer som Bing, MapQuest og Waze fra App Store eller bruge kortene fra Google eller Nokia ved at gå på deres hjemmesider og linke til et ikon på din telefon, siger han.
I stedet for at fortsætte med Google Maps har Apple udviklet deres egen kort-applikation i det nye styresystem iOS6.
Men kritikken er haglet ned over den: Alt for upræcis og alt for langsom. Den indeholder geografiske fejl og informationshuller og mangler mange af de funktioner, som gjorde Google Maps så populært.
Og det er ikke godt nok i forhold til Apples standarder, undskylder Tim Cook til kunderne, som derfor - højst usædvanligt for Apple - opfordrer til konkurrenterne.
- Vi forsøger altid at lave produkter i verdensklasse, som leverer den bedste mulige oplevelse for vores kunder. Med lanceringen af Maps sidste uge har vi ikke levet op til den forpligtelse, siger topchefen.
- Vi vil arbejde uden pauser, indtil Maps lever op til vores utroligt høje standarder. Vi er meget kede af den frustration, som det har medført for vores kunder, og vi gør alt i vores magt for at forbedre Maps, lover Tim Cook.
