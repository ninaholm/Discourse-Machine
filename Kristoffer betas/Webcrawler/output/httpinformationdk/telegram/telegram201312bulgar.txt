Bulgarien og Rumænien kan vente ny kold skulder i EU
Korruption og andre problemer får stadig fire EU-lande til at ville holde to lande uden for Schengen.


 Bulgarien og Rumænien ventes på torsdagens møde blandt EU's justits- og indenrigsministre endnu en gang at måtte sande, at det ikke er nok at opfylde alle de formelle regler for at blive medlem af det grænseløse Schengen-samarbejde.
Forud for mødet ser det ud til, at fire lande - Tyskland, Holland, Frankrig og Finland - igen vil sige nej til at lukke bulgarerne og rumænerne ind i den 26 lande store klub.
Landene henviser til, at der stadig er for store problemer med korruption, til at man vil give bulgarske og rumænske statsborgere helt uhindret indrejse til det øvrige EU.
EU-Kommissionen har for længst konkluderet, at Bulgarien og Rumænien opfylder de formelle krav. Og et EU-topmøde i juni 2011 sagde også, at alle tekniske betingelser var opfyldt.
Det er den danske justitsminister, Morten Bødskov, enig i. Og han mener ikke, der kan stilles yderligere betingelser for at lukke dem ind i Schengen.
- Den danske holdning er meget, meget klar, at når alle kriterier er opfyldt, så er adgangen også berettiget.
- Det er rigtigt, at der stadig er en diskussion om det. Det er op til de enkelte lande at indtage deres position. Og den danske holdning er klar på det her område, sagde Bødskov forud for torsdagens møde.
Tyskland har længe ført an i modstanden mod at droppe grænsekontrollen til de to nyeste EU-lande.
Den tyske indenrigsminister, Hans-Peter Friedrich, henviste ved ankomsten til torsdagens møde igen til problemer med korruption. Han har tidligere forklaret, at korruptionen gør det muligt for ikke-EU-borgere at bestikke sig til at få visum.
Friedrich har også tidligere i et interview med ugemagasinet Der Spiegel beskyldt bulgarere og rumænere for at "misbruge den fri bevægelighed" i EU og nasse på den tyske velfærdsstat.
