Aalbæk dropper sag mod filmmagasinet Ekko
Peter Aalbæk Jensen og Filmmagasinet Ekko indgår forlig i langvarig strid.


 Direktør Peter Aalbæk Jensen og Zentropa dropper nu den verserende injuriesag mod Filmmagasinet Ekko.
Parterne har indgået forlig i striden, der opstod i kølvandet på en artikel i Ekko, der blev bragt tilbage i januar, oplyser de til Ritzau.
Sagen startede, da Zentropa-direktøren Peter Aalbæk Jensen anlagde sag mod Ekko, fordi han mente, at Ekko beskyldte ham og Zentropa for at have franarret 750 håbefulde unge skuespillere omkring 250.000 kroner i forbindelse med en åben casting.
Artiklen blev bragt i Ekko under overskriften "Tjente kvart million på åben casting" illustreret af et foto af Peter Aalbæk Jensen.
Injuriesagen udløste samtidig en Zentropa-boykot af Ekkos filmanmeldere ved pressevisninger af Zentropas film.
Nu har parterne imidlertid bilagt striden.
 I aftalen, som Ritzau er i besiddelse af, beklager Filmmagasinet Ekko, "hvis nogen har kunnet få den opfattelse, at Zentropa har taget pengene fra den åbne casting, som sagen omhandler".
Peter Aalbæk beklager, "at hans anklager til tider har været skingre i debatten om sagen mod Filmmagsinet Ekko".
Zentropa indstiller omgående enhver boykot mod Filmmagasinet Ekko, fremgår det af aftalen og parterne erklærer "alle kendte uoverenstemmelser for bilagt".
Dermed er der sat punktum i den langvarige strid, der har involveret flere aktører og fået andre filmanmeldere til at true med boykot af Zentropa, ligesom Danske Dramatikere og Danske Filminstruktører samt kulturminister Uffe Elbæk (R) har bakket filmmagasinet op.
I den omstridte artikel beskriver Ekko, hvordan 750 skuespillere i 2009 betalte et gebyr på 350 kroner for at deltage i castingen på et filmprojekt "Klar til optagelse". Penge som blev indbetalt på instruktøren Manyar I. Parwanis konto, men som siden forsvandt.
Hverken Zentropa eller Filmmagasinet Ekko har flere kommentarer til sagen, oplyser de.
