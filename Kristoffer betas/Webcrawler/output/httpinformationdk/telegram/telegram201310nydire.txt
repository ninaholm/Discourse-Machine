Ny direktør skal rydde op i Skats udskældte vurderinger
Med omgående virkning stopper Steffen Normann Hansen som direktør i Skat.


 Steffen Normann Hansen, den mangeårige direktør i Skat, som har været heftigt omtalt i medierne både i forbindelse med Helle Thorning-Schmidts (S) skattesag og de fejlagtige ejendomsvurderinger, har sidste arbejdsdag mandag.
Ifølge en pressemeddelelse fra Skat skyldes det, at han ikke skal stå i spidsen for udviklingen af det nye system til ejendomsvurderingerne, som skal udvikles over de kommende år.
- Udviklingen og den efterfølgende implementering af det nye ejendomsvurderingssystem har et længere sigte end Steffen Normann Hansens nuværende kontrakt med Skat, som udløber med udgangen af 2014.
- Steffen Normann Hansen har på den baggrund også selv vurderet, at en fratræden fra sin stilling med udgangen af december måned 2013 giver mulighed for en rettidig rekruttering af en ny direktør, som kan forestå ledelsen af disse opgaver, skriver Skat.
Mens Steffen Normann Hansen altså ikke længere skal være involveret i sagen om de fejlagtige ejendomsvurderinger, er han fortsat dybt begravet i sagen om Helle Thorning-Schmidte og hendes mand, Stephen Kinnocks, skattesag.
Han mangler fortsat en sidste afhøring af Skattesagskommissionen. Den er nedsat for at undersøge, om Skatteministeriets daværende top med Troels Lund Poulsen (V) i spidsen har forsøgt at påvirke behandlingen og afgørelsen af statsministerens skatteforhold.
Kommissionen skal i de kommende afhøringer særligt se på møder og udveksling af notater og mails mellem Skatteministeriet og Skat København i perioden fra juni 2010, hvor spørgsmålet om Stephen Kinnocks skattepligt blev rejst i medier, og frem til afgørelsen af skattesagen i september 2010.
Desuden skal kommissionen afklare, hvem der har videregivet fortrolige oplysninger fra skattesagen til pressen op til det seneste folketingsvalg.
Steffen Normann Hansen er 62 år. Han har været ansat i Skat siden 1969 - senest som produktionsdirektør i Skatteministeriets Koncerncenter og fra årsskiftet som direktør for Kundeservice i Skat.
