Australiere kræver Murdoch-medier undersøgt
Australsk parti vil undersøge, om Rupert Murdochs medier i Australien kan have begået forbrydelser.


 Partiet De Grønne i Australien ønsker medier, som er ejet af aviskongen Rupert Murdoch, undersøgt.
- Vi er det land med flest medier ejet af Murdoch. Imperiet ejer otte ud af 12 dagblade, siger partiets leder, Bob Brown.
Han har ikke nogen konkret mistanke til Murdochs medier i Australien, men mener, det er fornuftigt at undersøge dem.
- Fordi begivenhederne i London er så seriøse, vil det være uansvarligt af os ikke at undersøge, om lignende operationer kunne være sket i Australien, siger Brown.
News Corp annoncerede torsdag, at den britiske tabloidavis News of the World lukker på søndag, efter at politiet mistænker journalister på avisen for at have hacket sig ind på mere end 4000 menneskers telefoner.
Den australsk-fødte Murdoch, som i dag har amerikansk statsborgerskab, begyndte sit globale medie imperium i Adelaide i det sydlige Australien, da han arvede avisen Adelaide News af sin fader, Keith Murdoch.
Rupert Murdoch lovede torsdag, at han og hans medieselskab "fuldt og helt" vil samarbejde med politiet i England i efterforskningen af den ulovlige aflytning.
Aktiekurserne Murdochs selskab News Corp. faldt med flere procent på børserne i London og New York torsdag.
