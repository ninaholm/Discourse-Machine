Pædagoger genoptager arbejdet i København



 Forældrene i København kan ånde lettet op. Fra på onsdag kan de igen få passet deres børn i den lokale daginstitution. Det er dog kun, indtil kommunalvalget er overstået, understreger Jan Hoby, der er næstformand i Landsforeningen for Socialpædagoger.
 - De genoptager arbejdet, fordi de vil give politikerne en chance for at fjerne besparelserne på kompensationsordningerne på i alt 47,7 millioner kroner, siger Jan Hoby. 
 Uanset om politikerne skubber besparelserne til efter kommunalvalget, pålagde tillidsfolkene fagforeningen at indkalde til et nyt tillidsfolksmøde, hvor man vil tage bestik af situationen.
 - Uanset hvad, vil tillidsfolkene ikke have, at der bliver rørt en eneste krone på kompensationsordningerne. Hvis politikerne skærer ned, er de ikke blege for at foretage overenskomststridige handlinger igen. Og næste gang vil de gøre det mere effektivt, fordi de vil involvere kollegerne for de selvejende institutioner, siger Jan Hoby.
 Bolden ligger nu på politikernes banehalvdel. Fristen til at løse opgaven med besparelserne strækker sig ikke længere end efter kommunalvalget, pointerer Jan Hoby.
 Tillidsfolkene mødes onsdag med pædagoger og medhjælpere. 
