10 afghanske soldater dræbt af Taliban
Taliban har med et overraskelsesangreb før daggry dræbt afghanske soldater på en militærpost i Helmand.


 Oprørere fra Taliban har mandag inden daggry overrumplet en afghansk militærpost i den urohærgede sydlige Helmand provins ved et angreb, der har kostet 10 soldater livet, oplyser myndighederne.
Fire soldater blev såret og seks andre er savnet efter angrebet i provinsens Washir-distrikt, siger, den højtstående regionale politiofficer, oberst Mohammad Ismaiel Hotak.
- Der har været et angreb på en af vores poster i Washir-distriktet. Ti soldater er døde ved angrebet, siger Hotak, der er næstkommanderende for det regionale koordineringsorgan mellem Afghanistans hær og den amerikansk ledede Nato-styrke.
Daud Ahmadi, en talsmand for Helmand provinsadministration, bekræfter episoden og siger, at angrebet er en "insider"-plan, hvor nogle soldater har hjulpet oprørerne med at angribe posten.
- Taliban har angrebet en post i Washir og dræbt 10 soldater. Fire andre soldater er blevet såret og fem andre er fulgt med Taliban med deres skydevåben. Det var en internt plan, siger han.
Hotak kan ikke bekræfte Ahmadis oplysninger, men siger, at en efterforskning er iværksat.
Det er ikke bekræftet, at angrebet er foretaget af soldater og dermed et i rækken af mange interne angreb på afghanske og Natos sikkerhedsstyrker.
I alt 40 internationale soldater, primært amerikanere, er blevet dræbt i forbindelse med den slags angreb i år.
