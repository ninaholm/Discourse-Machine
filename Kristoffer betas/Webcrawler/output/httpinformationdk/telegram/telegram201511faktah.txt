FAKTA: En halv million danske kvinder er HPV-vaccineret
Flere og flere indberetter om bivirkninger af HPV-vaccine, men det er der ifølge ny EU-rapport ikke hold i.


 En ny EU-rapport fastslår, at der ikke burde være sammenhæng mellem HPV-vaccinen og de trætheds - og smertesymptomer, som mange af de vaccinerede kvinder mærker.
* I Danmark er over 500.000 kvinder HPV-vaccineret, mens det tal er på omkring 72 millioner på verdensplan.
* En rapport fra Sundhedsstyrelsen viser, at fra 2009 til midt i 2015 har 1589 piger indberettet bivirkninger af vaccinationen. Rapporten anslår de 543 til at have alvorlige bivirkninger. Antallet af henvendelser er steget stødt for hvert år.
* Sundhedsstyrelsen får indberetninger om bivirkninger i form af kroniske smerter i arme og ben, hovedpiner, kvalme og søvnforstyrrelser.
* HPV er fællesbetegnelsen for 100 forskellige typer af virus, hvoraf nogle af dem kan give livmoderhalskræft.
* HPV-vaccinen har til formål at forebygge livmoderhalskræft og har siden 2009 været gratis for alle piger i 12-årsalderen.
* HPV-virusser er seksuelt overførte og 80 procent af alle seksuelt aktive kvinder bliver på et tidspunkt udsat for smittefaren. Langt de fleste bekæmper dog selv infektionen før den udvikler sig til at blive celleforandringer.
* Hvert år udvikler omkring 370 danskere livmoderhalskræft, og årligt mister cirka 100 kvinder livet til sygdommen.
* Ifølge Kræftens Bekæmpelse har vaccinen virket efter hensigten.
Kilder: Sundhedsstyrelsen, Statens Serum Institut, Politiken.
