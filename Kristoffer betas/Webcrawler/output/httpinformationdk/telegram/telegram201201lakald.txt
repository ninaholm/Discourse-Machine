LA kalder DF's Sohn-forslag for heksejagt
DF vil tvinge regeringen at kontakte Rusland for at få fremlagt papirer om Sohn. LA kalder det "heksejagt".


 Paradeforslag. Politisk stunt. Heksejagt.
Liberal Alliance kan ikke tage afstand nok til et forslag fra Dansk Folkeparti om at tvinge regeringen til at rette henvendelse til Rusland.
Det skal ske for at få adgang til de klassificerede dokumenter om Danmarks Kommunistiske Parti (DKP) under den nuværende erhvervs- og vækstminister Ole Sohns (SF) ledelse.
- Det er et rent paradeforslag, siger Liberal Alliances udenrigsordfører, Mette Bock, efter at Dansk Folkeparti har fremlagt et såkaldt forslag til folketingsbeslutning.
Beslutningsforslaget "opfordrer" S-R-SF-regeringen til at tage kontakt til den russiske præsident, Dmitrij Medvedev, for enten at få en kopi af dokumenterne eller alternativt få lov til at lade en uvildig historiker få adgang til dem med henblik på offentliggørelse.
Opfordringen kommer, efter at en række afsløringer de seneste måneder har sået tvivl om, hvad Ole Sohn kendte til pengestrømmene fra det daværende Sovjetunionens kommunistiske parti til DKP under hans ledelse fra 1987 til 1991.
Selv om Mette Bock understreger, at hun også ønsker fuld åbenhed om sagen, så deltager partiet ikke i, hvad udenrigsordføreren beskriver som et "politisk stunt".
- Det her er en del af den almindelige politiske heksejagt.
- Dansk Folkeparti ved udmærket, at selv om der kommer en sådan opfordring, så bestemmer Rusland selv, hvad de vil åbne for. Og hvis russerne havde ønsket det, så havde de gjort det for længe siden, siger Mette Bock og fortsætter:
- Selv om der bliver flertal bag forslaget, så vil det ikke rykke noget som helst i forhold til Rusland.
Præsidenten er ifølge russisk lov den eneste, som kan give tilladelse til efterforskning i den russiske efterretningstjenestes arkiver.
