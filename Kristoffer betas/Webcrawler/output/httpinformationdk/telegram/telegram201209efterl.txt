Efterlyste for knivdrab har meldt sig selv
Tre unge mænd er sigtet for knivdrab i Vanløse. De bliver fremstillet i grundlovshør senere i dag.


 De tre personer, der har været efterlyst for knivdrab på Jydeholmen i Vanløse, har natten til torsdag meldt sig selv til Københavns Politi. De er sigtede i sagen og vil torsdag formiddag blive fremstillet i grundlovsforhør.
 - Vi er glade for, at de tre er kommet til fornuft og har meldt sig til Københavns Politi, siger politikommissær Hans Erik Raben.
- Vi har arbejdet med dem hele natten, og de vil blive sigtet for drab i forening, og så vil de blive fremstillet i grundlovsforhør, siger han.
Overfaldet på Jydeholmen kostede en 21-årig mand med relationer til rockergruppen Bandidos livet.
Politiet var hurtigt klar over, hvem de skulle lede efter, og opfordrede de tre mistænkte til at melde sig selv.

Det drejer sig om to drenge på 15 og 16 år samt en tredje på omkring 18 år, sagde lederen af Københavns Politis bandeenhed, vicepolitiinspektør Lau Thygesen, efter drabet.
Selv om offeret for det dødelige knivstikkeri havde relationer til rockergruppen Bandidos, tyder intet på, at drabet har noget med bande- eller rockerkonflikterne at gøre.
- Vi mener, at det er noget, der er opstået spontant, da de møder hinanden på gaden, forklarede vicepolitiinspektøren onsdag.
Hans Erik Raben sidder i afdelingen for personfarlig kriminalitet, som har overtaget sagen fra bandeenheden, efter det viste sig, at drabet ikke udspringer af bandekonflikten.
- Jeg vil ikke komme ind på, hvad efterforskningen har vist omkring motivet. Det er blandt andet det, som de skal afhøres om i retten, siger Hans Erik Raben.

Overfaldet skete kort før middag tirsdag, da to danske mænd med tatoveringer blev stukket ned med kniv af tre meget unge mænd af udenlandsk herkomst.
Den ene blev stukket i armen og på hånden, mens den 21-årige fik flere knivstik i ryggen. Han vaklede ind på det nærliggende værtshus Café Damsø.
På værtshuset fik han førstehjælp af en kvinde, hvorefter en ambulance bragte manden til Rigshospitalets Traumecenter, men hans liv stod ikke at redde.
Ifølge flere medier var den dræbte lillebror til en højtstående Bandidos-rocker, men det har Lau Thygesen ikke ønsket at udtale sig nærmere om.
