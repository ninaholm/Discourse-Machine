FN: Nedskydning af fly kan være krigsforbrydelse
FN's højkommissær for menneskerettigheder fordømmer nedskydningen af MH17, der kan være en krigsforbrydelse.


 Nedskydningen af Malaysia Airlines MH17-flyet forrige torsdag er muligvis en krigsforbrydelse. Det siger FN's højkommissær for menneskerettigheder, Navi Pillay, mandag.
Hun fordømmer samtidig nedskydningen, der kostede 298 personer livet, og kalder det for en "forfærdelig" handling. Hun forlanger en "grundig, effektiv, uafhængig og upartisk undersøgelse" af, hvad der skete i forbindelse med flykatastrofen.
- Denne krænkelse af folkeretten kan muligvis være en krigsforbrydelse, siger Navi Pillay i en udtalelse.
- Alt vil blive gjort for at sikre, at alle, der begår alvorlige brud på internationale love, herunder krigsforbrydelser, vil blive retsforfulgt, uanset hvem de er, tilføjer hun.
Internationalt Røde Kors betegnede i sidste uge for første gang situationen i Ukraine som en borgerkrig. Denne betegnelse gør, at begge parter i konflikten kan stilles til ansvar ved en domstol for eventuelle krigsforbrydelser.
Ifølge FN har flere end 1100 personer siden april mistet livet i kampe i det østlige Ukraine.
- Mindst 1129 personer er blevet dræbt og 3342 er blevet såret, står der i udtalelsen, som tæller døde og sårede frem til og med 26. juli.
Det er en kraftig stigning i antallet af døde siden den seneste opdatering fra den 18. juni. Dengang opgjorde FN dødstallet til mindst 356 personer.
Cirka 100.000 mennesker er flygtet fra det konfliktramte område til andre dele af Ukraine. FN anklager i sin rapport de prorussiske oprørere i området for at bedrive et brutalt "terrorregime" i de områder, som de kontrollerer.
- Disse grupper har taget kontrol med ukrainsk territorium og påført befolkningen et regime med intimidering og terror for at opretholde kontrol, står der i FN-rapporten.
