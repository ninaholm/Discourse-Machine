Norsk forsvarer skal besøge Breiviks gård
Den 32-årige terrorsigtede Anders Behring Breiviks forsvarer vil se gården, hvor gødningsbomben blev til.


 Forsvareren for den 32-årige terrorsigtede nordmand, Anders Behring Breivik, skal på fredag besøge den gård, som Breivik lejede i Åsta i Hedmark.
Advokat Geir Lippestads klient kommer imidlertid ikke selv til at deltage i besøget.
Lippestad vil sammen med sine advokatkolleger tage til Vålstua gård for at danne sig et bedre billede af forholdene på gården.
Det er her, den 32-årige Breivik skal have fremstillet den terrorbombe, han bragte til sprængning 22. juli i regeringskvarteret i Oslo.
- Det er vigtigt for os med egne øjne at se, hvordan der ser ud, siger Lippestad til netudgaven af den norske avis Aftenposten.
Politiet har besluttet, at det ikke er nødvendigt at foretage en inspektion af gården med deltagelse af den sigtede.
Årsagen er, at politiet under afhøringerne af Anders Behring Breivik og med hjælp fra bombeeksperter og kemikere er kommet frem til, at den 32-årige har været i stand helt alene at fremstille den godt 950 kilo tunge bombe.
Bomben i det centrale Oslo kostede otte mennesker livet og forårsagede skader på en række regeringsbygninger for en flercifret millionbeløb.
Efter bombesprængningen tog den 32-årige til Utøya, hvor det socialdemokratiske Arbeiderpartiets Ungdomsforbund holdt sommerlejr med over 600 deltagere.
Iklædt en falsk politiuniform indledte Anders Behring Breivik en systematisk massakre. I løbet af en time, inden politiet nåede frem, skød og dræbte han 69 personer, hvoraf de fleste var politisk aktive unge.
Retssagen mod Anders Behring Breivik ventes først gennemført i løbet af 2012
