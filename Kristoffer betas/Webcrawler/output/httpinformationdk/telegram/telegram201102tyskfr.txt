Tysk-fransk krav om ny økonomisk europagt
Tyskland og Frankrig vil have økonomisk pagt mellem eurolande. Pensionsalder, løn og skatter er i søgelyset.


 Tyskland og Frankrig har kastet sig ud i endnu et soloudbrud i kampen for stærkere økonomisk samarbejde og kontrol mellem eurolandene.
På et EU-topmøde fredag vil lederne fra eurozonens to sværvægtere formentlig præsentere de første elementer fra en ny europæisk "pagt om konkurrenceevne", oplyser en EU-diplomat.
Der ventes ingen endelig beslutning før på det næste EU-topmøde i slutningen af marts. Men det står klart, at Tyskland og Frankrig vil kræve omfattende koordinering af den økonomiske politik, som skal række langt ud over de nuværende EU-krav til landes statsunderskud og statsgæld.
- Man vil kigge nærmere på, hvad der sker på en række meget vigtige politikområder, som har stor betydning for resultatet, siger en EU-diplomat.
Han henviser til, at pensionsalder, lønninger og skatter har været nævnt bag kulisserne og i medierne som mulige områder at kigge nærmere på.
Ifølge nyhedsbureauet Reuters vil den tyske forbundskansler Angela Merkel blandt andet insistere på, at alle eurolande skal lade pensionsalderen følge den demografiske udvikling og stoppe den praksis, hvor lønudviklingen automatisk følger inflationen.
Det er også et tysk ønske, at eurozonen skal arbejde hen mod en fælles base for selskabsskat, og at alle eurolande indfører en gældsbremse, som skal sikre, at statsgælden ikke løber løbsk.
Flere af områderne ligger dog uden for EU's beføjelser. Derfor er det sandsynligt, at det bliver en pagt baseret på frivillig deltagelse for eurolandene.
Inden EU-topmødet vil Angela Merkel torsdag rejse til Madrid for at forsøge at få opbakning til planen fra Spaniens premierminister, José Luis Rodriguez Zapatero.
