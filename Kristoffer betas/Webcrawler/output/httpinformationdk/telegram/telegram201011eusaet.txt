EU vil sætte folk i arbejde
EU vil med en række nye initiativer sikre, at arbejdskraften lever op til de behov, som erhvervslivet har.


 Det skal være slut med millioner af arbejdsløse europæere samtidig med, at arbejdsgivere klager over, at der er for lidt kvalificeret arbejdskraft, mener EU-Kommissionen.
En række nye initiativer, som kommissionen netop har fremsat, skal derfor sikre, at fremtidens arbejdskraft også har de kvalifikationer, som erhvervslivet kræver af dem. En vision, som glæder organisationen Dansk Erhverv.
- At medarbejderne har de rette kvalifikationer er ganske enkelt afgørende for virksomhedernes konkurrencekraft. Når det gælder uddannelse og efteruddannelse venter der således en kæmpe opgave i de kommende år, siger Gorm Johansen, chefkonsulent i Dansk Erhverv. 
Kommissionen vil blandt andet afholde en række konferencer og møder, hvor problematikken skal afdækkes og samtidig vil man afdække, hvilken arbejdskraft det præcis er, der er brug for.
SF's medlem af EU-Parlamentet Emilie Turunen lavede i sommer en rapport over ungdomsarbejdsløshed i EU, alligevel mener hun ikke, at rapporten vil få betydning for den enkelte dansker.
- Der er for meget EU-bla-bla i det og for få konkrete tiltag. Hvis vi tænker på den udfordring, vi står over for, er det her altså ikke nok, siger Emilie Turunen, som dog medgiver, at det er et skridt i den rigtige retning.
En væsentlig del af visionerne i kommissionens rapport er hentet fra den danske flexicurity-model, der gør det nemt at fyre og ansætte arbejdskraft, men den model er allerede forsøgt i andre EU-lande uden held mener SF-politikeren.
- Problemet er, at man i mange lande har indført fleksibiliteten uden det sociale sikkerhedsnet, som også er en del af det, og derfor har mange arbejdere et dårligt indtryk af modellen. I virkeligheden burde kommissionen være startet helt forfra med det emne, siger Emilie Turunen.
EU-Kommissionen sigter efter at have gennemført alle initiativer i rapporten inden 2014.
