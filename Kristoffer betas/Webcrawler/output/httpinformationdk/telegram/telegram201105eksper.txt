Ekspert: Rød plan kan redde ufaglærte
Det bliver en kæmpe udfordring at uddanne ufaglærte, men vi skal i gang nu, siger ekspert om S-SF-forslag.


 Hvis ikke en stor del af de tusindvis af ufaglærte danskere får en uddannelse, så vil de stå uden for arbejdsmarkedet om få år. Derfor skal Danmark i gang med en stor uddannelsesindsats nu.
Det siger arbejdsmarkedsforsker Flemming Ibsen. Han roser S-SF for forslaget om, at 40.000 ufaglærte skal have en uddannelse frem mod 2020.
- Det er en nødvendig investering at foretage, og det vil en hvilken som helst regering være tvunget til.
- Om få år vil der være et markant overskud af ufaglærte, som vil have en stor risiko for at blive langtidsledige. Det vil være en stor byrde for statsfinanserne, siger Flemming Ibsen.
S-SF foreslår konkret, at ufaglærte personer over 30 år skal kunne få højeste dagpengesats i op til tre år, mens de uddanner sig til eksempelvis tømrer, sygeplejerske eller lærer.
Og det er den rigtige model, fordi de berørte personer ofte har stiftet familie og derfor aldrig ville tage en uddannelse på SU, mener Flemming Ibsen.
Han advarer dog om, at opgaven kan blive meget vanskelig, fordi mange af de ufaglærte ikke er motiveret til at tage en uddannelse.
Nogle vil have brug for ekstra undervisning i dansk og matematik, og uddannelserne skal være meget praktisk orienterede for at fastholde de ufaglærte.
- Der er ligger en kæmpe motivationsopgave her, og man bliver også nødt til at skræddersy uddannelsestilbuddene, ellers vil mange af de ufaglærte knække nakken på det, siger Flemming Ibsen.
Han er til gengæld ikke imponeret af S-SF's forslag om at ledige på kontanthjælp allerede efter en måned skal sendes ud for at rydde op i skove og hjælpe til i kommunale køkkener.
- Jeg har svært ved at se logikken i det. Mange af de berørte vil netop være ufaglærte, som har større glæde af at komme ind i et uddannelsesforløb.
- Hvis man forestiller sig, at aktiveringen vil skræmme de ufaglærte til at søge job, så kræver det jo, at der er job at få i den private sektor. Men det er netop de ufaglærtes job, der forsvinder, siger Flemming Ibsen.
