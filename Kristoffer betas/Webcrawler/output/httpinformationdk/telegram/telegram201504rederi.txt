Rederiet Færgen øger trafikken til de danske øer
Et større antal passagerer og køretøjer har været med til at løfte overskuddet hos Rederiet Færgen i 2014.


 Rederiet Færgen har fortsat succes med at fragte folk rundt til de danske øer.
Selskabet er således kommet ud af 2014 med et overskud på 67,5 millioner kroner.
Det er en stigning i forhold til året før, hvor overskuddet lød på 59 millioner kroner.
Ifølge selskabet selv er fremgangen påvirket af en stigning i rejseaktiviteten til de danske øer samt et fortsat fokus på udvikling af rederiet.
- Det er i 2014 lykkedes os at øge den totale trafik til øerne, siger administrerende direktør John Steen-Mikkelsen i en pressemeddelelse.
Den 1. oktober 2014 stoppede rederiet med at betjene ruten Sælvig-Hou.
Ses der på rederiets syv resterende overfarter, er trafikken øget med 2,6 procent passagerer, 3,6 procent personbiler og 3,2 procent lastbiler i forhold til året før.
John Steen-Mikkelsen forklarer, at en række samarbejdspartnere på øerne er med til at skabe den positive udvikling.
- Der sker rigtig mange spændende ting ude på de øer, vi sejler til - og derfor har vi i det daglige et tæt samarbejde med partnere ude lokalt for at skaffe øget trafik, siger topchefen.
Står det til John Steen-Mikkelsen, så er samarbejdet med til, at flere hopper på færgen og besøger øerne.
- Og det er ikke bare godt for os - men også for øerne i form af øget omsætning, flere overnatninger og mere liv, påpeger han.
For 2015 venter Rederiet Færgen en fortsat positiv resultatudvikling. John Steen-Mikkelsen forklarer, at de nye og større færger på Spodsbjerg-Taars fortsat giver mulighed for at øge øst-vest trafikken.
Desuden er der store forhåbninger til indsættelse af nyrenoveret og større kapacitet på ruten mellem Kalundborg og Ballen på Samsø sammenholdt med kortere overfartstid og ny og billigere prisstruktur.
- Det forventer vi helt klart vil øge trafikken på denne rute, siger John Steen- Mikkelsen.
Rederiet Færgen fragter passagerer til de fem øer Als, Bornholm, Langeland, Samsø og Fanø.
