Boom af sygemeldinger giver aflysninger på Kystbanen
Antallet af sygemeldinger på Kystbanen er seksdoblet siden varsling om fyringer. Det giver aflysninger.


 DSB melder lørdag om flere aflysninger på Kystbanen mellem Helsingør og København. Årsagen er et højt antal sygemeldinger blandt de ansatte hos DSB Øresund, som driver Kystbanen.
Bølgen af sygemeldinger kommer i kølvandet på, at Transportministeriet før sommer besluttede, at togene på strækningen fra december skal være enmandsbetjente.
Ifølge DSB har der efter den beslutning været et sygefravær blandt de ansatte på togene, som nogle dage har været seks gange så højt som i samme periode sidste år.
Flere tog er lørdag morgen og formiddag allerede blevet aflyst. Ifølge Banedanmarks Trafikinformation drejer det sig om fire afgange mellem København og Helsingør/Nivå.
Meldingen fra DSB lyder, at de mange sygemeldinger, som er kommet ind lørdag morgen, kan resultere i yderligere forsinkelser og aflysninger i dagens løb.
DSB Øresund skal overgå til enmandsbetjente tog for at spare penge. Penge, som skal ende i statskassen. Det er meningen, at der skal spares 30 millioner kroner om året.
DSB oplyser til Ritzau, at man har tilbudt de ansatte en bonus, hvis de passer deres arbejde frem til slutningen af året, hvor en række togførere står til fyring.
