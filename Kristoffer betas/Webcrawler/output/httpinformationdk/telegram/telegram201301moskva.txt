Moskva tillader nogle adoptioner til USA
Kreml giver grønt lys for adoptioner til USA, hvis domstole allerede har tilladt dem.


  Russiske børn, hvis adoption allerede er blevet godkendt af domstolene, vil blive sendt til USA, selv om der er nedlagt forbud mod amerikanske adoptioner i Rusland, siger en talsmand for Kreml.
- De, som har modtaget en accept fra domstolene, vil tage af sted til USA, siger præsident Vladimir Putins talsmand, Dmitrij Peskov.
 - De, som ikke har fået nogen tilladelse, kommer ikke af sted, tilføjer han.
Et af de tilfælde, der har vakt opsigt omkring de omstridte adoptioner, gælder den 14-årig forældreløse russiske dreng Maxim, der er indlagt på et hospital.
Amerikaneren Mil Wallen og hans kone Diana ansøgte i november 2011 om tilladelse til at adoptere drengen og har appelleret direkte til Putin om at lade drengen komme til USA, hvor han har haft tætte bånd til familien i årevis.
Der er dog endnu ingen afklaring i den sag.
Den russiske ledelse indførte fra årsskiftet et forbud mod adoptioner af russiske børn til amerikanske familier. Forbuddet er hævn for en amerikansk lov, der straffer de russiske myndigheder, som har været involveret i den russiske advokat Sergej Magnitskijs død i fængslet i 2009.
Et halvt hundrede russiske børn, der skulle have været bortadopteret til amerikanske forældre, har tidligere fået at vide, at de nu vil få nye russiske forældre.
Den amerikanske Magnitskij-lov, som præsident Barack Obama underskrev i december, nægter russiske menneskerettighedskrænkere indrejse i USA og gør det muligt at indefryse ethvert beløb, som de samme personer har anbragt i USA.
Sergej Magnitskij, som den amerikanske lov er opkaldt efter, var en russisk advokat, der afslørede korruption i Ruslands øverste ledelse. Han blev anholdt og sad varetægtsfængslet i næsten et år.
Kort før politiet var forpligtet til at ophæve varetægtsfængslingen i slutningen af 2009, døde han under endnu uopklarede omstændigheder i sin celle.
