VW har solgt 11 millioner biler med snyde-software
VW har afsat 48,5 milliarder kroner til at afdække forurenings-skandale. Virksomhedens aktier faldet yderligere 20 procent
 Martin Winterkorn, CEO hos Volkwagen ved en nyhedskonference i New York.


 Volkswagen oplyser, at 11 millioner biler solgt verden over har en software, der er fremstillet for at pynte på målinger af bilens forurening. VW har afsat 48,5 milliarder kroner til at dække skandalen i tredje kvartal.
Meddelelsen fik VW-aktier til at falde yderligere 20 procent på fondsbørsen i Frankfurt, hvor de faldt 17 procent dagen før.
Verdens største bilkoncern styrtdykkede, efter at Volkswagen har indrømmet, at koncernen har svindlet med prøver på dieseldrevne bilers udledning af giftige stoffer i USA.
Ifølge USA’s miljøstyrelse, EPA, har den tyske bilfabrik brugt en software, der tillod dieseldrevne biler at forurene voldsomt med miljø- og sundhedsfarlige stoffer, mens de kørte rundt på amerikanske veje.
Men bilerne stoppede straks udledningerne og opførte sig miljømæssigt eksemplarisk, når de blev kaldt til kontrol.
Volkswagen har ’fuldstændig klokket i det’, indrømmede Michael Horn, bilfabrikantens topchef i USA, mandag i New York.
EU siger, at det er for tidligt at tale om nogen europæisk efterforskning for at få klarlagt, hvorvidt VW har snydt på kontinentet ligesom i USA.
»Vi følger sagen nøje og tager den meget alvorligt,« siger EU-Kommissionens talskvinde, Lucia Caudet til AFP.
Læs også: VW afviser rapporter om lederskifte efter skandale
Polfoto

