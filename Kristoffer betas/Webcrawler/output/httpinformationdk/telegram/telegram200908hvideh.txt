Hvide Hus-talsmand retter Iran-udtalelse



 Robert Gibbs, talsmand for Det Hvide Hus, trak onsdag sine udtalelser tilbage om, at Mahmoud Ahmadinejad er Irans "valgte leder". Gibbs sagde, at iranere fortsat sætter spørgsmålstegn ved hans omdiskuterede sejr ved præsidentvalget i Iran 12. juni.
 Tirsdag betegnede han Ahmadinejad som Irans "valgte leder", da han på et pressemøde blev spurgt om, hvorvidt den amerikanske præsident, Barack Obama, anerkender den iranske præsident i kølvandet på det omdiskuterede valg.
 - Lad mig korrigere en smule af det, jeg sagde i går. Jeg betegnede hr. Ahmadinejad som den valgte leder af Iran. Jeg vil sige, at det ikke er noget, jeg bør afgøre, sagde Gibbs til journalister om bord på det amerikanske præsidentfly.
 - Han er blevet taget i ed - det er en kendsgerning, Hvorvidt valget var frit og retfærdigt? Det sætter det iranske folk klart spørgsmålstegn ved, og det vil vi lade dem tage stilling til, sagde Gibbs.
 Ahmadinejad blev onsdag taget i ed som Irans præsident. Obama-regeringen har dog, i lighed med regeringerne i Storbritannien, Frankrig og Tyskland, valgt ikke at sende en lykønskningsskrivelse til Ahmadinejad i den forbindelse.
 Det Hvide Hus har været påpasselig med ikke at udtale sig om, hvorvidt præsidentvalget i Iran 12. juni var frit og retfærdigt. Dog har Obama-regeringen fordømt styret i Teheran for dens anslag på demonstranter, der protesterede imod valgresultatet.
