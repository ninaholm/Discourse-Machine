DanAdopt erkender ansvar i Masho-sag
Masho skulle aldrig være bortadopteret til et dansk ægtepar, fastslår det ansvarlige adoptionsbureau.


 Den etiopiske pige Masho skulle aldrig have været bortadopteret.
Det fastslår Marianne Wung-Sung, der er direktør for det adoptionsbureau, DanAdopt, som havde ansvaret for adoptionen.
- Det er en helt forfærdelig sag. Masho skulle aldrig have været bortadopteret, sagde Marianne Wung-Sung i GoMorgen Danmark tirsdag.
Sagen om Masho blev fremlagt i TV2-dokumentaren "Adoptionens pris", som blev sendt mandag aften.
Her så man, hvordan den fireårige etiopiske pige blev adopteret af et dansk ægtepar fra Holbæk, selv om hun tilsyneladende havde det fint hos sine biologiske forældre.
I dokumentaren fulgte man herefter pigens liv i Holbæk, hvor det gik skævt med adoptivforældrene, der ikke magtede pigens voldsomme reaktion på at være fjernet fra de biologiske forældre.
De danske adoptivforældre endte med at opgive pigen, som nu bor på en institution.
Parallelt med den danske historie, fulgte dokumentaren også Mashos biologiske forældre i Etiopien, som var frustrerede over, at de ikke kunne få at vide, hvordan deres bortadopterede pige havde det i Danmark.
Man fulgte blandt andet pigens forældres forgæves forsøg på at få indsigt i de rapporter, der er lavet om Mashos trivsel - eller mangel på samme - i Danmark.
Også her erkender DanAdopt nu, at man har et ansvar.
- Det er en del af vores ansvar, at rapporterne bliver udarbejdet her i Danmark. Og det er de blevet. Men vi skal sikre, at det er muligt for forældrene at se dem dernede, sagde Marianne Wung-Sung i GoMorgen Danmark.
