Toyota hjemkalder 100 danske luksusbiler
Toyota må tilbagekalde 1,5 millioner biler på verdensplan på grund af en fejl, der kan betyde, at bilerne ikke bremser, som de skal. I Danmark er tallet 97.


 Hundedyre luksusbiler til en samlet værdi af godt 75 millioner kroner skal nu formentlig på værksted i Danmark. Toyota tilbagekalder nemlig 97 Lexus'er på grund af en fejl med bremsevæsken.
De første meldinger fra Toyota gik på, at der blot var tale om to biler i Danmark, men det viser sig nu, at der er tale om 91 Lexus RX 300, fire Lexus IS 250 og to Lexus GS300, som er solgt fra 2003 til 2005.
Tilbagekaldelsen sker, fordi der skal rettes på en mulig læk af bremsevæsken, der kan hindre bilerne i at bremse ordentligt, siger en talsmand for bilgiganten.
På verdensplan drejer det sig om halvanden million biler, hvoraf 740.000 tilbagekaldes i USA, 600.000 i Japan og 50.000 i Europa - hvoraf altså 97 af dem er på danske nummerplader.
Det er ikke første gang, selskabet er ramt af sager om fejl på bilerne. Senest måtte Toyota i august tilbagekalde 1,13 millioner biler af modellen Corolla i USA for at tjekke for mulige fejl i det elektriske system i motoren.
Siden oktober 2009 har firmaet tilbagekaldt over 10 millioner køretøjer på verdensplan.
