Japan: Vores økonomi er ikke dårlig



 Japans økonomi er ikke dårlig, selvom den bliver påvirket af den globale finanskrise, siger Japans premierminister, Taro Aso, i dag.
 - Den japanske økonomi er ikke i dårlig forfatning, sagde han på et topmøde mellem asiatiske og europæiske lande i Beijing. 
 - Den er påvirket af den globale nedtur, som kan føre til et fald i eksporten og på aktiemarkederne, tilføjede Taro Aso.
 Premierministerens udmelding kom efter en sort dag på de asiatiske børser, hvor Nikkeiindekset i Tokyo raslede ned og med et fald på 9,6 procent ved lukketid nåede sit laveste niveau i fem år. 
 I Sydkorea lukkede handlen efter et voldsomt dyk på 10,6 procent, og også i Hongkong dykkede kurserne med næsten syv procent i eftermiddagens handler. 
