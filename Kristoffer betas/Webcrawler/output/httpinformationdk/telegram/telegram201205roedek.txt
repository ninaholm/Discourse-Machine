Røde Kors: Frustrerende situation i Syrien
Dansk Røde Kors er frustreret over situationen i Syrien. Det er næsten umuligt at hjælpe ofre for volden.


 Det internationale samfund og FN gør ikke nok for at stoppe volden i Syrien, og det gør det svært for hjælpeorganisationer at komme ofre for volden til undsætning.
Det siger generalsekretæren for Dansk Røde Kors, Anders Ladekarl.
- De stridende parter overholder ikke reglerne for krigsførelse. Det er det største problem, siger Anders Ladekarl, der betegner situationen som dybt frustrerende.
- Parterne undlader ikke at angribe civile, de lader ikke folk komme væk fra krigszonen, og de tillader ikke, at hjælpeorganisationer som Røde Kors kan komme frem med hjælp, fortsætter han.
Dansk Røde Kors har tre mand inde i Syrien, mens International Røde Kors har 45 mand.
- Det der foregår i øjeblikket i Syrien ligner krigsforbrydelser. Det er med fare for vore medarbejderes liv at komme ofre til hjælp, siger generalsekretæren.
Han er dybt frustreret over det internationale samfund, der hidtil ikke har været i stand til at gøre noget effektivt for at bremse volden.
- Der vedtages en masse erklæringer. Men der handles ikke. Stormagter er uenige, og de blokerer for, at FN kan lægge et effektivt pres på de stridende parter for at få dem til at stoppe volden, siger Anders Ladekarl.
Han mener, at det vil være et stort fremskridt, hvis parterne efterlever den våbenhvile, som den internationale mægler, Kofi Annan, har aftalt med parterne for en måned siden, men som stort set ikke er blevet respektret.
Ifølge Røde Kors er situationen alvorligt for de stadig flere internt fordrevne, som har svært ved at få tag over hovedet og mad på bordet.
- Mange har også behov for lægehjælp og medicin. Men vi har svært ved at komme frem med hjælp, da parterne holder os væk, siger Røde Korschefen.
