Amerikansk beskæftigelse buldrer fremad i ny rapport
Jobfest fortsætter i USA, hvor der i februar blev skabt 295.000 job. Arbejdsløsheden falder til 5,5 procent.


 Der blev skabt 295.000 nye job uden for landbruget i USA i februar, viser tal fra den amerikanske regering. Tallet er langt højere end forventet. Samtidig falder arbejdsløsheden.
Flere økonomer havde før rapporten vurderet, at der ville blive skabt mellem 210.000 og 260.000 nye job.
Arbejdsløsheden faldt fra 5,7 procent til 5,5 procent. Her havde analytikerne forventet et fald til 5,6 procent.
Tallene er yderligere overraskende, da dårligt vejr har påvirket beskæftigelsen i olieindustrien i negativ retning.
- Hårdt vintervejr i dele af USA har endda sandsynligvis midlertidigt kostet nogle arbejdspladser, så set i det lys er jobtallene særdeles stærke.
- Set over det seneste år er der blevet skabt over 3,3 millioner nye job. Det er den stærkeste jobfest end på noget tidspunkt de seneste 15 år, konstaterer cheføkonom i Sydbank Jacob Graven i en skriftlig kommentar.
Den amerikanske forbundsbank (Fed) holder rentemøde den 18. marts, og her ventes det, at der vil komme signaler, om hvorvidt forbundsbanken vil hæve renten senere på året.
- Vi vurderer, at tallene gør det mere sandsynligt, at Fed vil hæve renten første gang i juni, sådan som vi venter det, siger seniorøkonom i Handelsbanken Rasmus Gudum-Sessingø i en skriftlig kommentar.
Også Steen Bocian, cheføkonom i Danske Bank, forventer, at den amerikanske rente vil stige i begyndelsen af sommeren.
- Løninflationen er lav, hvilket isoleret set trækker i retningen af, at renten ikke bliver sat så hurtigt op, siger han i en skriftlig kommentar.
- Den fortsatte flotte fremgang i beskæftigelsen betyder dog efter vores vurdering, at vi trods alt nærmer os den første renteforhøjelse i USA. Vores vurdering er således, at den amerikanske centralbank sætter renten op i juni, siger han.
Ifølge Steen Bocian vil Den Europæiske Centralbanks såkaldte bazooka til gengæld holde renterne i bund i Europa.
