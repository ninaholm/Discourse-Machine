EU overvejer at fjerne våbenembargo mod Syrien
Våbenembargoen mod Syrien bliver muligvis ophævet. EU vil drøfte spørgsmålet de kommende uger.


 EU-landene vil de kommende uger drøfte muligheden for at ophæve en våbenembargo mod Syrien. Embargoen forhindrer de europæiske lande i at forsyne oprørerne i det borgerkrigsramte lande med våben.
Det siger den britiske udenrigsminister William Hague under et møde med "Syriens Venner" i Istanbul.
Fjernes embargoen får EU-lande mulighed for at sende våben til Syrien og hjælpe de oprørere, der kæmper mod regimet under præsident Bashar al-Assad.
- Det er noget, vi vil diskutere i EU de kommende seks uger, siger Hague og understreger, at både Storbritannien og Frankrig ønsker embargoen fjernet.
Frankrigs præsident, François Hollande, har flere gange, i samarbejde med Storbritannien, opfordret EU's ledere til at ophæve forbuddet.
Men skepsissen er stor. Blandt andre Sverige og Østrig er nervøse for, at våben til de syriske oprørere havner i de forkerte hænder, der så vil eskalere krigen yderligere.
Temaet har flere gange været på dagsordnen på møder mellem EU's regeringsledere, som nu har overladt spørgsmålet til udenrigsministrene.
Den amerikanske udenrigsminister John Kerry, deltager også i mødet Istanbul, og her har han lovet at fordoble USA's økonomiske hjælp til det syriske regimes modstandere.
