Fhv. bulgarsk minister i spil som Natochef



 Bulgarien gjorde i dag officielt den tidligere udenrigsminister Solomon Passy til kandidat til posten som Natos generalsekretær.
 - Regeringen traf beslutningen om officielt at støtte Solomon Passys kandidatur til at lede Nato, meddelte den bulgarske regerings informationstjeneste torsdag.
 Passy sagde allerede på et møde i sidste uge mellem EU og Nato, at han ønsker at blive Nato-generalsekretær.
 Andre formodede kandidater er Danmarks statsminister, Anders Fogh-Rasmussen, Polens udenrigsminister, Radoslaw Sikorski, og Canadas forsvarsminister, Peter Mackay.
 Natos nuværende chef, hollænderen Jaap de Hoop Scheffer, træder tilbage i maj. Hans afløser ventes udpeget på Natotopmødet tidligt i april.

