Nikolaj Lie Kaas kan klare Carl Mørck
Zentropa købte rettighederne til thrillerserien om afdeling Q i 2008. Normalt skriver de selv manuskripterne.


 Det hele skal ikke kun handle om Thomas Vinterberg og hans nye film "Jagten" i Cannes.
Det mener direktør Peter Aalbæk Jensen fra filmselskabet Zentropa.
Med vanlig sans for timing fortæller han mandag, at Nikolaj Lie Kaas skal gestalte rollen som vicepolitikommissær Carl Mørck i den nye film om afdeling Q.
- Nu skal det hele jo ikke handle om Vinterberg og hans flotte frisure her i Cannes, siger Peter Aalbæk i småregn ved poolen i Zentropas villa lidt uden for Cannes.
 - Vi købte rettighederne i sommeren 2008, da vi lå og dasede på Samsø. Så gik vi ned i boghandlen og fandt et par bøger: "Kvinden i buret" og "Fasandræberen". Siden er "Flaskepost fra P" og "Journal 64" kommet.
Som noget ganske nyt for Zentropa købte selskabet rettighederne til bogen.
- Vi plejer at sørge for at skrive nogle dårligere historier selv end det, man kan købe sig til. Nu står vi og skal i gang med at filme til september til den første film, som er "Kvinden i buret".
Filmen bliver i første omgang lavet som spillefilm, først senere kommer tv-serien.
- Der kommer en om året, og de bliver dynget ud i de danske biografer de næste 10 år, så det er jo et ambitiøst projekt, siger Peter Aalbæk.
 Nikolaj Arcel har skrevet manuskriptet til "Kvinden i buret, og det er Mikkel Nørgaard, som instruerer filmen.
- Det er en anderledes kriminalbetjent, vi ser her. Han bor i et mandekollektiv og har en mistrøstig karriere, indtil han bliver tilbudt at overtage afdeling Q i kælderen på Københavns Politigård.
 Og spørgsmålet har hele tiden været, hvem kan materialisere Carl Mørck?, siger Peter Aalbæk. Svaret er Nikolaj Lie Kaas.
