Der er brug for 3200 færre lærere om ti år
Ifølge undervisningsministeren kan folkeskolen klare sig med 3200 færre lærere i 2020. Lærerformand frygter aktuelle besparelser baseres på fremtidige tal.


 De danske folkeskoler kan klare sig med 3200 færre lærere de kommende ti år, uden at det går ud over antallet af børn per lærer. Børneårgangene bliver nemlig mindre, fastslår undervisningsminister Tina Nedergaard (V) over for Ritzau.
- Jeg sidder med fingrene nede i tallene. Situationen er, at der vil være lige så mange lærere per elev i 2020, som der er i 2010, selv hvis der er 3200 færre lærere, simpelthen fordi der er færre elever, siger hun.
Regeringen har lagt op til nulvækst på de kommunale budgetter de kommende år. Det har skabt stor kritik fra lærere og oppositionen, fordi statsminister Lars Løkke Rasmussen (V) har lovet en folkeskole i verdensklasse.
Anders Bondo Christensen, formand for Danmarks Lærerforening, frygter at ministerens regnestykke om det fremtidige lærerbehov vil danne grundlag for aktuelle besparelser.
- Det hjælper ikke meget ude i kommunerne, at man om 10 år kan klare sig med færre lærere. Det er lige nu, kommunerne er i fuld gang med at spare på antallet af lærestillinger, og det er nogle besparelser, der langt overgår det, som et faldende elevtal kunne begrunde.
Tina Nedergaard forstår ikke, hvorfor lærerne udtrykker bekymring for, at regeringens nulvækststrategi fører til kommunale besparelser, som går ud over folkeskolen.
- Der har været mange rygter om, at der skal spares i folkeskolen. Der er ikke et eneste år, hvor det har været rigtigt i den tid, vi (regeringen, red.) har været her, konstaterer hun, men understreger dog, at hun taler om et landsgennemsnit.
