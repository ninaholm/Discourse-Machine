Stjernedrys-musikere overvældet af royal hæder i Sydney
En folkemusikant og en tidligere punkmusiker blev hædret af kronprinsparret ved prisfest i Sydneys operahus.


 Kronprins Frederik og kronprinsesse Mary hædrede to vidt forskellige musiske talenter, da det royale par mandag uddelte deres "Stjernedryspriser" ved et storstilet awardshow i Sydneys operahus.
Rune Tonsgaard Sørensen spiller violin, og han gør sig både i musik fra den klassiske verden og swingende, dansk folkemusik. Sangerinden Karen Marie Ørsted, bedre kendt under kunstnernavnet MØ, er derimod ovre i en helt anden og mere elektronisk boldgade.
Fælles for de to unge prismodtagere er, at de begge er fantastisk glade og overvældede efter mandagens prisfest, hvor de gav et par numre og høstede store bifald på en af operahusets største scener.
- At spille her i Sydney Opera House, det er virkeligt en drøm, der går i opfyldelse. Det er fantastisk at kunne sige, at man har spillet her. Det levede op til alle forventninger, siger Rune Tonsgaard Sørensen kort efter prisoverrækkelsen.
Kronprinsparret kalder Sørensen en "musikalsk ekvilibrist" og roser ham for sin "overlegne teknik og melodiøsitet". Samtidigt lyder det, at kun få andre blander klassisk musik med dansk folkemusik som han.
- Det er jo vildt fedt. Det bliver jeg jo enorm glad for og stolt over, siger violinisten.
- Det er fantastisk, at de har været så brede at give både til MØ og til mig, som er så forskellige musikere. Så det er et stort cadeau til dem, tilføjer han.
MØ, som før i tiden spillede i et punkband, havde aldrig forestillet sig nogensinde at skulle modtage en royal hædersbevisning som Stjernedrysprisen.
- Jeg er slet ikke kommet ned fra bjerget endnu. Det betyder sindssygt meget. Det gør mig superglad, at de (kronprinsparret, red.) rent faktisk tror på det her projekt, som vi har gang i. Det er et skulderklap, siger hun.
- Det er fuldstændigt surrealistisk. At blive fløjet herned til operahuset med de kongelige og skal holde tale. Man kan slet ikke forstå det, tilføjer hun.
Sammen med Stjernedrysprisen følger 50.000 kroner.
