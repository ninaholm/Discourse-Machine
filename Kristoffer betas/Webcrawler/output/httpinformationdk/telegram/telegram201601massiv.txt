Massiv snestorm er på vej mod USA's østkyst
Omkring en halv meter sne ventes at begrave den amerikanske hovedstad fra fredag formiddag.


 Borgere på den amerikanske østkyst forbereder sig torsdag på en voldsom snestorm, der truer med at begrave den allerede tilsneede amerikanske hovedstad, Washington D.C.
- En varsling om snestorm er udstedt gældende fra fredag formiddag indtil sent lørdag aften for Washington, skriver National Weather Service (NWS) i en pressemeddelelse.
Byen kan ifølge meteorologerne se frem til mellem 46 og 61 centimer sne, og også østkystbyerne Baltimore og New York ventes at blive ramt.
Snestormen kommer på et tidspunkt, hvor trafikken i Washington allerede er delvist lammet af sne.
Det i en grad, så selv præsident Barack Obamas bilkonvoj onsdag aften måtte snirkle sig gennem de tilisede gader, så det ifølge nyhedsbureauet AFP tog præsidenten og hans følge mere end en time at køre fra Andrews Air Force Base til det Hvide Hus efter en tjenesterejse til Detroit.
