Karzai stopper som præsident efter valg
Afghanistans præsident, Hamid Karzai, stiller ikke op ved næste præsidentvalg.


 Hamid Karzai, der har været præsident i Afghanistan, siden USA invaderede landet i 2001 og fjernede Taliban fra magten, stiller ikke op til en tredje valgperiode. Det meddeler hans talsmand.
- Afghanistans forfatning tillader ikke, at nogen sidder mere end to valgperioder, hedder det i en erklæring, der citerer Karzai under en tale til parlamentsmedlemmer.
- Det er dermed klart, at han ikke stiller op en tredje gang, tilføjes det.
Karzai blev svoret ind som Afghanistans præsident i december 2001, kort efter amerikanske styrker nedkæmpede og fjernede den daværende Taliban-regering.
I 2004 vandt han det første direkte præsidentvalg i landet med 55,4 procent af stemmerne.
Karzais genvalg i 2009 var derimod præget af anklager om omfattende valgsvindel og korruption. Hans modkandidat Abdullah Abdullah nægtede at stille op til den anden og afgørende runde i protest mod Karzais påstående snyd.
Valgkommissionen i Kabul annullerede efter lang tids efterforskning en tredjedel af de stemmer, Karzai havde modtaget.
Torsdagens meddelelse kommer kun en dag efter, at Karzai gav lov til at løse en langvarig sag om svindel og fusk ved parlamentsvalget i september i fjor.
