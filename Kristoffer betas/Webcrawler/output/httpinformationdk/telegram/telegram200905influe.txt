Influenza lukker skoler i New York



 Myndighederne i New York lukker tre skoler på grund af et udbrud af H1N1-influenza. En ansat på en af skolerne er indlagt på hospitalet, og den pågældendes situation betegnes som alvorlig, oplyser delstatsguvernør David Paterson.
 De tre skoler, der tilsammen har 4500 elever, vil være lukket i hele næste uge efter et højt antal influenzalignende sygdomme på skolerne, siger New Yorks borgmester, Michael Bloomberg.
 På en af skolerne, der ligger i bydelen Queens, er fire elever testet positive for H1N1-influenza, også kaldet svineinfluenza. Over 50 andre er sendt hjem med influenzalignende symptomer. Det er også denne skole, den alvorligt syge ansatte kommer fra.
 Ved en anden skole var 241 elever sygemeldte torsdag, og på den tredje skole havde 29 elever influenzalignende symptomer.
 Tidligere på dagen meddelte sundhedsmyndigheder, at antallet af bekræftede H1N1-tilfælde i USA nu overstiger 4000. Hidtil er tre personer døde af sygdommen i USA.
