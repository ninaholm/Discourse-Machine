Soldater vil udsendes kortere tid
Det er så belastende psykisk og fysisk at være udsendt soldat, at styrken bør udskiftes hver fjerde måned. Det mener de menige soldaters formand.


 Soldater bør højst være udsendt fire måneder ad gangen i Afghanistan. Det er for hårdt fysisk og psykisk at være udstationeret et halvt år, ligesom det belaster soldaternes familie.
 Det siger Flemming D. Vinther, som er formand for de menige soldater i Hærens Konstabel- og Korporalforening, HKKF.
 Til gengæld er han enig med oberst Fransk Lissner, som har ledet hold syv i Afghanistan, i, at nogle soldater bør være udsendt længere end seks måneder for at bevare missionens sammenhæng. Det gælder opgaver som efterretning, civilt-militært samarbejde og chefposter, siger Flemming D. Vinther. 
 - Dér er den personlige funktion helt afgørende for at få det bedste resultat, siger han.
 De menige vil hellere udsendes lidt oftere, men på kortere missioner.
 - Vores holdning er helt klar: Vi ønsker kortere missioner, ikke længere. Fire måneder vil både tage hensyn til missionen, men også den nedslidning for soldaten både på kort og langt sigt og til familien. Man kan godt lave et teoretisk studie i, hvad der er operativt mest hensigtsmæssigt, men der står en familie i den anden ende, siger han.

