Tusindvis af nordkoreanere går på gaden: Død over USA
Demonstranter i Nordkoreas hovedstad støtter Kim Jong-uns beslutning om at rette landets raketter mod USA.


 Adskillige tusinde nordkoreanere demonstrerede fredag på den centrale plads i hovedstaden Pyongyang mod de militærøvelser, som fjenderne USA og Sydkorea har foretaget. Det skriver nyhedsbureauet AP.
De vrede demonstranter, der både bestod af soldater og studerende, marcherede hen over Kim Il-sung Pladsen i en 90 minutter lang protest, hvor der blandt andet blev råbt "død over de amerikanske imperialister" og "fej de angribende amerikanere af banen".
Den nordkoreanske leder, Kim Jong-un, har beordret, at raketter skal stå klar til at beskyde amerikanske baser i Sydkorea og i Stillehavet, efter at USA torsdag havde to bombefly i luften over Sydkorea.
Flyene smed løs ammunition ned over et træningsområde i Sydkorea, og øvelsen havde til formål at demonstrere USA's evne til at udføre langtrækkende og præcise angreb.
Bombeflyene blev sendt på vingerne i Missouri i USA og fløj derefter til Sydkorea og tilbage igen - en tur på over 20.000 kilometer.
Nordkorea har flere gange været stærkt kritisk over for forsvarssamarbejdet mellem USA og Sydkorea.
Styret i Pyongyang har for nylig truet med at angribe amerikanske militærbaser på den japanske ø Okinawa og Stillehavsøen Guam, og landets militær har sagt, at det får konsekvenser, hvis USA fortsætter militærøvelserne med de sydkoreanske fjender.
Det er dog usandsynligt, at Nordkorea indleder et storangreb på de amerikanske militærbaser, men der er dog frygt for en lokal konflikt, skriver AP.
USA har knap 30.000 tropper udstationeret i Sydkorea og har muligheden for at få flere sendt ind fra landets militærbaser i Japan.
Siden Nordkorea foretog sin tredje atomprøvesprængning i februar, har stemningen på den koreanske halvø været spændt.
Nordkorea accepterer ikke længere en 60 år gammel våbenhvileaftale fra Koreakrigen og har advaret om, at det næste skridt kan blive en "nådesløs" militær gengældelse mod Pyongyangs fjender.
