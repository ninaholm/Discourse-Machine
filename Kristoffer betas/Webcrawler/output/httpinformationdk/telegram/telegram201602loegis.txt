Løgismose trækker kyllinger med campylobacter tilbage
Et for højt indhold af campylobacter får producent til at trække et parti kyllingevarer tilbage.


 Et for højt indhold af bakterien campylobacter i et parti kyllinger fra Løgismose får nu producenten til at trække en række varer tilbage.
Det drejer sig om kyllinger af mærket Princip Kylling og Løgismose Kylling, der har sidste anvendelsesdato 22. februar og blandt andet er solgt i Netto, Bilka og Føtex.
Derudover drejer det sig om Løgismose Kyllingelår og Kyllingebryst med sidste anvendelsesdato 23. februar, som er solgt i Netto.
- Det er desværre, hvad der sker en gang imellem. I modsætning til staldkyllinger går vores kyllinger ude i det fri, og de spiser nu engang det, der er i naturen.
- Det betyder også, at de spiser de insekter, som er skyld i, at campylobacterne ender i kyllingerne, siger Steen Olsen, der er driftsdirektør for Løgismose.
Hvis man er i besiddelse af kyllingekød fra ovennævnte parti, skal man kassere det eller aflevere det i butikken, hvor det er købt.
Campylobacter kan give diarre, kvalme, mavesmerter, opkast og feber, hvis ikke kødet gennemsteges, eller hvis det kommer i forbindelse med andre fødevarer.
Også slagterivirksomheden Tican har måttet trække fødevarer tilbage fra markedet.
Det drejer sig om skinkeculotte med ramsløg og tomat af mærket Vilstrupgaard, der er solgt i Lidl og er mindst holdbar til 20. og 21. februar.
Skinkekødet indeholder salmonella, og derfor opfordrer Fødevarestyrelsen her ligeledes også til, at man enten kasserer eller tilbageleverer kødet.
