DF kræver stop for EU-borgeres rettigheder
EU-borgere med job i Danmark har ret til både børnecheck og førtidspension. Dansk Folkeparti kræver indgreb.


 Dansk Folkeparti kræver et grundlæggende opgør med EU-borgeres ret til sociale ydelser i Danmark. Og kravet skal indløses i de kommende ugers finanslovforhandlinger.
Det siger Dansk Folkepartis næstformand, Peter Skaarup, efter at Ugebrevet A4 har beskrevet, at EU-borgere med job i Danmark ikke blot har adgang til børnechecken, som der tidligere har været polemik om, men også til en lang række andre sociale ydelser som kontanthjælp, sygedagpenge, ældrecheck og førtidspension.
- Hvis for mange med kun korte ophold i Danmark har fri adgang til sociale ydelser som børnecheck eller førtidspension, så kan vores velfærdssamfund vælte omkuld, fordi der ikke er overensstemmelse mellem indbetalinger og udbetalinger. Det må vi gøre noget ved, siger han til Ritzau.
Et dokument, som regeringen har sendt til EU-Kommissionen, nævner 17 danske love og ordninger om sociale ydelser, som EU-borgere med job i Danmark mindst er omfattet af. Og det står ikke til at ændre, forklarer Kirsten Ketscher, juraprofessor i socialret på Københavns Universitet. Enten må danskerne dele rettighederne med EU-borgere, der kommer til Danmark for at arbejde. Eller også må man lave velfærdssystemet om, vurderer hun.
Og det sidste er, hvad DF lægger op til - vel vidende, at vi ikke må diskriminere mellem danskere og borgere fra de øvrige EU-lande.
- Vi vil gerne lægge op til et optjeningsprincip. Det har vi på folkepensionen, hvor man først får fuld pension efter en årrække i Danmark. Det kan vi med folkepension, og så må vi også kunne det med andre sociale ydelser, siger Peter Skaarup.
Allerede i sommer ville et politisk flertal forhindre EU-borgere i efter kort tids ophold at få ret til dansk børnecheck. Skatteminister Troels Lund Poulsen (V) er positiv for at stramme op på børnechecken, som Danmark årligt udbetaler til 4000 borgere fra andre EU-lande i dag. Det løber årligt op i 75 millioner kroner.
