Ulla Tørnæs trækker sig fra byråd
Venstres Ulla Tørnæs vil ikke længere sidde i Holstebro Kommunes Byråd.


 Venstres spidskandidat ved sidste EU-parlamentsvalg, Ulla Tørnæs, trækker sig med øjeblikkelig virkning fra sin plads i Holstebro Kommunes Byråd. Det skriver Holstebro Dagblad.
Ulla Tørnæs var ved kommunalvalget i 2013 Venstres borgmesterkandidat i kommunen men måtte efter valgresultatet strække våben til socialdemokraten H.C. Østerby.
Året efter stillede hun op som Venstres spidskandidat til EU-parlamentsvalget. Her blev hun valgt ind sammen med Jens Rohde.
Det er dog ifølge Ulla Tørnæs et helt tredje valg, der har gjort dobbeltmandatet til en for stor arbejdsbyrde, siger hun til Holstebro Dagblad.
- Jeg har været glad for at sidde i byrådet, men med regeringsskiftet og en meget mindre folketingsgruppe er arbejdsbyrden steget markant hos os i EU, siger hun til avisen.
- Jeg kan ikke passe begge job tilfredsstillende, og jeg har derfor været nødt til at prioritere.
Ulla Tørnæs fik ved kommunalvalget 3303 personlige stemmer, mens det blev til 136.388 ved EU-parlamentsvalget.
