Over 100 meldes dræbt ved flystyrt i Indonesien
Et Herculesfly er styrtet ned i et beboelseskvarter i en by på Sumatra i Indonesien.


 Et militært transportfly af typen Hercules C-130 er forulykket i en stor by i Indonesien. Der meldes om over 100 dræbte.
- I øjeblikket ved vi, at der var 113 mennesker om bord. Det ser ud til, at der ikke er nogen overlevende, siger luftmarskal Agus Supriatna til Metro TV.
Ulykken skete tidligt tirsdag dansk tid to minutter efter starten i byen Medan på Indonesiens største ø, Sumatra.
En lokal tv-kanal bragte billeder af huse og et hotel i flammer. Kvarteret var indhyllet i sort røg.
Det fremgik af billederne, at styrtet udløste et flammehav i byen. Hundredvis af redningsarbejdere er med i arbejdet med at finde overlevende.
Ifølge indonesiske medier havde piloten bedt om tilladelse til at vende om på grund af et teknisk problem.
- Det passerede flere gange i lav højde, siger Elfrida Efi, som er receptionist på hotellet Golden Eleven.
- Der udbrød brand, og vi kunne se sort røg. Tredje gang vi så det, styrtede det ned i hotellets tag og eksploderede, siger Efi over telefonen til Reuters.
Flyet lettede tirsdag morgen lidt over syv dansk tid fra en luftbase i Medan med kurs mod øen Netuna. Det ramte jorden to minutter senere, fem kilometer derfra, fortæller en talsmand for militæret.
- Et Herculesfly transporterede militær logistik fra Medan, siger talsmanden Fuad Basya til nyhedsbureauet AFP.
Han oplyste, at der var 12 personer om bord på flyet. Fem lig fra flyet er bjærget.
Men luftmarskallen kunne så senere fortælle, at der faktisk var 113 om bord.
Han tilføjede, at nogle af de ombordværende var familiemedlemmer til ansatte i flyvevåbnet.

Ifølge landets luftfartsmyndigheder har militæret og politiet haft i alt 10 styrt med døde til følge i de seneste 10 år.
Dermed kan ulykken måske sætte gang i en debat om flysikkerheden i landet, hvor mange gamle maskiner fortsat er i drift både i militæret og i den kommercielle flytransport.
Det forulykkede fly blev bygget for 51 år siden.
