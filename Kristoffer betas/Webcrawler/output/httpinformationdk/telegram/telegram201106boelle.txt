Bøller fra Vollsmose skal samle skrald
To af de personer, som hånede politiet i Odense, bliver nu tvunget ud i aktivering.


 Den meget omtalt videosag fra Vollsmose i Odense får nu direkte konsekvenser for to at de medvirkende på videoklippet - lagt ud på YouTube - hvor en gruppe fra Vollsmose håner og chikanerer betjente fra Fyns Politi under en anholdelse.
Det skriver Fyens Stiftstidende lørdag.
På onsdag kl. 8.30 skal de to møde op i aktivering , hvor de vil få udleveret arbejdstøj og blive sat i gang med at luge ukrudt og samle affald i de grønne områder i Vollsmose, oplyser integrationschef i Odense Kommune Birgitte Vinsten til Fyens Stiftstidende.
Møder de ikke op, så trækker kommunen i deres kontanthjælp svarende til deres fravær.
- Når deres fravær er over 50 procent, så ryger kontanthjælpen helt, oplyser hun.
Aktiveringstilbuddet er helt nyt og oprettet i ekspresfart, efter Fyens Stiftstidende tirsdag i sidste uge skrev om det famøse videoklip, der vakte stor politisk opstandelse både lokalt og på Christiansborg.
Social- og arbejdsmarkedsrådmand Peter Rahbæk Juel (S) siger, at han med det nye aktiveringstilbud ønsker at sende et klart signal.
- Det behøver ikke være særlig sjovt. Det handler om at få dem til at indse, at det her er alvorligt, og de skal tage deres eget liv alvorligt og se at komme i gang, ellers mister de pengene.
I første omgang er tilbuddet tiltænkt de to mænd fra videoklippet på 33 og 29 år, som Odense Kommune har identificeret som kontanthjælpsmodtagere. Begge personer betegner Odense Kommune og Fyns Politi som en del af "den hårde kerne" af kriminelle i Vollsmose.
- Men jeg har en formodning om, at der kommer flere med, når vi har et mere komplet billede af indkomsterne hos den hårde kerne, siger Peter Rahbæk Juel til Fyens Stiftstidende.
