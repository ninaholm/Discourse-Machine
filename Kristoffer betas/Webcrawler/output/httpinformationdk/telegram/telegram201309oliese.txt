Olieselskab dropper milliardinvesteringer i Nordsøen
Bayerngas kigger nu mod Norge og Storbritannien efter en ny skatteaftale om olieudvinding i Nordsøen.


 Regeringens beslutning om at sænke investeringsfradraget og forhøje skatterne på olieudvinding i den danske del af Nordsøen bliver mødt med stor kritik af oliegiganten Bayerngas, som nu vil droppe sine planlagte investeringer i Nordsøen.
Det siger den administrerende direktør i Bayerngas Norge, Arne Westeng, i en pressemeddelelse.
- Regeringen har med sin skatteaftale fjernet grundlaget for vores planlagte investeringer. Vi kan derfor allerede nu meddele, at vi ikke kommer til at deltage i den 7. udbudsrunde.
- Vi kommer i stedet til at flytte vores aktiviteter og satse på investeringer i Norge og Storbritannien, siger Arne Westeng.
Selskabet vurderer, at de manglende investeringer ud over tab af job også vil betyde, at Danmark går glip af skatteindtægter på mere end 20 milliarder kroner. Bayerngas påpeger, at det i særlig grad vil gå ud over industriområderne i Esbjerg og Fredericia.
Bayerngas understreger, at de finder det helt rimeligt, at de skal beskattes på samme måde som de andre selskaber, der opererer i Danmark. Men kurven knækker, når de bliver beskattet med tilbagevirkende kraft.
Det mener virksomheden, fordi de har købt ind til fremtidige boreplatforme i Hejrefeltet for fem milliarder under betingelse af fuldt fradrag. Nu viser det sig ifølge Bayerngas, at de kun får fradrag på de 16 procent af investeringen, som selskabet allerede har betalt.
- 84 procent af den investering bliver nu beskattet med tilbagevirkende kraft. Det er intet dansk selskab blevet udsat for. Det får desværre den konsekvens, at vi ikke kan regne Danmark for et sikkert land at investere i.
- Vi må derfor sige til alle, der spørger os, at vi må fraråde investeringer i Danmark på grund af den fjendtlighed over for udenlandske selskaber og stor usikkerhed om rammevilkårene i landet, siger Arne Westeng.
