Eritrea-sag: Styrelse ser frem til embedsfolks raskmelding
Udlændingestyrelsen vil diskutere Eritrea-ansattes tilbagevenden til deres arbejde i næste uge.


 Udlændingestyrelsen vil i næste uge se på, hvordan de to embedsfolk, der fik advarsler i forbindelse med Eritrea-sagen, kan vende tilbage til deres arbejde.
Det fastslår styrelsen i en kortfattet skriftlig kommentar til Justitsministeriets ophævelse af advarslerne, som Udlændingestyrelsen ellers gav embedsmændene, der offentligt undsagde den omstridte Eritrea-rapport.
- Vi ser frem til en raskmelding og kan bekræfte Magisterforeningens oplysning om, at vi tager en dialog i næste uge om deres tilbagevenden til arbejdet, lyder kommentaren fra Udlændingestyrelsen.
Dermed skal parterne forsøge at tale sig til rette oven på det helt usædvanlige forløb omkring Eritrea-rapporten, som de nu rensede embedsmænd oprindeligt blev sat til at lave i kølvandet på en eksplosiv stigning i antallet af asylansøgere fra det lille afrikanske land sidste år.
Undervejs i arbejdet med rapporten begyndte deres chef at blande sig, og til sidst følte medarbejderne sig så fremmede i forhold til konklusionerne og arbejdsmetoderne, at de gjorde vrøvl.
Det førte til advarsler - advarsler, som Justitsministeriet nu har underkendt.
Rapportens endelige konklusioner blev efterfølgende også undsagt af de navngivne kilder, som havde medvirket i rapporten, og i sidste ende bakkede Udlændingestyrelsen også fra nogle af de mest centrale konklusioner om, at det ikke var forbundet med særlig risiko at sende asylansøgere fra Eritrea hjem.
En af de involverede embedsmænd, Jens Weise Olesen, går ud fra, at der stadig er brug for hans og sin kollegas mangeårige erfaring med at udarbejde landerapporter hos Udlændingestyrelsen:
- Vedrørende fremtiden må jeg gå ud fra, at vi begge herefter vil kunne arbejde ud fra de standarder, som vi altid har fundet relevante og nødvendige i et offentligt dokumentationsarbejde. Det her er en meget stor dag for mig, siger Jens Weise Olesen.
