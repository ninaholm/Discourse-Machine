Ny tyfon nærmer sig Asien



 Melor, hedder tyfonen, og den er på vej imod Japan.
 Tirsdag eftermiddag lokal tid blev der registreret vindstød med en kraft på op til 252 kilometer i timen.
 Da var den tæt på den japanske ø Minami Daito, og de japanske meteorologer siger, at den muligvis rammer Honshu, Japans hovedø, på torsdag.
 - Minami Daito ventes at blive ramt af hårde vindstød og hård sø fra sent tirsdag til onsdag morgen, siger en meteorolog.
 - Indbyggerne må forberede sig på voldsom nedbør, tilføjer han.
 Melor ser ud til at lægge sig på samme kurs, som en voldsom tyfon i 1959 tog. Dengang kostede uvejret tusindvis af mennesker livet.
 Det synes dog næppe at blive tilfældet denne gang, da japanske boliger nu er bedre bygget til at modstå naturens kræfter, ligesom der er lavet kystsikring.
 Men tyfoner kan stadig koste liv i Japan og det øvrige Asien. I august ramte tyfonen Etau Japan, mindst 25 mennesker omkom.
 En anden kraftig storm, Ketsana, har for nylig raset i dele af det sydøstlige Asien. Hundredvis af mennesker er omkommet i Vietnam og Filippinerne.
 I august blev over 600 mennesker dræbt i Taiwan, som blev ramt af tyfonen Morakot. 
