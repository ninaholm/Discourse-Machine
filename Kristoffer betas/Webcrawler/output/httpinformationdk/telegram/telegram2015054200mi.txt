4200 migranter reddet på Middelhavet på samme dag
Antallet er, hvis det bliver bekræftet, det højeste i flere år, som bliver reddet inden for 24 timer.


 Fredag blev en særdeles travl dag for den italienske kystvagt.
Den oplyser, at den i løbet af dagen har koordineret redningen af flere end 4200 migranter, der var på vej over Middelhavet til Europa, skriver nyhedsbureauet AFP.
I alt blev der opfanget nødsignaler fra 22 både i løbet af fredagen ud for Libyens og Italiens kyster.
Antallet af reddede personer inden for 24 timer er blandt de højeste de senere år, men adspurgt af nyhedsbureauet AFP kan kystvagten endnu ikke bekræfte, om der er tale om en rekord.
Det højeste dokumenterede antal indtil videre på én dag er 3791, som blev registreret 12. april i år.
Over 300 af de 4200 migranter blev reddet fra oppustelige både, hvorpå der også er blevet fundet 17 lig, skriver Italiens flåde på Twitter.
Fredagens redningsaktioner blev anført af den italienske kystvagt, der fik assistance fra flådefartøjer fra blandt andet Tyskland, Irland og Italien, der patruljerer for EU's grænseagentur Frontex.
Redningsaktionerne i Middelhavet, hvor sommeren er højsæson, finder næsten sted dagligt ud for især de italienske kyster, som mange flygtninge sigter efter.
Torsdag blev 700 migranter fordelt på seks både hjulpet i land på Sicilien af kystvagten.
Alene i 2015 menes omkring 1770 migranter at være omkommet på den farlige sørute til Italien ifølge Den Internationale Organisation for Migration (IOM).
Det er en 30-dobling i forhold til antallet i den samme periode sidste år. De seneste 18 måneder er flere end 5000 personer omkommet.
I alt er omkring 40.400 migranter ankommet til Italien siden årsskiftet. Det flugter nogenlunde med antallet på samme tidspunkt sidste år.
Mange af migranterne er flygtninge fra lande som Syrien og Eritrea, der er hårdt ramt af henholdsvis krig og fattigdom.
