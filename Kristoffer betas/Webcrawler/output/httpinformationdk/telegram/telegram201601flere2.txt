Flere end 200 er blevet afvist ved den dansk-tyske grænse
I løbet af den midlertidige stikprøvekontrol ved grænsen til Tyskland er 31.000 mennesker blevet kontrolleret.


 Tusindvis af mennesker er i løbet af de seneste dage blevet tjekket for id-papirer ved den dansk-tyske grænse. Flere end 200 personer er som konsekvens blevet nægtet indrejse i Danmark, viser de seneste tal fra Rigspolitiet.
- En samlet opgørelse viser, at politiet fra 4. til 12. januar har kontrolleret over 31.000 personer ved grænsen, afvist over 200 og sigtet over 30 personer for menneskesmugling, skriver Rigspolitiet i en pressemeddelelse.
Og indsatsen vil fortsætte ufortrødent, efter at regeringen onsdag har besluttet at forlænge den midlertidige grænsekontrol med 20 dage frem til 3. februar.
- Vi fortsætter vores aktuelle styrkede indsats på grænsen til Tyskland og stikprøvekontrollerne af rejsende til Danmark, siger rigspolitichef Jens Henrik Højbjerg i meddelelsen.
Grænsekontrollen betyder, at personer, som kontrolleres på grænsen og ikke kan opholde sig lovligt i Danmark, vil blive nægtet indrejse. Det samme gælder mennesker, der mangler de nødvendige papirer og ikke ønsker at søge asyl i Danmark.
Den midlertidige stikprøvekontrol ved den dansk-tyske grænse blev indført i foreløbigt ti dage fra mandag 4. januar klokken 12.
Den er forlænget i 20 dage, fordi regeringen vurderer, at der fortsat er risiko for, at et stort antal illegale udlændinge ophober sig i Danmark, oplyste Udlændinge-, Integrations- og Boligministeriet onsdag.
I et brev til EU-Kommissionen forklarer regeringen, at der fortsat kommer et stort antal migranter ind over Europas sydlige grænser, og at en del af dem rejser videre nordpå.
Grænsekontrollen vil fortsat være fokuseret på færger, der ankommer fra Tyskland samt på den dansk-tyske landegrænse.
 Men den kan udvides til at omfatte alle grænseovergange, varsler regeringen over for Kommissionen.
Regeringen forventer, at der i år vil komme 25.000 asylansøgere til Danmark.
