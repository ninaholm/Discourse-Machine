BP kan nu hælde cement i borehul
BP har fået tilladelse til at hælde cement i borehullet i Den Mexicanske Golf. Men aflastningsboringerne skal fuldføres som planlagt.


 De amerikanske myndigheder har givet BP grønt lys til at hælde cement i det borehul, der siden april har lækket 780 millioner liter olie ud i Den Mexicanske Golf.
Tilladelsen kommer, efter at det onsdag lykkedes oliegiganten at udføre første del af en såkaldt Static Kill, der for bestandigt skal lukke olielækken. Det skete ved at pumpe boremudder ned i brønden for at presse olien tilbage.
Næste skridt er at forsegle hullet med cement, og det har olieselskabet altså nu fået tilladelse til.
 - På baggrund af den succesfulde gennemførelse af Static Kill proceduren og en positiv evaluering af testresultaterne, har jeg givet BP tilladelse til at hælde cement i den ødelagte boring, hedder det i en udtalelse fra den pensionerede admiral i den amerikanske kystbevogtning, Thad Allen.
Thad Allen har dog "gjort det klart" for BP, at påfyldningen af cement "på ingen måde må forsinke færdiggørelsen af aflastningsboringerne", der skal sikre, at den ødelagte boring er helt forseglet.
Ulykken, der førte til det største olieudslip nogensinde, startede ved en eksplosion på boreplatformen Deep Water Horizon den 20. april, hvor 11 borearbejdere mistede livet. 
To dage senere forliste boreplatformen, hvilket resulterede i, at 780 millioner liter råolie er fosset ud i havet i de 87 dage brønden stod åben, inden det i midten af juli lykkedes BP at indkapsle lækken midlertidigt.
