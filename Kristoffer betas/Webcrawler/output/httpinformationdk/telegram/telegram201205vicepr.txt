Vicepræsident undskylder over for Obama
Den amerikanske vicepræsident, Joe Biden, kom sin chef i forkøbet med udtalelse om støtte til homoægteskaber.


 Vicepræsident Joe Biden har givet sin chef Barack Obama en undskyldning for udtalelser, som tvang præsidenten til at fremskynde sin offentlige opbakning til ægteskaber mellem personer af samme køn.
Biden gav onsdag Obama en undskyldning under et møde i Det Hvide Hus, siger kilder til nyhedsbureauet AFP. Obama er den første præsident i USA, som støtter homoægteskaber. Et historisk kontroversielt tema i landet.
Obama ville først have udtalt sin støtte til homoseksuelle ægteskaber på et senere tidspunkt, som måske var mere politisk fordelagtigt. Muligvis i september før Demokraternes nationalkonvent.
Biden udløste en mediestorm, da han søndag på NBC's "Meet the Press" sagde, at han var helt tryg ved homoseksuelle ægteskaber.
Vicepræsidenten begik dermed en kardinalsynd ved at komme sin præsident i forkøbet og overskygge Obama med budskabet.
- Ville jeg have foretrukket at gøre det på min egen måde? Helt sikkert. Men det gør ikke noget, sagde Obama onsdag til ABC News.
De amerikanske medier debatterer nu, hvilken betydning Obamas støtte til ægteskaber mellem homoseksuelle vil få. Republikanernes sandsynlige præsidentkandidat Mitt Romney deler ikke Obamas synspunkt.
