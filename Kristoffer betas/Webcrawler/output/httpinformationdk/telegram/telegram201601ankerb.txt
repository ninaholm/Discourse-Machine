Anker Boyes protegé: Det er Ankers dag i dag
Anker Boyes udvalgte efterfølger, Peter Rahbæk Juel, er endnu ikke sikker på, om han stiller op til posten.


 I samme moment, som Anker Boye fortalte, at han efter 23 år som borgmester i Odense ikke genopstiller til næste valg, pegede han på 38-årige Peter Rahbæk Juel som den person, han gerne ser bliver Socialdemokratiets spidskandidat.
- Peter har været min wingman i mange år. Han har været politisk ordfører og min partner i Odense. Det er en ung og engageret mand med et godt hoved på sine skuldre. Men det er selvfølgeligt op til partiet, siger Anker Boye.
Den udvalgte selv, Peter Rahbæk Juel, er selvsagt glad for støtten, men understreger, at han endnu ikke engang er opstillet.
- Jeg er utroligt beæret over, at Odenses borgmester gennem et kvart århundrede peger på mig, som den, han mener, er den bedste til at løfte, hvor han slipper.
- Men jeg har ikke meldt mig på banen som kandidat endnu. Jeg har fået en opfordring, men det er en demokratisk proces, som partiet skal igennem med en generalforsamling.
Generelt vil Peter Rahbæk Juel helst ikke snakke om sig selv, og hvordan han adskiller sig fra Anker Boye.
- I dag er det Ankers dag. Det er en af Odenses mest markante politikere, der siger, at det nu er slut. Det bør odenseanerne og andre lade stå og dvæle.
- Så kan vi snakke fremtid og spidskandidater de kommende dage. Jeg skal også lige hjem og have snakket med min familie og dem, der bakker mig op i mit bagland, siger Peter Rahbæk Juel.
Peter Rahbæk Juels modkandidat til borgmesterposten, skulle han stille op, er Jane Jegind fra Venstre, og hun er klar til kamp.
- Først og fremmest har vi et stykke arbejde, der skal gøres de næste to år, inden der går valgkamp i den, siger Jane Jegind.
- Når vi kommer dertil, ja så bliver det spændende at se, hvem Socialdemokratiet stiller op med. Jeg var klar til at kæmpe i går, og jeg er også klar i dag.
Anker Boye fik 11.900 personlige stemmer ved kommunalvalget i 2013, Peter Rahbæk Juel fik 2358 og Jane Jegind fik 11.495.
