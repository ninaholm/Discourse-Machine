Kommuner holder stor høring om Risø-affald
Den 22. oktober holder fem kommuner national høring i København om atomaffaldet fra Risø, som ingen vil have.


 De fem kommuner, som frygter at skulle modtage radioaktivt affald fra den tidligere Atomstation Risø, holder nu en national høring om sagen.
Det sker i København den 22. oktober, oplyser Kertemindes borgmester, Sonja Rasmussen (løsgænger), til Ritzau.
Kerteminde er i spil til slutdepotet sammen med kommunerne Bornholm, Lolland, Struer og Skive, hvis borgmester, Fl. Eskildsen (V), er tovholder for høringen.
Sundhedsminister Astrid Krag (SF), som har ansvaret for placeringen af de godt 5000 ton lav- og mellemradioaktivt affald, er inviteret til at tale på høringen.
- Vi har også inviteret folketingsmedlemmer, eksperter, lokale aktionsgrupper og kommunalpolitikere, siger borgmester Sonja Rasmussen.
Hun savner at blive medinddraget i processen med at udvælge slutdepotet, som det ellers kræves i folketingsbeslutningen fra 2003.
- Det ville være rart med mere information. Som særligt berørte burde vi vide mere, og det synes vi stadig er kritisabelt, understreger borgmesteren.
Det er meningen, at de seks lokaliteter, som alle er kandidater til at huse affaldet i et underjordisk depot, i løbet af efteråret skal indsnævres til to eller tre, inden Folketinget vedtager den endelige placering.
Risø var med blandt de oprindelige 22 forslag, men røg ud, da antallet siden blev skåret ned til seks steder.
Miljøordførerne fra Venstre, Dansk Folkeparti og Enhedslisten krævede i september - trods den tidligere enighed om processen - at affaldet skal blive på Risø. Sundhedsministeriet har nu bedt om endnu et ekspertnotat om Risø som mulighed.
Ifølge sagkyndige fra Geus, De Nationale Geologiske Undersøgelser for Danmark og Grønland, er Risø ikke den bedste placering på grund af jordbundsforholdene. Andre eksperter ser dog ingen problemer i at lade affaldet ligge nær den gamle forsøgsreaktor.
