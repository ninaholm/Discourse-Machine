NPD ransaget efter brevhetz mod politikere



 Tysk politi har beslaglagt tre computere og flere harddiske ved en razzia mod det højreekstremistiske NPD's partihovedkvarter i Berlin-Köpenick.
 Blandt de beslaglagte dokumenter er ifølge anklagemyndigheden også originalen af et fremmedfjendsk brev, som højreekstremisterne har sendt til 30 politikere med indvandrerbaggrund i slutspurten op til det tyske forbundsdagsvalg på søndag. 
 Det simple budskab i brevene til blandt andre tyrkiskfødte kandidaters privatadresser lyder: Rejs hjem!
 Brevene er underskrevet af en såkaldt "udlændingehjemsendelsesbefuldmægtiget" og sat op som en officiel skrivelse, der orienterer modtageren om detaljerne i den forestående hjemsendelse, som vedkommende selv skal betale. 
 NPD's formand i den tyske hovedstad, Jörg Hähnel, er nu sigtet for at opfordre til had mod bestemte befolkningsgrupper. Hähnel er i forvejen dømt for at have sagt, at de, der "godkender integration, må finde sig i at blive kaldt forbrydere".
 En af dem, der har modtaget brevet, er forbundsdagskandidat for De Grønne Özcan Mutlu, som kalder aktionen for et billigt forsøg på at skabe ravage i valgkampen.
 - NPD opfordrer mig til at tage hjem til en påstået hjemstavn, som slet ikke findes. Min hjemstavn er Tyskland, siger han til tv-stationen N24.
 Berlins indenrigssenator, Erhart Körting, kalder razziaen som nyttig for "den politiske hygiejne". 
 - Vi tillader ikke hadkampagner, siger han til avisen Der Tagesspiegel.
 Hans chef og socialdemokratiske partifælle, overborgmester Klaus Wowereit, opfordrer til at gøre et nyt forsøg på at få NPD forbudt.
 - Dette viser endnu engang, at et parti, der desværre ikke er forbudt, tillader sig ting, som truer vores demokrati, siger han.
 Sidste gang forbundsregeringen gjorde et forsøg på at få NPD forbudt i 2003, sagde forfatningsdomstolen nej, fordi efterretningstjenesten havde placeret stikkere i NPD.

