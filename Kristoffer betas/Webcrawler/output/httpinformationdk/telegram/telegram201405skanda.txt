Skandalen om Se og Hør bliver fulgt på hoffet
Kronprins Frederik har fulgt med i skandalen om Se og Hør. Han og kronprinsessen er selv blevet overvåget.


 Også hoffet følger medieskandalen på ugebladet Se og Hør. Og tirsdag brød kronprins Frederik tavsheden, da han var til et lokalt Skole OL i Korsør.
- Det er noget værre noget, siger kronprinsen til BT.dk, da han bliver spurgt om, hvad han siger til, at medarbejdere fra Se og Hør har haft adgang til de kongeliges kreditkortoplysninger.
- Når man gør noget ulovligt, må man også forvente, at man kommer til at høre for det, siger kronprins Frederik.
Ifølge BT.dk lægger han ikke skjul på, at han følger sagen om ugebladet.
- Det har jeg bestemt. Det har haft min bevågenhed, siger kronprinsen.
Ud over at Se og Hør har fået overvåget de kongelige, kom det frem mandag, at en medarbejder i selskabet Naviair i Københavns Lufthavn har tippet Se og Hør om en rejse, som medlemmer af kongehuset foretog med privatfly.
Tippet kom for 10 år siden og omhandlede en ændring i slutdestinationen for en flyvning med medlemmer fra kongehuset.
Naviair oplyste mandag, at den pågældende medarbejder er fritaget for tjeneste.
- Denne oplysning er et klart brud på tavshedspligten. Der er tale om en fuldstændig utilstedelig og uacceptabel handling og en klar overtrædelse af de vilkår, som gælder for alle ansatte i Naviair, skriver Naviair i pressemeddelelsen.
Selskabet har kontaktet Kammeradvokaten (statens advokat, red.), som nu går i gang med at forberede personalesagens videre forløb.
Skandalen om ugebladet Se og Hør startede med at rulle for en uge siden, da det blev afsløret, at en ansat ved PBS, det nuværende Nets, skulle være blevet betalt af Se og Hør for at overvåge kendte danskeres kreditkort-aktiviteter.
Søndag kom det frem, at det kulørte ugeblad i flere år havde betalt en ansat i flyselskabet SAS for at udlevere informationer om kendte og kongelige, der var på vej til udlandet.
Københavns Vestegns Politi, Bladhuset Aller, der ejer Se og Hør, og Nets har alle indledt undersøgelser af overvågningen.
