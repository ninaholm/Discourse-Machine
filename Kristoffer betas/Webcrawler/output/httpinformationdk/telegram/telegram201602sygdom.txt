Sygdom på minkfarme truer den danske milliardeksport
Et frygtet virus har fundet vej til minkfarme i hele Danmark, og det betyder, at dyrene bliver aflivet.


 Hundredvis af minkfarme spredt ud over hele Danmark er ramt af en frygtet sygdom, der ellers har været stort set udryddet på dansk jord i to årtier.
Sygdommen plasmacytose medfører, at dyrene bliver aflivet, og det truer den danske eksportsucces, der løber op i adskillige milliarder hvert år. Det skriver Jyllands-Posten.
- Det her er ultimativt det største tilbageslag, vi har oplevet siden 1978, da branchen lancerede sin strategi for bekæmpelse af plasmacytose, siger Sander Jacobsen, direktør i auktionshuset Kopenhagen Fur, til avisen.
Kopenhagen Fur er ejet af minkavlerne.
I efteråret 2015 kom branchens første chok, da 129 minkfarme omkring Holstebro var ramt af sygdommen. Smitten havde formentlig sneget sig ind på farmene med foder, da alle de ramte avlere købte foder hos samme firma.
Nu er sygdommen også konstateret på 14 minkfarme i Sydjylland og på Fyn, ni farme på Sjælland og syv farme i området lige syd for Limfjorden.
På de minkfarme, hvor sygdommen er registreret, bliver samtlige dyr aflivet, hvorefter farmen rengøres og desinficeres flere gange. Foreløbig ventes det aktuelle udbrud at koste 650.000 mink livet.
Som det eneste land i verden har Danmark de seneste 20 år været stort set fri for plasmacytose. I samme periode har dansk minkavl udviklet sig til en eksportsucces, der årligt har en værdi af mellem 10 og 13 milliarder kroner.
Blandt andet fordi de danske skind sælges til priser, der ligger omkring 40 procent højere end prisen på skind fra andre lande. Men det truer sygdommen med at ødelægge.
- Skind fra farme med plasmacytose vil typisk være 30 til 40 kroner mindre værd. Derudover vil det koste branchen 420 millioner kroner årligt, hvis den gennemsnitlige kuldstørrelse falder bare en halv hvalp, hvilket formentlig er lavt sat, siger Sander Jacobsen til Jyllands-Posten.
Sygdommen svækker minkenes immunforsvar, så de bliver mere syge. Samtidig får minkene mindre kuld og dårligere skindkvalitet.
