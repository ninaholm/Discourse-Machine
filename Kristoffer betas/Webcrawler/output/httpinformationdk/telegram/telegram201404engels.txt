Engel-Schmidt om Israel-kritik: Mit ordvalg ærgrer mig
Folketingsmedlem står ved sin kritik af Israel, men er ked af, at han brugte ordet apartheid.


 Hvis Jakob Engel-Schmidt (V) skulle skrive sit debatindlæg i torsdagens udgave af dagbladet Politiken om, ville han ikke bruge ordet apartheid til at beskrive Israels politik på Vestbredden.
Det siger han, efter at hans eget parti, Venstre, har taget afstand fra formuleringerne i debatindlægget.
- Jeg er egentlig lidt ked af, at mit ordvalg har blokeret den væsentlige del af debatten. Men jeg står ved de eksempler, jeg har nævnt, siger han.
I et debatindlæg med overskriften "Stop den israelske apartheid", skriver Jakob Engel-Schmidt, at palæstinensernes forhold giver ham kvalme.
Han har tilbragt de seneste fem dage i Israel-Palæstina, og især en oplevelse har gjort et uudsletteligt indtryk på ham. Det var synet af grænseovergangen mellem Vestbredden og Israel, som flere end 4000 palæstinensere må krydse for at komme på arbejde.
Ventetiden er ofte flere timer lang, og palæstinenserne står i kø på så lidt plads, at vi, ifølge Jakob Engel-Schmidt, ville opfatte det som "en grov krænkelse af standarderne for kvægtransport."
 Israel burde skamme sig, mener folketingsmedlemmet, der opridser en række andre eksempler på forhold, som opdelt retsvæsen og transport, som han mener minder om Sydafrika under apartheid.
Venstres politiske ordfører, Inger Støjberg, slår dog fast, at folketingsmedlemmet ikke giver udtryk for Venstres politik. Det kommer ikke bag på Jakob Engel-Schmidt.
- Som jeg skriver i mit indlæg, så er det udtryk for min helt personlige holdning, så det overrasker mig egentlig ikke, siger han.
- Jeg har skrevet kronikken, fordi jeg gerne vil sætte gang i en debat om menneskerettigheder, siger han.
Jakob Engel-Schmidt vil have gjort Israel opmærksom på, at landets opførsel strider mod international lov og menneskerettigheder, og at det ikke kan fortsætte.
