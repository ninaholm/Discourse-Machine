13 såret under skyderi ved natklub i USA
13 personer er såret efter et skyderi på en natklub i staten Arizona i USA, oplyser politiet.


 13 personer er såret, efter to mænd angiveligt gik amok med skydevåben uden for en natklub i staten Arizona i USA. To af de sårede er i kritisk tilstand, oplyser politiet ifølge nyhedsbureauet AP.
Det var efter alt at dømme et skænderi uden for natklubben, der ligger i Tempe lidt uden for storbyen Phoenix, som resulterede i skyderiet.
- Lige nu har politiet og efterforskere identificeret 13 ofre fra ulykken, siger en talsmand fra det lokale politi, Steve Carbajal, i en pressemeddelelse.
- To af ofrenes tilstand er kritisk. De opholder sig på lokale skadestuer, men ingen af ofrene er dødeligt sårede, lyder det.
 Nogle af ofrene var ifølge politiet endda selv i stand til at køre til de forskellige hospitaler i området, og derfor er politiet i tvivl om antallet af ofre.
Politiet er nu på udkig efter to unge mænd som mulige mistænkte. De flygtede fra stedet til fods, efter skyderiet fandt sted kort før midnat fredag ​​på parkeringspladsen foran natklubben Music Venue.
- Vi har ikke fanget dem endnu. Vores folk er på stedet, hvor de forsøger at finde ud af, hvad der førte til skyderiet og for at finde frem til de mistænkte, siger Steve Carbajal ifølge AP.
Skudepisoden kommer få dage efter, at en bevæbnet studerende på en high school i Ohio dræbte to medstuderende og sårede tre andre.
Han flygtede efter skyderiet ud af cafeteriet, hvor han havde skudt, men en lærer fulgte efter. Den studerende overgav sig senere til en tilfældigt forbipasserende og er nu i politiets varetægt.
Det var fem teenagere, fire drenge og en pige, som blev ramt af skud ved den lejlighed.
