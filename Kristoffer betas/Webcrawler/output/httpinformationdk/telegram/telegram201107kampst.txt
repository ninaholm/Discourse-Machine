Der bliver kamp om studieboligerne
De kommende studerende må forberede sig på hård kamp om studieboliger efter rekordmange ansøgninger.


 Endnu er det ikke afgjort, hvor mange ansøgere der bliver optaget på landets universiteter, men allerede nu er der lagt op til en intens kamp om studieboligerne.
Kollegieboligselskabet, som administrerer 14 kollegier med i alt 1300 boliger i Odense, ser dystert på udsigterne til at få plads til alle de studerende.
- Jeg tror ikke, at det er sandsynligt, at vi får plads til alle dem, der gerne vil ind her, siger Ib Christensen, teknisk chef.
Odense Kommune har dog en "tag-over-hovedet" garanti, som skal sikre en eller anden form for bolig til de studerende.
Udmeldingen fra kollegieforeningen kommer efter, at Syddansk Universitet har modtaget 18 procent flere ansøgninger sammenlignet med sidste år.
Universitetet har hovedsæde i Odense og afdelinger i blandt andet Esbjerg, Kolding og Sønderborg.
- Der er kun kommet marginalt flere studieboliger. Kommunen har planer om at gå i gang med at opføre flere studieboliger fra september, siger Ib Christensen.
Rekordmange unge har i år søgt ind på landets universiteter og professionshøjskoler, og stort set alle byer oplever fremgang.
Det mærker man hos BoligPortal.dk, der er Danmarks største markedsplads for lejeboliger.
Allerede i juni oplevede de en stigning i antallet af boligsøgende blandt 18- til 25 årige i de fire store studiebyer.
Stigningen forekom i særdeleshed i Aalborg og Odense med henholdsvis 23 og 12 procent øget efterspørgsel.
- Så snart man ved, hvor man skal studere efter sommerferien, så er det med at komme i gang med at finde et sted at bo. Der er mange i samme situation, og antallet kommer til at stige, siger kommunikationsansvarlig Michael Winther-Rasmussen.
Alt i alt har 75.000 søgt ind på de videregående uddannelser i år. Den 30. juli får ansøgerne besked om, hvorvidt de er blevet optaget på deres foretrukne studium.
