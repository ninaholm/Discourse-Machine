300.000 mobilkunder kan ringe igen
Efter en fejl hos TDC kan tusindvis af berørte mobilkunder nu igen foretage opkald fra deres telefoner.


 Mange danskere har torsdag formiddag hevet mobilen forgæves op af lommen. Det skyldes en fejl hos TDC, der betød, at knap 300.000 mobilkunder ikke kunne foretage opkald fra deres telefoner.
Nu er problemet imidlertid blevet løst, og alle de berørte mobilkunder kan igen ringe og sms'e.
- Alle kunder er oppe at køre igen, fortæller presserådgiver hos TDC Rasmus Avnskjold.
Det var også ham, der tidligere på dagen måtte meddele, at en fejl under en daglig opdatering hos TDC betød, at en stor gruppe Telmore-kunder eller brugere af taletidskort fra TDC havde problemer med at foretage opkald.
- Vores teknikere har virkelig ligget vandret for at få det løst så hurtigt som muligt, siger Rasmus Avnskjold.
De mange kunder med forudbetalte abonnementer havde problemer fra klokken 8:30 til klokken 13:30.
TDC's system havde ved en fejl nulstillet de berørte kunders konti, så taletidskortene så ud til at være tømte. Men TDC var stadig i besiddelse af kundernes reelle saldo, og nu kan alle altså ringe og sms'e igen.
