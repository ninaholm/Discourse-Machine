Staten fyrer ældre i stor stil
Mens danskerne opfordres til at blive længere på jobbet, så fyrer staten i stadig større grad folk over 50 år


 Vi har hørt det før: Danmark har ikke råd til, at borgerne trækker sig tidligt tilbage fra arbejdsmarkedet.
Men nu viser det sig, at staten i stor stil - og i stigende grad - har blikket stift rettet mod de ældre, når der skal fyres.
Det fremgår af en opgørelse fra Finansministeriet.
Her har man fra 2010 til 2012 opgjort antallet af afskedigelser i statslige virksomheder, der indberetter til Statens Lønsystem, og hvor der bliver set på ansatte over henholdsvis 50 og 60 år.
Og her viser det sig, at næsten hver anden afskedigelse i 2012 - helt nøjagtig 49,1 procent - var af en person over 50 år.
Og det på trods af, at denne aldersgruppe blot udgør 37,7 procent af arbejdsstyrken.
Opgørelsen viser desuden, at tendensen til at afskedige de ældre ansatte i staten er blevet mere udbredt i perioden.
I 2010 var andelen af ældre-fyringerne på 44,3 procent af den samlede arbejdsstyrke.
Tallene bør ifølge arbejdsmarkedsforsker og professor ved Aalborg Universitet, Henning Jørgensen, få regeringen til at reagere:
- Disse viser, at der er et kæmpe problem her. Det er faktisk ulovligt at diskriminere på grund af folks alder, og det her siger noget om statens syn på de ældre som mindre produktive og omstillingsparate, siger han.
- Det er jo halvvejs hykleri, når lederne i staten afskediger ældre i så vidt et omfang, mens statsministeren siger, at vi skal blive længere på arbejdsmarkedet, siger Henning Jørgensen.
Opgørelsen fra Finansministeriet er kommet i hus med hjælp fra Moderniseringsstyrelsen, der har haft mulighed for at foretage særudtræk af data for aldersfordelingen af afskedigede ansatte i dele af de statslige virksomheder.
Finansminister Bjarne Corydon (S) beklager i et skriftligt svar, at man ikke tidligere har opgjort antallet af afskedigelser af ældre i staten:
 
- Jeg finder det beklageligt, at Moderniseringsstyrelsen i forbindelse med tidligere svar på tilsvarende spørgsmål ikke har været opmærksom på muligheden for at foretage de særudtræk af data, der gør det muligt at opgøre antallet af afskedigelser i staten fordelt på aldersgrupper.
