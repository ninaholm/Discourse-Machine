Bloomberg undskylder for snagen: Det er utilgiveligt
Journalisters adgang til private kundedata var en fejl, som Bloombergs chefredaktør undskylder.


 Massiv kritik har fået Bloomberg News til at fremsende en uforbeholden undskyldning for, at nyhedsbureauets journalister har haft adgang til oplysninger om kundernes private data.
- Vores journalister burde ikke have adgang til nogen form for data, der kan anses som private, skriver Bloombergs chefredaktør, Matthew Winkler, på bureauets hjemmeside.
- Jeg beklager, at de havde det. Fejlen er utilgivelig. I sidste måned ændrede vi straks vores retningslinjer, så vores reportere ikke længere har større adgang til information end vores kunder.
Søndag afkrævede både den amerikanske centralbank, Federal Reserve, og det amerikanske finansministerium et svar fra det verdensomspændende amerikanske nyhedsbureau.
De vil vide, om journalister hos Bloomberg News har overvåget kundernes ansattes opslag og brug af Bloomberg-maskinerne.
Bloomberg meddelte fredag, at man ville stoppe de ansattes adgang til private oplysninger på de finansielle terminaler.
En talsmand for nyhedsbureauet har erkendt, at "begrænsede data om kundeforhold længe har været tilgængeligt for vores journalister," men ikke "data på sikkerhedsniveau", handelsdata eller beskeder.
Skandalen har fået bureauets chefredaktør til at slå fast, at Bloomberg skal "gå videre og længere i beskyttelsen" af kundernes data.
- Vi undskylder for vores fejl, og den afspejler ikke vores kultur og arv, siger Winkler.
En klage fra den amerikanske storbank Goldman Sachs har imidlertid givet Bloomberg LP, der ejes af New Yorks borgmester, Michael Bloomberg, røde ører.
Banken har i en klage til nyhedsbureauet luftet sin utilfredshed over, at journalisterne hos nyhedsbureau-delen af Bloomberg tilsyneladende har haft adgang til oversigter over login-tider og opslag af de mange brugere.
Goldman Sachs bakkes op af en anden storbank, JP Morgan Chase, der også har oplevet, at journalister har ringet og spurgt til, hvorvidt specifikke medarbejdere er blevet fyret, siden de ikke har brugt deres terminaler længe.
Kunderne tæller den amerikanske centralbank, Vatikanet, privatbanker og mange flere verden over - herunder Danmarks Nationalbank, der flere gange har brugt Bloomberg som kilde til sine udgivelser.
