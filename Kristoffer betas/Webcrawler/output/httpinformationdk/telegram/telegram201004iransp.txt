Irans præsident frygter for jordskælv
Flere end halvdelen af indbyggerne i Teheran bør ifølge den iranske præsident, Mahmoud Ahmadinejad, flytte på grund af frygt for jordskælv.


 Mindst fem millioner af Teherans indbyggere nødt til at flytte andre steder hen, fordi Irans hovedstad hviler på flere forkastninger og er truet af jordskælv. Det siger landets præsident, Mahmoud Ahmadinejad.
- Vi kan ikke forlange af folk, at de skal forlade byen, men det er nødvendigt at gøre det. Mindst fem millioner skal forlade Teheran, så hovedstaden er mindre overfyldt og mere håndterbar i tilfælde af et skælv, citerer nyhedsbureauet Mehr ham for at sige.
Ahmadinejad siger, at regeringen kunne tilbyde jord i provinserne med lån til fire procent i rente og betydelige tilskud for at opmuntre Teherans beboere til at forlade den vidtspredte hovedstad.
Teheranprovinsen har knap 14 millioner indbyggere, otte millioner lever i byen, som hviler på flere brudlinjer. Eksperter advarer om, at et kraftigt jordskælv i Teheran kunne koste hundredtusinder af mennesker livet.
Ahmadinejad siger, at 67 procent af Irans befolkning på 74 millioner bor i byområder.
- Vi kan ikke forudsige, hvornår et jordskælv vil indtræffe. Men hvis der sker noget med Teheranprovinsens 13,8 millioner indbyggere, hvordan skal vi så kunne håndtere det, spørger han.
Iran er udsat for hyppige jordskælv, hvoraf mange har været ødelæggende. Den værste i nyere tid ramte i december 2003 den sydligt beliggende by Bam, hvor 31.000 mennesker - omkring en fjerdedel af byens indbyggere - blev dræbt.
