Dansk center glæder sig over lejrlukning



 Rehabiliterings- og Forskningscentret for Torturofre (RTC) er glade for præsident Barack Obamas beslutning om at lukke fangelejren i Guantanamo og at stoppe torturlignende forhørsmetoder.
 Obama underskrev i dag et dekret, som pålægger at lukke Guantanamo-lejren inden for et år.
 - Selvom vi helst så en lukning straks, glæder vi os utrolig meget over, at Guantanamo-lejren nu synes at blive fortid, siger RTC's kommunikationskoordinator Tue Magnussen i en pressemeddelelse.
 - Samtidig aktualiseres spørgsmålet om et retsopgør med Bush-administrationens ansvar. Ifølge FN's konvention mod tortur har USA forpligtet sig til at retsforfølge tortur. Det er principielt vigtigt, at der ikke er straffrihed for tortur, siger han.
 Danmark bør lægge pres på USA's nye regering, hvis det ikke af egen drift indleder retssager mod de ansvarlige for tortur, mener RTC.
