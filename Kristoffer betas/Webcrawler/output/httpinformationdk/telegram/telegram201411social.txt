Socialdemokrat stemmer imod regeringen i dagpengespørgsmål
Ved tirsdagens afstemning om halvering af genoptjening til dagpenge vil Jan Johansen stemme for.


 Det socialdemokratiske folketingsmedlem Jan Johansen stemmer tirsdag imod regeringen og for Enhedslistens beslutningsforslag om en halvering af genoptjeningsperioden for dagpenge.
Det oplyser folketingsmedlemmet til DR og Politiken.
Forslaget vil ændre genoptjeningsperioden fra 12 til seks måneder.
- Jeg stemmer for Enhedslistens forslag om at halvere genoptjeningsperioden. Det vil kunne hjælpe de mennesker på arbejdsmarkedet, der går og frygter for at blive fyret, siger Jan Johansen til DR Nyheder.
- Vi kan ikke være bekendt at holde fast i den dagpengereform nu, hvor over 40.000 mennesker er faldet ud af dagpengesystemet, siger han til DR Nyheder.
Jan Johansen er by- og boligordfører og medlem af beskæftigelsesudvalget for Socialdemokraterne. Han er opstillet på Fyn i Nyborgkredsen.
Han har en fortid i fagbevægelsen, og det er også arbejderne, han tænker på, når han stemmer imod regeringen til trods for, at det hans eget parti, der leder den.
- Jeg tror, det er et forslag, som folk vil klappe af rundt på arbejdspladserne. Regeringen har gjort meget, men det er jo ikke varigt. Og det tager pusten fra folk, at der er så lang en genoptjening, siger han Politiken.
Ud over Jan Johansen forventes Enhedslistens forslag at få opbakning fra Dansk Folkeparti og SF.
Socialdemokraternes gruppeformand, Leif Lahn Jensen, vil ikke forholde sig direkte til Jan Johansens usædvanlige enegang.
 - Nu afventer vi i morgen og hører, hvorfor Jan stemmer, som han gør. Det er en diskussion, vi tager til gruppemødet, og så må han forklare, hvorfor han gør, som han gør, siger Leif Lahn Jensen.
