V ryster på hovedet af anklage mod Fogh
Hverken Venstre eller De Konservative kan se noget galt i WikiLeaks påstande mod Anders Fogh Rasmussen.


 Venstres udenrigsordfører, Michael Aastrup Jensen, har kun hovedrysten tilovers for påstandene om, at tidligere statsminister Anders Fogh Rasmussen (V) har indgået en byttehandel med Tyrkiet til gengæld for posten som Natos generalsekretær.
- Bare fordi en tyrkisk viceudenrigsminister har sagt det under et møde, så bliver det jo ikke sandt. Vi har ikke lavet nogle aftaler med Tyrkiet. Det har jeg i hvert fald ikke kendskab til, siger han.
Også De Konservatives forsvarsordfører, Helge Adam Møller, afviser at Fogh - som lækkede dokumenter offentliggjort af WikiLeaks antyder - skulle have lovet Tyrkiet at undersøge, om den kurdiske tv-station Roj-Tv skal lukkes, for at han kunne blive Natos generalsekretær.
- Der er ikke noget at komme efter, siger Helge Adam Møller.
- Det er nøjagtig det samme, som regeringen har sagt gentagne gange i folketingssalen. Roj-Tv vil blive lukket, hvis de foretager sig noget ulovligt, siger han.
Det ville ifølge Helge Adam Møller være mere sensationelt, hvis Fogh havde sagt det modsatte.
Lækkede dokumenter, som organisationen WikiLeaks har offentliggjort, antyder, at  Anders Fogh Rasmussen har svigtet løfter til Tyrkiet.
 Som en forudsætning for, at tyrkerne i april 2009 ville godkende Fogh som Natos generalsekretær, skal Fogh have lovet, at Tyrkiet ville få posten som vicegeneralsekretær i Nato. Desuden skulle Danmark undersøge, om Roj-Tv kunne lukkes.
- Jeg tror, at det er en tyrkisk viceudenrigsminister, der skulle markere sig. Med mit kendskab til Anders Fogh Rasmussen har jeg ikke fantasi til at forestille mig, at han har lavet en aftale, siger Michael Aastrup Jensen.
Tidligere udenrigsminister Mogens Lykketoft (S) kalder det "utilstedeligt", hvis den påståede handel har fundet sted.
Siden det omtalte møde har Rigsadvokaten rejst tiltale mod ROJ TV efter terrorbestemmelsen. Tv-stationen anklages for at støtte den kurdiske oprørsgruppe PKK, der er på EU's terrorliste.
