Nordkorea: Raketaffyring er en succes
En satellit er blevet bragt i kredsløb, lyder det fra Nordkorea efter udskældt raketaffyring. Sydkorea raser.


 Nordkorea bekræfter, at den har afsendt en langtrækkende raket. Landet oplyser, at den har haft succes med sin mission om at placere en satellit i kredsløb, lyder det fra Nordkoreas statsstyrede nyhedsbureau, KCNA.
- Affyringen af den anden version af vores Kwangmyongsong-3 satellit fra Sohae Rum Center ... 12. december var succesfuldt, skriver KCNA.
- Satellitten er gået i kredsløb som planlagt, hedder det videre.
Mens Nordkoreanerne betegner opsendelsen som en succes, er reaktionen helt modsat hos koreanerne i syd.
Sydkoreas udenrigsminister Kim Sung-Hwan fordømmer raketaffyringen som en åbenlys krænkelse af FN-resolutioner og som en trussel mod stabiliteten på den koreanske halvø og i verden som helhed.
- Vores regering fordømmer kraftigt, sammen med det internationale samfund, Nordkorea for at ignorere gentagne advarsler og anmodninger om at annullere affyringen og fortsætte med sådanne provokationer, siger udenrigsministeren.
Det internationale samfund mener ikke, at der er tale om en satellit, men at Nordkorea er i gang med udvikle en langdistanceraket.
