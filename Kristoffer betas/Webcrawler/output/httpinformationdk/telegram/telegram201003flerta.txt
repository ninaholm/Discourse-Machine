Flertal for burkaforbud i store EU-lande



 Et flertal af vælgerne i EU's fem største lande vil gerne have indført et burkaforbud i deres land. Det viser en spørgeundersøgelse foretaget af analysebureauet Harris for den britiske avis Financial Times.
Størst opbakning til et burkaforbud er der i Frankrig, hvor præsident Nicolas Sarkozy har taget de første politiske skridt i retning af et forbud mod den muslimske klædedragt. Ifølge undersøgelsen har Sarkozy støtte fra 70 procent af franskmændene.
I Spanien og Italien er henholdsvis 65 og 63 procent af befolkningen tilhængere af et burkaforbud, men også i Storbritannien og Tyskland er der stor folkelig opbakning til at forbyde burkaen.
57 procent af briterne ønsker et forbud, mens præcis halvdelen af de tyske deltagere i undersøgelsen ønsker et nationalt burkaforbud.
- Undersøgelsen reflekterer den stigende bekymring, som der er omkring dette emne, i dele af Europa, siger Patrick Weil, ekspert i national identitetsfølelse ved Paris-Sorbonne Universitet, til Financial Times
Europæerne går dog ikke ind for at bruge burkadebatten som løftestang til et opgør med alle religiøse symboler i det offentlige rum. Endnu engang er der størst opbakning i Frankrig, hvor 22 procent af befolkningen går ind for et bredt forbud mod religiøse symboler. Lavest tilslutning er der i Storbritannien med ni procent. 
Undersøgelsen viser også, at modstanden mod brug af burka i høj grad er et europæisk fænomen. Blot hver tredje amerikaner og hver fjerde kineser går ind for et forbud mod brug af burka.
