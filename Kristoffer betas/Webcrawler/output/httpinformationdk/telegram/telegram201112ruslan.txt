Rusland er optaget som medlem af WTO
Rusland er langt om længe blevet optaget som medlem af verdenshandelsorganisationen WTO.


 Efter 18 års venten og mange forhandlinger er Rusland optaget som medlem af verdenshandelsorganisationen WTO.
Det skete ved en ceremoni i Geneve, efter at den schweiziske regering tidligere på året fik forhandlet et kompromis igennem mellem Rusland og Georgien, der siden 2008 har sat en kæp i hjulet på Ruslands optagelse.
Rusland bliver medlem nummer 154 af organisationen, der arbejder på at liberalisere handlen mellem verdens lande og samtidig afstikker rammer og regler for samhandel.
Mange internationale topledere hilser medlemskabet velkommen. Det råstofrige Rusland er langt den største økonomi, som indtil nu har stået uden for WTO.
- Dette er godt for Rusland. Dette er godt for WTO, siger den tyske erhvervsminister, Philip Rösler.
Fra dansk siden udtrykker Dansk Industri (DI) også glæde over Ruslands medlemskab.
DI henviser til, at det russiske marked bliver mere åbent og nemmere at handle med, fordi toldsatser sænkes, og at der bliver klare regler for samhandlen mellem Rusland og Danmark.
