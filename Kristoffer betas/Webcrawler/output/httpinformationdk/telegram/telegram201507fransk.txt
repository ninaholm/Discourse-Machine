Fransk anklager arkiverer undersøgelse af Arafats død
Yasser Arafats enke mener fortsat, at hendes mand blev forgivet, men det er tidligere afvist af eksperter.


 En fransk anklager i Nanterre har indstillet sagen og efterforskningen af den tidligere palæstinensiske leder Yasser Arafats død.
Arafats enke hævder, at han blev forgivet.
- Anklageren ønsker, at sagen skal falde, oplyser anklagemyndighedens kontor til nyhedsbureauet AFP.
Ekslederen, som blev født i Kairo af en palæstinensisk far og en egyptisk mor, døde 75 år gammel i Paris i november 2004.
Han blev flyttet til et hospital i den franske hovedstad, da han fik et maveonde på sit kontor i det palæstinensiske hovedkvarter i Ramallah på Vestbredden.
I 2012 fik hans enke, Suha Arafat, rejst sagen om forgiftning ved en domstol i Nanterre.
Samme år blev den palæstinensiske eksleders jordiske rester fundet frem, og eksperthold fra Frankrig, Rusland og Schweiz tog omkring 60 prøver fra graven.
Både russiske og franske eksperter har fastslået, at Yasser Arafat døde en naturlig død. Han døde af alderdom efter en infektion.
Fundet af det radioaktive stof polonium i den tidligere PLO-leders krop under en anden undersøgelse havde ellers givet næring til teorier om forgiftning.
Yasser Arafat blev i 1994 den første præsident for Det Palæstinensiske Selvstyre. Den position havde han til sin død i 2004.
Schweiziske eksperter fandt en "usædvanlig mængde polonium" i genstande, som havde tilhørt Arafat. Enken var i besiddelse af disse genstande.
Franske eksperter fandt ligeledes to isotoper af polonium i prøver fra Arafats grav, men de konkluderede at disse fund var "naturlige."
Suha Arafat har klaget over, at Frankrig har lukket efterforskningen for tidligt uden at undersøge sagen til bunds.
