USA fanger ledende pakistansk medlem af Taliban
Det højtstående medlem af Taliban Latif Mehsud er blevet fanget af amerikanske tropper i militær operation.


 Amerikanske tropper har i en militær operation fanget en højtstående leder af Pakistans Taliban, siger en amerikanske embedsmand fredag.
- Jeg kan bekræfte, at amerikanske tropper har fanget terroristleder Latif Mehsud i en militær operation, siger Marie Harf, der er talsmand for det amerikanske udenrigsministerium.
Hun tilføjer, at han er kommandant i Tehreek-e-Taliban, TTP, der er en selvstændig gruppe, som er allieret med Taliban i Afghanistan.
Derudover gav hun ikke detaljer om operationen og sagde ikke hvor og hvornår, den fandt sted.
- Mehsud er senior-kommandør i TTP og arbejdede som fortrolig for gruppens leder Hakimullah Mehsud, siger Harf og fortæller videre, at TTP har taget ansvaret for det mislykkede terrorangreb på Times Square i New York i 2010.
Gruppen parkerede en bil på pladsen fyldt med benzin, propangas, kunstgødning og sprængstoffer. Bomberyddere fik dog fjernet sprængstofferne inden bilen eksploderede. Hakimullah Mehsud, der har været rapporteret død, trådte frem og tog ansvar for bomben.
Gruppen "har svoret at angribe USA igen", siger Harf videre og tilføjer, at gruppen også har stået bag angreb på amerikanske diplomater i Pakistan såvel som hændelser, der har kostet pakistanske civile livet.
