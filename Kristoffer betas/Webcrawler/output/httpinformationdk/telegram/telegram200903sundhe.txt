Sundhedsminister i hidsig sygehuskamp



 Tonen var hidsig, og sundhedsminister Jakob Axel Nielsen (K) indkasserede mange buhråb, da han tirsdag i Holstebro i en stopfyldt hal stod over for mindst 700 ældre vestjyder. Helt ud på gaden stod de i kø for at vise deres vrede over længere vej til nærmeste akutsygehus i fremtiden. 
 Hånlatteren bølgede flere gange gennem lokalet, når sundhedsministeren forsikrede de fremmødte, at målet er et sygehusvæsen, der er lige for alle. 
 Ministeren var rejst vestpå for at overbevise de lokale om, at et godt sygehusvæsen kræver, at de dygtigste eksperter samles på færre sygehuse. Længere afstand skal løses ved flere helikoptere og lægeambulancer og en behandling af den syge, der starter allerede på vej til sygehuset.
 De mange fremmødte var til gengæld kommet for at overbevise ministeren om, at det aldrig kommer til at fungere, hvis de ikke får et sygehus længere mod vest end Herning. Flere gange måtte ministeren bede folk høre efter, hvad han sagde. Men selv holdt han sig heller ikke tilbage.
 - Du er rejsende i falsk utryghed, sagde han under højlydte buhråb til husmoderen Esther Jakobsen fra Thyholm. Hun har stået i spidsen for det vestjyske sygehusoprør og afleveret 43.000 underskrifter til ministeren. 

