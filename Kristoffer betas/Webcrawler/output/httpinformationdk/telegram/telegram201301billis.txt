Billister kører dødskørsel bag ambulancer i udrykning
Falckreddere fortæller, at biler lægger sig i slipstrømmen på ambulancer. Livsfarligt og egoistisk, lyder det.


 For nogle bilister er en ambulanceudrykning en kærkommen mulighed for at springe myldretidstrafikken over, mens andre holder pænt i kø.
Flere Falck-reddere landet over melder om, at bilister i høj fart lægger sig lige bag efter et udrykningskøretøj og endda følger med over ved rødt lys, skriver metroXpress.
- Nogle gange er det pårørende, der mister jordforbindelsen og følger efter ambulancen, fortæller Kenneth Jensen, der er redder og fælles-sikkerhedsrepræsentant for Falck i Region Øst, der blandt andet omfatter hele hovedstadsområdet.
- Men der er også flere andre bilister, der følger efter ambulancer under udrykning, tilføjer han.
Tendensen er den samme i Vestsjælland:
- Om det er for at komme hurtigt frem, eller fordi folk er nysgerrige, ved jeg ikke. Men flere biler lægger sig helt op bag ambulancer under udrykning. Det har jeg selv oplevet flere gange, siger redder hos Falck i Slagelse Morten Andersen til metroXpress.
Han er fællestillidsmand for Falck-redderne på Vestsjælland.
- I de 20 år, jeg har kørt ambulance, har adfærden aldrig været værre end nu. Det er dødsensfarligt og egoistisk. Desværre tror jeg, at det er svært at gøre noget ved problemet. Der er en tendens i samfundet til, at man bare skal hurtigt frem, lyder det.
 Morten Andersen fortæller, at bilisterne kun sjældent bliver meldt til politiet. Det sker kun, hvis bilisterne har været decideret til chikane for ambulancen.
