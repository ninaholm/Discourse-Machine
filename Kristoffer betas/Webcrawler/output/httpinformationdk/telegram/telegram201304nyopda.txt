Ny opdagelse: Måske der alligevel findes liv derude
En international forskergruppe har opdaget et planetsystem med to planeter, der kan være beboelige.


 Muligheden for at der findes liv et andet sted i rummet er større, end vi hidtil har troet.
Således har et internationalt hold forskere nu opdaget et planetsystem med fem planeter, hvoraf to af planeterne ligger i den beboelige zone - med andre ord er temperaturen på planeterne rigtig for liv, viser resultater publiceret i det videnskabelige tidsskrift Science.
- Det er det tætteste, vi er på at finde beboelige planeter, siger astrofysiker Lars A. Buchhave fra Niels Bohr Institutet og Centre for Star and Planet Formation ved Københavns Universitet.
De fem nyopdagede planeter er alle små med en radius på mellem en halv og to gange Jordens radius.
De tre inderste af planeterne har en omløbstid på henholdsvis 5, 12 og 58 dage, så deres år er meget korte, og de er ekstremt varme. Men anderledes jord-lignende er forholdene på de to sidste planeter:
- De to yderste planeter, der kaldes Kepler-62e og Kepler-62f, har en omløbstid på henholdsvis 122 og 267 dage, og de ligger i et meget interessant område.
- Hvis den inderste planet har en atmosfære ligesom Jorden, vil den have en temperatur på cirka 30 grader, og den yderste vil have en temperatur på minus 32 grader. Det er altså i den beboelige zone med mulighed for liv, siger Lars A. Buchhave.
Til sammenligning ville vores planet, Jorden, have en temperatur på minus 18 grader, hvis den ikke havde en atmosfære.
Med en atmosfære har den en temperatur på 15 grader, da atmosfæren jo som bekendt virker som et skjold, der holder på solens varme.
De nuværende teleskoper kan dog ikke opklare, om de to planeter er faste klippeplaneter, og om de har en atmosfære.
Så forskerne ser meget frem til, at NASA's TESS Mission sendes op i 2017, hvor man formentlig vil kunne observere planeterne og detaljerne i deres atmosfærer.
Bag opdagelsen står det internationale team, Kepler-missionen, som blandt andet danske forskere fra Niels Bohr Instituttet og Aarhus Universitet har været med i.
Opdagelsen er gjort med NASA-satellitten Kepler.
