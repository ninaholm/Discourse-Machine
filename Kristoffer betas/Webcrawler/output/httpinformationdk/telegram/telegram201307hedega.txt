Hedegaard vil hurtigt videre med CO2-redningsplan
EU-Parlamentet ønsker at trække 900 millioner klimakvoter ud af markedet, efter at Hedegaard i april fik et nej


 Klimakommissær Connie Hedegaard er godt tilfreds med, at EU-Parlamentet onsdag stemte for et revideret forslag om at trække 900 millioner klimakvoter ud af markedet for at højne prisen.
Parlamentarikerne vedtog kun et enkelt ændringsforslag under afstemningen, og dermed lægger det nye forslag sig tæt op ad det, som med et flertal på blot 19 stemmer blev nedstemt i april.
- Selvfølgelig er jeg tilfreds. Sommetider tager ting tid i politik.
- Men jeg synes, det er interessant, at efter alt den debat, der har været, så er vi endt med, at de siger ja til et kvotehandelssystem, der fungerer i Europa, siger Hedegaard, der gerne vil hurtigt videre med de næste skridt i forhandlingerne.
Forslaget skal få virksomheder til at udlede færre drivhusgasser ved at drive prisen på kvoterne, som virksomheden skal købe, i vejret.
Parlamentarikerne vedtog et ændringsforslag om, at EU-Kommissionen maksimalt må trække 900 millioner kvoter ud af markedet, hvis det ikke medfører risiko for, at virksomheder flytter ud af EU.
Kvoterne må kun trækkes ud af markedet én gang frem mod 2020, hedder det i teksten.
- Dermed minder det, der er kommet ud, om det, der blev forkastet. Så på den måde kan jeg kun være tilfreds. Nu er det op til regeringerne at tage stilling, siger kommissæren om det reviderede forslag.
Dermed har EU-Parlamentet vedtaget sit indspil til de forhandlinger, der nu kan begynde med rådet i form af EU's medlemslande.
Særligt europæiske industrivirksomheder har kæmpet hårdt for at få parlamentarikerne til at stemme imod Hedegaards forslag, men hun håber, at dagens afstemning giver tid til eftertanke.
- Dem, der er imod, kan lobbye, så tosset de vil. Men jeg håber bare, at der vil være eftertanke hos industrien, siger hun og understreger, at hun tror, at rådet vil træffe en "fornuftig beslutning" i de fremtidige forhandlinger.
