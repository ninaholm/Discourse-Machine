Danske soldater dræber fire pirater
Det danske krigsskib Esbern Snare har været i kamp mod pirater. Fire formodede pirater blev dræbt.


 Det danske krigsskib Esbern Snare har været i ildkamp med et piratmoderskib.
Under kampen blev fire formodede pirater dræbt og 10 såret.
Hverken de seksten gidsler, der også var på skibet, eller krigsskibets besætning er kommet til skade ved hændelsen, oplyser Søværnets Operative Kommando, SOK.
Det var under en patrulje langs Somalias kyst, at Esbern Snare torsdag morgen nærmede sig et piratmoderskib.
Men da man fra det danske krigsskib forsøgte at standse moderskibet med anråb, blev der fra piratmoderskibet åbnet ild. Og det blev besvaret af danskerne.
Kort efter skudvekslingen blev der fra piratmoderskibet smidt flere våben over bord, inden piraterne overgav sig. Efterfølgende fik danskerne kontrol over piratmoderskibet.
Samlet var der 44 personer om bord på piratskibet. Her var de 16 iranske gidsler, mens de resterende 28 er formodede pirater. Desuden blev der fundet flere våben og andet pirat-udstyr.
Alle 10 sårede efter ildkampen behandles om bord på Esbern Snare.
De fire dræbte formodede pirater er blevet begravet til søs i henhold til Nato-procedurer og under hensyntagen til muslimske traditioner.
Mens de iranske gidsler kan se frem til et snarligt gensyn med deres familier, er de 24 formodede pirater foreløbig tilbageholdt på Esbern Snare.
De danske myndigheder undersøger nu mulighederne for retsforfølgelse af de formodede pirater.
