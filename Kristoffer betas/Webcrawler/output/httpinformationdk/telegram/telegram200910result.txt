Resultat af afghansk valg endnu uafklaret



 Det lykkedes ikke for en FN-kommission, der behandler klager efter præsidentvalget i Afghanistan, at nå til enighed om valgresultatet. Det var ellers ventet lørdag.
 En talsmand for klagekommissionen, ECC, fortæller, at en række klager stadig undersøges, men at behandlingen ventes afsluttet søndag.
 ECC skulle have afleveret sin endelig vurdering af valget til den uafhængige valgkommission, IEC, der så skal vurdere behandlingen af klagerne inden det officielle resultat offentliggøres.
 En talsmand for IEC siger, at valgkommissionen skal have mindst to dage til at gennemgå klagebehandlingen. Dermed kan det endelige resultat af præsidentvalget den 20. august først ventes tirsdag. 
 En kandidat skal have mindst halvdelen af de afgivne stemmer for at blive valg i første runde. Den siddende præsident, Hamid Karzai, har ifølge oplysninger tidligere på ugen fra EEC fået godt 47 procent. Afghanistans egen valgkommission siger, at Karzai har fået 54 procent. Hans nærmeste modkandidat Abdullah Abdullah har fået knap 30 procent.

