FN skal drøfte EU's planer om at stoppe menneskesmuglere
Storbritannien er ifølge avis klar med forslag til FN-resolution om at sætte kamphelikoptere ind mod smuglere.


 Sikkerhedsrådet i FN skal mandag diskutere EU-landenes planer om at stoppe de menneskesmuglere, der står bag strømmen af migranter fra Nordafrika over Middelhavet.
EU's udenrigschef, Federica Mogherini, skal orientere Sikkerhedsrådet om unionens planer, der blandt andet omfatter et forslag om at forsøge at ødelægge menneskesmuglernes fartøjer.
Storbritannien, der er blandt de faste medlemmer af Sikkerhedsrådet, er ifølge avisen The Guardian klar med et forslag til en FN-resolution om netop denne del af EU's strategi, skriver nyhedsbureauet NTB.
Efter de seneste ugers mange tragedier i Middelhavet, hvor hundredvis af flygtninge frygtes at være druknet under forsøget på at komme til Europa, kom EU-Kommissionen i april med en tipunkts-plan, der skal stoppe strømmen af flygtninge.
Ud for Libyens kyst er over 5000 flygtninge døde de seneste 18 måneder som følge af kæntrede smuglerbåde, skriver nyhedsbureauet AFP.
Det britiske resolutionsforslag taler om at indsætte militærhelikoptere for at "neutralisere" bådene, skriver The Guardian.
Forsvarsministrene fra Tyskland, Polen, Spanien og Frankrig drøftede søndag planerne på et møde i Lorient i Frankrig.
- Først må vi udveksle efterretninger for at lokalisere smuglerne og deres transportmidler. Og så har vi brug for tvangsforanstaltninger, og det kan ikke ske uden et FN-mandat, som nu skal diskuteres, siger Frankrigs forsvarsminister, Jean-Yves Le Drian.
Hovedparten af de mange mennesker, som flygter fra krig og elendighed i Mellemøsten og Afrika, begiver sig ud på den i mange tilfælde farefulde færd fra Libyen, hvor menneskesmuglere stort set har frit spil på grund af kaos og lovløse tilstande, der har bredt sig, siden Muammar Gaddafi blev afsat i 2011.
Kritikere af EU's planer om at lade militær operere i libysk farvand siger, at uden et internationalt mandat vil det være et brud på internationale regler.
FN's generalsekretær, Ban Ki-moon, har også udtrykt sig skeptisk om planerne.
