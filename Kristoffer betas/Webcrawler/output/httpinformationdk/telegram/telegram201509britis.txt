Britiske fly har dræbt 330 af Islamisk Stats folk
Alle efterretninger om virkningerne af luftangreb mod Islamisk Stat er behæftet med stor usikkerhed.


 Omkring 330 oprørere fra Islamisk Stat er blevet dræbt ved britiske luftangreb siden september sidste år, siger Storbritanniens forsvarsminister, Michael Fallon.
- Dette tal er højst usikkert - særligt fordi vi ikke har soldater på landjorden, som ville kunne observere konsekvenserne af luftangrebene, understreger Fallon i en skriftlig erklæring til det britiske parlament.
- Vi mener ikke, at der er sket civile tab ved nogle af de britiske luftangreb, skriver han.
Storbritannien har jævnligt gennemført luftangreb mod IS i Irak som en del af den amerikansk-ledede koalitions luftkrig i området siden september i fjor.
Briterne deltager ikke i angreb i Syrien, da premierminister David Cameron i 2013 tabte en parlamentsafstemning om at tillade angreb mod Syriens præsident, Bashar al-Assad.
Cameron er fortsat opsat på at vinde parlamentets opbakning til at udvide luftangrebene, så briterne også kan angribe Islamisk Stat i Syrien. Fallon siger, at den nuværende linje er ulogisk.
Den nye Labourleder, Jeremy Corbyn, er en veteran på anti-krigsfløjen, og Cameron kan ikke være sikker på, at han ville kunne vinde en afstemning om spørgsmålet i dag.
 Cameron sagde tidligere på måneden, at Storbritannien har anvendt en ubemandet drone til at dræbe to britiske islamister i Syrien. Han kaldte angrebet for "selvforsvar" og understregede, at det ikke var en del af en koalitions indsats mod Islamisk Stat.
Danmark deltager ligesom briterne i bombardementer af Islamisk Stat i Irak, men ikke i Syrien. Britiske droner har hidtil kun været anvendt til at indsamle efterretninger om Islamisk Stat.
