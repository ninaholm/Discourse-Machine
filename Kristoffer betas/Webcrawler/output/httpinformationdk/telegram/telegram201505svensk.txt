Svenske piloter når til enighed med SAS
De svenske piloter er nået til enighed med flyselskabet SAS om en ny aftale.


 SAS er nået til enighed med de svenske piloter, og dermed er en strejke afblæst. Det oplyser luftfartsselskabet i en pressemeddelelse.
Fagforeningen SPF repræsenterer cirka 430 svenske SAS-piloter og havde varslet arbejdsnedlæggelse fra midnat natten mellem onsdag og torsdag. Deadlinen blev imidlertid udskudt til klokken otte, og lidt over ni blev parterne så enige.
- Det er glædeligt, at vi har indgået en ny aftale, og at vi undgår en strejke i Sverige, siger koncernchef i SAS Rickard Gustafson.
Til gengæld kunne SAS ikke blive enige med nogle af de norske piloter. Forhandlingerne mellem den norske pilotforening Norske SAS-Flygeres Forening (NSF) og SAS brød sammen klokken 05.30.
Strejken vil i første omgang kun berøre få afgange, lyder det fra flyselskabet.
I første omgang er der kun udtaget seks piloter til strejken, men de norske piloter agter gradvist at øge antallet af strejken gennem pinseweekenden, skriver det norske nyhedsbureau NTB.
