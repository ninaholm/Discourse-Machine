Nu kører klimatoget mod København



 Da den polske miljøminister og mødeformand, Maciej Nowicki, klokken tre natten til i dag lukkede årets klimakonference i byen Poznan, var en global klimaaftale på næste års FN-topmøde i København reelt rykket et stykke nærmere.
 Forinden havde ulande og miljøorganisationer dog udtrykt dyb skuffelse og frustration. Toneangivende lande som Indien og Brasilien hudflettede de rige lande for at være nærige og ufølsomme over for de lidelser, klimaforandringerne allerede nu påfører verdens fattige.
 Til gengæld kom en politisk yderst ømtålelig sag på plads. Der er nu vedtaget retningslinjer for den tilpasningsfond, der skal yde tilskud til klimabeskyttelse i ulandene, og det er ifølge FN's klimachef, Yvo de Boer, af afgørende betydning for en Københavns-aftale. 
 På spørgsmålet om, hvorvidt halvdelen af arbejdet så også er gjort i Poznan, svarede Yvo de Boer på et pressemøde kl. 03 lørdag morgen: - Nej, det er ikke. Men som i enhver maraton skal man løbe virkelig hurtigt til sidst - ikke i begyndelsen, sagde FN's klimachef.
