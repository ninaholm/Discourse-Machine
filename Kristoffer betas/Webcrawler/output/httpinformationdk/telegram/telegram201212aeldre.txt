Ældre løber tør for pensionsmidler efter 10 år
De populære ratepensioner er skyld i, at mange ældre har brugt pensionen efter 10 år.


 En femtedel af danskerne har brændt den private pensionsopsparing af kun 10 år inde i pensionisttilværelsen, viser en ny undersøgelse fra ATP.
Og det går dårligt i spænd med den udbredte forventning om, at danskerne i fremtiden vil være langt mere afhængige af udbetalinger fra netop de private opsparinger, skriver Morgenavisen Jyllands-Posten torsdag.
- Der er en betydelig andel, der har overlevet deres egne ressourcer, og det er der jo frihed til i dag.
- Men det er afgørende for samfundet, at de private pensioner er med til at forsørge folk gennem hele alderdommen, siger Ole Beier Sørensen, der er analysechef i ATP til avisen.
Det er ifølge analysechefen især de 10-årige ratepensioner, der er skyld i, at så mange er løbet tør for opsparing så kort tid efter pensioneringen.
At flere danskere vælger at få udbetalt pensionen i løbet af en kortere årrække, vil ifølge eksperterne ikke alene kunne få konsekvenser for de offentlige finanser, men også definere forholdet mellem rig og fattig i alderdommen.
- De private ordninger som arbejdsmarkedspensionerne aflaster jo statskassen, men det samfundsøkonomiske aspekt er ikke det største problem.
- Først og fremmest vil det nuværende mønster i pensionsudbetalingerne være kilde til større ulighed blandt de ældre danskere, siger Jørn Henrik Petersen, der er professor ved SDU og tidligere medlem af Velfærdskommisionen til Jyllands-Posten.
