Kampe i Syrien rykker tæt på Damaskus
Syriens befolkning frygter i stigende grad en regulær borgerkrig.


 Hårde kampe mellem sikkerhedsstyrker og oprørere nær den syriske hovedstad søndag kostede ifølge menneskerettighedsaktivister mange menneskeliv, da oppositionen forsøgte at øge presset mod regimet under præsident Bashar al-Assad.
Mindst 80 mennesker blev meldt dræbt over hele Syrien søndag. Halvdelen af dem var civile. Dermed er der siden fredag dræbt 175 mennesker, siger Syriens Observatorium for Menneskerttigheder i London.
 Lederen af gruppen, Rami Abdel Rahman, siger, at kampene nær Damaskus var de hårdeste, siden den folkelige opstand begyndte i marts.
 I Damaskus-forstæderne Douma, Saaba, Irbin og Hamuriyeh skød sikkerhedsstyrker med tungt artilleri og mortergranater. Oprørere siger, at over 50 officerer og soldater hoppede af og gik over til oppositionen.
Oprørerne hævder også, at de rykker frem mod Damaskus og står otte kilometer fra hovedstaden.
 - Desto mere regimet bruger hæren, desto flere soldater deserterer, siger Ahmed al-Khatib, en lokal oprørsleder i forstæderne.
 I Hama havde regimet sendt skarpskytter op på hustagene, og soldater efterlod dræbte i gaderne med bagbundne hænder i flere bydele.
Optrapningen af volden sker dagen efter, at Den Arabiske Liga besluttede at suspendere organisationens observatørmission i landet på grund af den tiltagende vold.
Journalister fra BBC, der er inde i Syrien, siger, at der er stigende frygt i befolkningen for en regulær borgerkrig.
I flere byer og Damaskus-forstæder tager spændinger til, da oppositionen sidder på store områder, som militæret kun kan kontrollere ved at indsætte mange soldater og snigskytter for at få aktivister til flygte fra gaden.
Den Arabiske Ligas udenrigsministre mødes i Kairo 5. februar for at tage stilling til, om observatørerne skal trækkes helt hjem, siger en talsmand for ligaen.
Oppositionens paraplyorganisation Det Syriske Nationale Råd (SNC) siger, at det sender dets leder til New York for at forsøge at overbevise FN's Sikkerhedsråd om, at den syriske befolkning har brug for beskyttelse mod præsident Bashar al-Assad's regime.
SNC-chefen Burhan Ghaliuns rejse kommer på et tidspunkt, hvor Europa og arabiske lande presser på for at få FN til at handle trods stærk modstand fra Rusland.
