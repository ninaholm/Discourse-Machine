Venstre vil have tjek på reformgevinst
Venstre vil ikke skaffe penge på reformer og lade Enhedslisten bruge gevinsten, siger tidligere V-minister.


 Regeringen kan godt glemme alt om at få Venstres hjælp til at skaffe milliarder til statskassen ved reformer af førtidspension, fleksjob, sygedagpenge, kontanthjælp og skat, hvis regeringen vil solde gevinsten op sammen med Enhedslisten.
Det fastslår Venstres forhenværende finansminister, Claus Hjort Frederiksen, fredag i en debat med økonomi- og indenrigsminister Margrethe Vestager (R) og Kommunernes Landsforenings formand, Jan Trøjborg, ved KL's såkaldte topmøde i Aalborg.
- Skal vi finde en masse reformer, der frigør et økonomisk råderum, så vil vi ikke lade Margrethe formøble det med Enhedslisten. Så vil vi gerne have medbestemmelse om, hvad pengene skal bruges til, siger han og får straks svar på tiltale.
- Vi oplever blot med de initiativer, at gældsstiftelsen bliver lidt mere moderat. Derfor er der ingen grund til at tegne et billede af, at når vi har lavet en reform, så stikker jeg af med (Enhedslistens) Frank Aaen, og så bliver der fest i kongeriget, siger Margrethe Vestager.
Danskerne forventer ifølge økonomi- og indenrigsministeren, at politikerne skifter ham fra julemænd til hulemænd, så de sætter tæring efter næring og får økonomien på ret køl.
- Ellers havde de ikke valgt et reformflertal i Folketinget, siger hun.
Claus Hjort Frederiksen understreger, at De Radikale i 2011 reformerede efterlønnen og halverede dagpengeperioden sammen med VK-regeringen og Dansk Folkeparti. De Radikale burde fortsætte i reformsporet, mener Claus Hjort Frederiksen, men tvivler.
- Tilliden er der ikke rigtig, når Frank Aaen er med på bagagebæreret, siger han.
- Jeg er mere kendt for en Christiania-cykel, hvor det er svært at styre nede fra kassen, siger Margrethe Vestager.
