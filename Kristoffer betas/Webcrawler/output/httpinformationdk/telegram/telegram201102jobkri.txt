Jobkrisen i USA fortsætter
Tal for januar viser, at det går alt for langsomt med at etablere nye arbejdspladser i USA.


 Jobskabelsen i USA var alt andet andet en prangende i januar.
Der blev kun skabt 36.000 nye arbejdspladser, og det var langt over 100.000 færre end forventet.
Alligevel faldt arbejdsløshedsprocenten fra 9,4 i december til 9,0 procent, oplyser arbejdsministeriet i Washington.
Arbejdsløshedsprocenten fortæller ikke, hvor mange der reelt er arbejdsløse i USA. Flere millioner er ikke længere understøttelsesberettiget og opgiver på grund af manglende jobmuligheder at være arbejdssøgende. De falder uden for statistikken.
Ifølge tallene fra det amerikanske arbejdsministerium var det frem til 31. januar kun lykkedes at etablere en million nye arbejdspladser for de otte millioner, der gik tabt mellem december 2007 og februar 2010.
En tommelfingerregel siger, at der hver eneste måned skal oprettes over 100.000 nye arbejdspladser for at holde trit med tilstrømningen af amerikanere, der melder sig på arbejdsmarkedet. Først da vil den reelle arbejdsløshed begynde at falde. 
