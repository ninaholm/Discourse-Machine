Bogbommert bør få konsekvenser



 Da forsvarsminister Søren Gade orienterede Udenrigspolitisk Nævn om oversættelsen af bogen "Jæger - i krig med eliten", burde han samtidig have fortalt, at oversættelsen nærmest var ulæselig. 
 Men det kunne han ikke, fordi departementschef i Forsvarsministeriet Lars Findsen ikke havde orienteret ministeren om oversættelsens kvalitet. Forsvarskommandoen havde ellers oplyst Lars Findsen om, at der var tale om en oversættelse af tvivlsom karakter.
 Det bør få konsekvenser, mener juralektor Sten Bønsing fra Aalborg Universitet.
 Ifølge Bønsing er ministre i henhold til ministeransvarsloven forpligtede til at følge op på det, hvis der sker fejl i deres ministerium. 
 - Nu er ministeren blevet dårligt rådgivet én gang, men det er hans pligt at sørge for, at det ikke sker igen, siger Sten Bønsing.
 Ifølge Sten Bønsing bør forsvarsministeren give Lars Findsen en irettesættelse. Men han understreger dog, at det er op til forsvarsministeren selv at vurdere, om sagen skal have konsekvenser for Lars Findsen.
