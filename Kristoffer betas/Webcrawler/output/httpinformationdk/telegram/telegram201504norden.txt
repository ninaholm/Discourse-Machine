Norden optrapper militærsamarbejde efter russisk uro
Nordiske ministre er enige om at udvide militærsamarbejdet som svar på Ruslands militære aggressivitet.


 De nordiske lande vil udvide det militære samarbejde for at imødegå russiske aggressioner.
Den danske forsvarsminister, Nicolai Wammen (S), og hans norske, svenske og finske kolleger samt Islands udenrigsminister skriver i en kronik i Aftenposten, at det militære samarbejde landene imellem skal geares op.
Teksten har form af en erklæring og er et direkte svar på aggressiv russisk optræden i de nordiske landes nærområder. Der bliver også lagt op til øget samarbejde med de baltiske lande.
- Vi må forholde os til Ruslands handlinger - ikke til Kremls retorik. Rusland gennemfører store økonomiske satsninger på sin militære formåen. De har vist, at de er klar til at bruge militære virkemidler for at opnå deres politiske mål, selv når det indebærer brud på internationale folkeretslige principper, skriver ministrene ifølge Aftenposten.
- Det russiske forsvar optræder udfordrende langs vore grænser, og der har været flere grænsekrænkelser over for landene ved Østersøen, hedder det videre.
Ministrene kalder Ruslands ageren for den største trussel mod sikkerheden i Europa.
Det optrappede samarbejde vil blandt andet indebære flere fælles øvelser, fælles industrisamarbejde også i forsvarssammenhæng, fælles udveksling af efterretninger og fælles bearbejdning af cyber-materiale.
Forsvarsekspert og professor Janne Haaland Matlary mener, at Rusland vil opfatte budskabet fra de nordiske ministre som aggressivt.
- Man må regne med negative reaktioner fra russisk side, uden at dette bør tillægges vægt, siger Matlary til Aftenposten.
Det første synlige bevis på det forstærkede samarbejde ventes at blive øvelsen "Arctic Challenge" i slutningen af maj. Der er tale om en luftforsvarsøvelse, som vil finde sted både i Sverige og i Norge. Også USA ventes at deltage med F-16-fly.
