Clinton: Afghanistan skal løses politisk
Kun en politisk løsning kan afslutte krigen i Afghanistan, fastslår Hillary Clinton.


 Hvis krigen i Afghanistan nogensinde skal slutte, så kræver det en politisk løsning. Sådan lyder budskabet fra USA's udenrigsminister Hillary Clinton, der fredag holdt tale ved Asia Society i New York.
Her gentog hun planerne om at begynde tilbagetrækningen af amerikanske soldater allerede til juli i år, og senest ved udgangen af 2014 skal afghanerne selv tage ansvaret for deres land.
Amerikanernes strategi er at splitte talibanoprørerne i Afghanistan fra terrornetværket al-Qaeda. Tidligere skelnede amerikanerne ikke mellem Taliban og al-Qaeda, men nu lyder erkendelsen, at flere afghanere blot ser Taliban som et levebrød, og ikke et kald.
- Bryd båndene til al-Qaeda, giv afkald på vold og overhold den afghanske forfatning. Så er du igen en del af det afghanske samfund, lyder opfordringen fra Clinton.
Hun erkender, at det for mange amerikanere lyder "usmageligt" og "ufatteligt" at tale om forsoning med Taliban. Men krigen i Afghanistan kan ikke vindes med bomber og kanoner.
- Vores militære chefer i felten vil være de første til at sige, at det er en kortsigtet og destruktiv opfattelse. Vi vil aldrig kunne dræbe nok oprørere til at slutte krigen, siger Hillary Clinton.
