DSB-hovedkvarter bliver omdannet til kollegium
480 studerende kan formentlig snart flytte ind i DSB's tidligere hovedkvarter i hjertet af København.


 Snart kan københavnske studerende flytte ind i DSB's gamle bygninger.
Selskabets tidligere hovedsæde på Sølvgade lige ved Kongens Have bliver nemlig formentlig omdannet til kollegium. Det vil blive hjem for 480 danske og internationale studerende.
Det kommende kollegium er resultatet af et nyt partnerskab mellem rektor for Københavns Universitet, Ralf Hemmingsen, og overborgmester Frank Jensen (S).
- Det går ikke, at unge mennesker ikke kan finde en bolig. Vi oplever hvert år ved studiestart, at der er rigtig mange studerende, der må sove på sofaer hos familien, siger Frank Jensen.
Også Ralf Hemmingsen understreger, at et nyt kollegium kan være med til at mindske bolignøden blandt de studerende.
- Det er svært for vores studerende at finde en bolig. Så jeg er glad for, at vi i et partnerskab med Københavns Kommune kan bidrage med idéer til nye konkrete projekter til byen, skriver han i en pressemeddelelse.
DSB flyttede fra bygningen tidligere i år. Den stod færdig i 1771 og fungerede som kaserne frem til 1926. Herefter overtog DSB ejendommen.
Ejendomsselskabet Norden ejer bygningen. De ser positivt på etableringen af et kollegium, når den rigtige ejer til projektet er fundet.
