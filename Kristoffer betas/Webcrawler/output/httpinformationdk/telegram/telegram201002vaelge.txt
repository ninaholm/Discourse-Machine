Vælgerlussing til Villy Søvndal



 Bølgen af fremgang, som SF-formand Villy Søvndal plejer at surfe af sted på, er kammet over. Ifølge den nyeste Gallup-måling for Berlingske Tidende går SF tilbage fra 19,1 til 16,4 procent af stemmerne, og det er det største tilbageslag partiet har oplevet i de seneste knap to år. 
Alligevel ville rød blok sende regeringens nye ministerhold ud i kulden, hvis der var valg i dag, for Socialdemokraterne og de Radikale samler de frafaldne SFere op, skriver berlingske.dk.
- Det vigtigste er, at vi har et centrum-venstre-flertal, siger SFs gruppeformand, Ole Sohn, som ikke vil afvise, at Villy Søvndals skarpe reaktion imod det meget omtalte mødremøde på Holbergskolen har haft betydning for SFs tilbagegang. 
Socialdemokraterne går frem til 26,6 procent af stemmerne, mens de Radikale får 4,7 procent. Også Venstre har fremgang, mens både de Konservative og Dansk Folkeparti går lidt tilbage i forhold til sidste måned.
