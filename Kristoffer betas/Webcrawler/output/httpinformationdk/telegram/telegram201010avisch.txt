Avis-chef er ikke i spil som ny Plummer
Direktør i JP/Politikens Hus, Lars Munch, slår fast, at han ikke er kandidat til den ledige top-stilling i DR.


 Danmarks Radios bestyrelse kan godt spare sig et opkald til direktøren for JP/Politikens hus, Lars Munch, i dens søgen efter en ny generaldirektør.
Avis-chefen slår nemlig utvetydigt fast, at han ikke er i spil til stillingen, efter Kenneth Plummer torsdag trak sig.
 
- Jeg er meget glad for det job, jeg har, og er derfor ikke kandidat, siger Lars Munch til Ritzau.
Ifølge DR's bestyrelsesformand, Michael Christiansen, er det vigtigt, at den næste DR-chef "både brænder for nyheder og kultur, men også forstår denne komplekse maskines natur". Christiansen tilføjer, at den kommende generaldirektør derfor skal have "en rimelig ledererfaring".
Spørgsmål: Lars Munch, er det en stilling, der passer godt til din profil?
- Ja, det kan jeg godt se, siger han.
Kenneth Plummer trak sig fra sin stilling oven på udgivelsen af bogen "Plummer- Summen af kardemommen". Her beskrives det blandt andet, at Plummer - uden for citat - har tilbudt forfatteren fortrolige oplysninger, mod at bogen ikke skulle indeholde historier om hans privatliv.
 Lars Munch ønsker ikke at forholde sig til det stormvejr, som hans tidligere kollega i toppen af mediebranchen er kommet ud i. 
- Det ville være helt upassende, hvis jeg havde kommentarer til det, siger Lars Munch. 
