Nordkoreas leder kommer ud af sit skjul
Kim Jong-uns fravær har udløst spekulationer om sygdom eller magtkamp, men nu er han igen set offentligt.


 Nordkoreas leder, Kim Jong-un, har for første gang i flere uger vist sig offentligt.
Sidst han dukkede op ved et officielt arrangement var i begyndelsen af september, da han sammen med sin hustru overværede en koncert i hovedstaden Pyongyang.
Og nu er han tilsyneladende kommet ud af sit skjul. Tirsdag skriver det statslige nyhedsbureau KCNA, at Kim Jong-un for nylig har besøgt et forskningscenter og et boligområde.
KCNA oplyser ikke datoen for besøgene, men nyhedsbureauet skriver normalt om den slags begivenheder, dagen efter at de finder sted.
Nordkoreas avis Rodong Sinmun bringer samtidig tirsdag en række billeder af Kim Jong-un, som støtter sig til en stok. På billederne smiler han iført et klassisk mørkt jakkesæt.
Kim Jong-uns lange fravær har skabt spekulationer om, at han lider af en alvorlig sygdom eller har mistet grebet om magten. Tv-billeder har tidligere vist, at diktatoren har været dårligt gående. Kim Jong-un har også taget markant på i vægt, siden han i 2011 overtog magten efter sin far.
Lederen udeblev fredag fra et vigtigt jubilæum, der markerede 69-års-dagen for dannelsen af det regerende nordkoreanske arbejderparti. Han har også undladt at møde op ved en række møder i nationalforsamlingen.
I juli viste han sig offentligt 24 gange, i august 16 gange, men kun én gang i løbet af september, viser en optælling, som CNN har lavet.
Det er anden gang i Kim Jong-uns regeringstid, at han har holdt sig væk fra offentlighedens søgelys i en længere periode.
I juni 2012 - seks måneder efter magtoverdragelsen - hverken skrev de statslige medier om Kim Jong-un eller bragte nye fotografier af ham. Men måneden efter dukkede han igen op i medierne i forbindelse med et besøg i et delfinarium.
