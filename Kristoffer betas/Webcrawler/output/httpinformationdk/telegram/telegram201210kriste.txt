Kristen dreng jages i Pakistan for sms
Muslimske naboer blev oprørt over 16-årig kristen, der videresendte sms med anti-islamisk indhold.


 Politiet i Pakistan leder efter en kristen dreng, der er anklaget for at sende en islamfjendtlig sms til sine muslimske naboer i byen Karachi.
Den eftersøgte er den 16-årige dreng Ryan Stanten.
Han blev onsdag sigtet for blasfemi, efter ophidsede beboere var brudt ind i familiens hjem og havde ransaget det. En del indbo blev stukket i brand.
Drengen og hans familie var allerede på et tidspunkt flygtet fra deres hus, fordi de frygtede at blive angrebet.
- Vi har gennemført flere aktioner, men drengen mangler stadig at blive tilbageholdt, siger en lokal politiofficer.
Den 16-årige har ifølge oplysningerne fortalt naboer, at han videresendte en sms, han modtog på sin mobiltelefon. Han havde ikke læst sms'en.
Hvad der stod i sms'en er ikke oplyst.
Det er den anden blasfemi-sag inden for to måneder, der er rettet mod kristne teenagere.
I august blev en kristen pige anholdt i Islamabad. Hun blev beskyldt for at have brændt sider af Koranen.
En lokal imam blev kort tid efter anholdt og anklaget for selv at stå bag afbrændingen og at have plantet beviserne, så de pegede mod pigen.
Imamen siger, han er uskyldig, og tre nøglevidner har siden trukket deres vidneudsagn mod ham tilbage. Han ventes snart at blive løsladt.
Pigen, der er udviklingshæmmet, er ført til et ukendt sted, efter hun er løsladt mod kaution i sidste måned.
