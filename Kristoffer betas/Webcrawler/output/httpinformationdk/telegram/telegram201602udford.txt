Udfordrende fremtid får Novo-aktien til at bløde
Novo Nordisk præciserede i regnskabet sine finansielle målsætninger, og det brød investorerne sig ikke om.


 Novo Nordisk-aktien lukkede onsdag med et fald på 7,6 procent på fondsbørsen.
Det er på trods af, at selskabet tidligere på dagen præsenterede et overskud på knap 35 milliarder for 2015 i forbindelse med offentliggørelsen af regnskabet.
Årsagen til de nedadvendte mundvige skal formentlig findes i regnskabets afsnit om forventningerne til 2016 og årene frem.
I år forventer ledelsen meget forsigtigt, at man opnår en salgsvækst på 5-9 procent og en tilsvarende fremgang i driftsresultatet.
På sigt forventer man tocifret vækst de kommende år, hvilket er lidt vagere end tidligere udmeldinger, og det er formentlig det, som er årsag til kursfaldet.
Novo kan derimod glæde sig over et rekordhøjt overskud. Blandt Novos produkter er det særligt diabetesmidlet Victoza, der har bidraget til fremgangen, men salget af selskabets moderne insuliner er også steget med 22 procent.
Kigger man på regionerne særskilt, har Novo Nordisk øget sit samlede salg i Nordamerika med 32 procent i danske kroner.
Regnskabet blev udsendt omkring en time før børsåbning klokken 9, og få sekunder inde i dagens handel var Novo Nordisk-aktien allerede nede med omkring seks procent.
I løbet af dagen faldt der lidt ro på Novos aktie, da den ved middagstid faldt med omkring fire procent.
Ifølge analytikere er fald i oliepriserne ligeledes med til at lægge en dæmper på stemningen på de finansielle markeder rundt om i verden.
Det betød, at C20 Cap-indekset endte dagen 2,7 procent. Samlet har eliteindekset siden nytår oplevet et fald på lidt over syv procent.
