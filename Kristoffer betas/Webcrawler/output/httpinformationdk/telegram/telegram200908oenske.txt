Ønske om screening for fødselsdepressioner



 Tusindvis af børn kunne få en bedre start på livet, familier kunne undgå skilsmisser og kriser, og kvinder kunne undgå langvarige traumer og sygdom, hvis samfundet satte ind med en landsdækkende systematisk screening og hurtig hjælp ved fødselsdepression.  
 Med et simpelt spørgeskema er det muligt at screene for fødselsdepression og derved opspore tre gange så mange fødselsdepressioner som ellers. Det dokumenterer en ny undersøgelse, som Århus Kommune har gennemført sammen med Mødrehjælpen, Center for Folkesundhed og Psykiatrien i Region Midtjylland. Flere tusinde førstegangsfødende blev tilbudt at deltage i screening for fødselsdepression og efterfølgende behandling med samtaleterapi i grupper.
 Resultaterne fra Århus viser, at kvinderne gerne vil deltage i screening, og at behandlingen hjælper de fleste, oplyser professor Poul Videbech, der er ledende overlæge på Århus Universitetshospital i Risskov.
 - Vores undersøgelse viser, at man kan gøre meget med få midler, siger han til Dagens Medicin.
 Undersøgelsen dokumenterer, at gruppeterapi reducerede depressionstegnene for 80 procent af kvinderne. Mødrehjælpen foreslår på baggrund af undersøgelsen at indføre systematisk screening af alle nybagte mødre.
 - Det vil betyde, at færre børn vil få problemer som følge af deres mors fødselsdepression, og det kan derfor også være en god samfundsmæssig investering, siger Mødrehjælpens direktør, Mads Roke Clausen.
 Undersøgelsen tyder på, at man med en systematisk screening på landsplan ville kunne finde mere end 3000 fødselsdepressioner hvert år, som ellers ikke ville blive opdaget. 
