Chikane mod muslimer er øget eksplosivt i Frankrig
Siden terrorangrebet i Paris er der registreret 128 antimuslimske hændelser i Frankrig.


 Det dødelige angreb på det satiriske franske ugeblad Charlie Hebdo har efter alt at dømme gjort livet sværere for landets muslimer.
Antallet af antimuslimske hændelser er således eksploderet siden angrebet 7. januar, hvor 12 mennesker blev dræbt af to muslimske brødre.
I løbet af to uger er ikke færre end 128 antimuslimske hændelser blevet registreret.
Det svarer næsten til det samlede antal fra hele 2014, konstaterer Det Nationale Observatorium mod Islamofobi.
Observatoriet har registreret 33 episoder mod moskeer, mens yderligere 95 tilfælde af antimuslimske hændelser er blevet rapporteret til franske myndigheder.
Hele sidste år fandt 133 sådanne hændelser sted.
Omfanget af sådanne forbrydelser menes imidlertid at have været betydeligt højere i de forgangne uger, da tal for Paris og byens omkringliggende region endnu ikke er talt med.
Antallet af antimuslimske hændelser faldt i 2014 med 41 procent, men ifølge Det Nationale Observatorium mod Islamofobi afspejler nedgangen ikke virkeligheden.
- Mange muslimer ønsker ikke systematisk at rapportere klager, når de er ofre for fremmedfjendske handlinger, da de er overbeviste om, at det ikke vil føre noget med sig, hvilket desværre ofte er tilfældet, konstaterer observatoriet.
