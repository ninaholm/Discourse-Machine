Afsløring af ubåd passer godt ind i Putins kram
Afsløring af ubåd i Sverige støtter Ruslands egen opfattelse af at være stormagt, siger forsvarsanalytiker.


 Sverige bekræfter fredag, at det var en miniubåd, som det svenske forsvar jagtede i sidste måned ud for Stockholm, og der er al grund til at tro, at den var russisk. Det er ikke det værste, der kunne ske for præsident Vladimir Putin.
Det vurderer analytiker ved forsvarsakademiet Johannes Nordby.
- Det er ikke det værste, der kunne ske for russerne, hvis alle spekulerer i, at de har haft en ubåd derinde, men ikke kan bevise det.
Det passer meget godt ind i Ruslands egen fortælling, at det er en regional magt, og selv om det ikke har kalkuleret med den opmærksomhed, som ubåden har givet, så understøtter den idéen om Rusland som en global magt i Europa.
Det kan heller ikke helt udelukkes, at Rusland med vilje har forsøgt at blive opdaget i skærgården, siger Nordby.
- Den doktrin, som Putin ser verden i, er meget gammeldags, men alligevel giver det god mening. Det giver et indtryk af, at Rusland er militært stærk, selv om det egentlig ikke er det, siger han.
Det er i samme optik, når russiske fly begynder at bevæge sig tæt på både Danmark og Sverige
Danmark har grund til at tage russiske ubådsaktiviteter alvorligt, selv om den svenske kyst med mange skærgårde udgør et særligt problem. Men det danske forsvar har kun begrænset kapacitet til at jagte ubåde, siger han.
- Vi har et farvand ved Bornholm, og så har vi et rigsfællesskab. Skærgården i Sverige ligner bestemt også skærgården ved Grønland, og derfor vil det have en betydelig interesse, hvilken sikkerhedspolitisk betydning Grønland får fremadrettet.
- Svenskerne står i den specielle situation, at de er neutrale, og den neutralitet må de vise alle, at den skal respekteres, siger Nordby.
