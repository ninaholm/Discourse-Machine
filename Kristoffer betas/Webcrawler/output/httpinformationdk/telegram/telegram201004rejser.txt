Rejseråd til Thailand skærpet
Udenrigsministeriet skærper rejsevejledning til Thailand, mens kampe mellem sikkerhedsstyrker og demonstranter spidser til.


 Mindst 19 mennesker er dræbt og omkring 800 såret efter de seneste sammenstød mellem sikkerhedsstyrker og demonstranter i Thailand, og det får nu Udenrigsministeriets Borgerservice til at skærpe rejsevejledningen.
Situationens udvikling er uforudsigelig. Atmosfære er spændt og præget af konfrontation, skriver ministeriet på hjemmesiden.
- Vi fraråder ikke rejser til Thailand, men rejsende skal være meget agtpågivende, specielt hvis de besøger Bangkok, siger vagthavende i Borgerservice, der følger situationen nøje.
Rådet er, at de rejsende i Bangkok generelt holder sig væk fra demonstrationer og større forsamlinger, fordi demonstrationerne kan flytte sig med kort varsel.
Militæret og politiet har vidtrækkende beføjelser til at oprette lov og orden, og det er forbudt at samles i politiske forsamlinger på flere end fem personer.
Det danske rejseselskab Star Tours sender fortsat gæster til Thailand, men da sæsonen er gået på hæld, er det kun destinationer som Phuket i Sydthailand, der er målet. 
Området er ikke påvirket af optøjerne i hovedstaden, og derfor bliver planlagte fly også sendt af sted uden bekymringer.
- Vi flyver fortsat derned, men vi følger Udenrigsministeriets rejsevejledning og situationen på stedet. Det er vores indtryk, at de rejsende bliver på Phuket eller andre destinationer i det sydlige Thailand, hvor der er fred og ro, og ikke tager til Bangkok, siger Star Tours salgsdirektør, Stig Elling.
Der er omkring 1600 danske charterturister i Thailand.
