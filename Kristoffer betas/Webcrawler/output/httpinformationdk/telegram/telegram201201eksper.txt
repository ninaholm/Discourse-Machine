Ekspert: Stor fordel ved smalt energiforlig
Store ambitioner er vigtigere end et bredt forlig, mener professor. Men samtidig kan det skabe utryghed.


 Klima- og energiminister Martin Lidegaard (R) skal ikke være bekymret for at lave et smalt energiforlig.
Store ambitioner er nemlig vigtigere end et bredt forlig, mener professor Henrik Lund fra Aalborg Universitet (AAU).
- Det gode ved det smalle forlig er, at forliget måske kan blive tilstrækkeligt ambitiøst til, at vi kan realisere målsætningen om 100 procent vedvarende energi i 2050, siger Henrik Lund, der er tilknyttet AAU's Forskningsgruppe for Energiplanlægning.
- Men det er en balance, tilføjer han.
Et smalt energiforlig kan nemlig skabe utryghed hos dem, der skal investere i forliget, fordi energiforliget kan blive ændret ved et regeringsskifte.
- Et bredt forlig er godt, for det skaber sikkerhed hos de aktører, der skal i gang med at investere. Mange investeringer strækker sig længere end en regeringsperiode, og derfor er det vigtigt, at man investerer i et trygt miljø, siger han og tilføjer:
- Men hvis man laver det tilstrækkeligt ambitiøst, så det kan betale sig for dem, der skal investere, tror jeg ikke, det betyder så meget.
Klima- og energiministeren meldte tidligere mandag ud, at regeringen foretrækker et bredt energiforlig, men ikke for hver en pris.
Regeringen er klar til at smide 5,6 milliarder i forliget, mens oppositionspartiet Venstre vil stille 3 milliarder til rådighed.
Fra dansk erhvervsliv lyder der en stærk opfordring til, at regeringen kæmper videre for et bredt forlig.
- Det er vigtigt for erhvervslivet, at den lange tradition for brede forlig på energiområdet fastholdes, siger Tine Roed, der er direktør i Dansk Industri, til Vindmølleindustriens nyhedsbrev Megawatt.
- Et bredt forlig skaber sikkerhed for investorerne. Det er vigtigt, at der er en langsigtet forudsigelighed omkring omkostningerne, tilføjer hun.

