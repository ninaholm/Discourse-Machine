Overbevisende sejr: Fire år mere til Obama
Barack Obama fortsætter på præsidentposten i USA efter sikker sejr over republikanske Mitt Romney.


 Barack Obama kan med god samvittighed puste ud efter en lang og hård valgkamp. For tidligt onsdag morgen dansk tid stod det klart, at han har genvundet præsidentposten i USA efter en intens dyst mod republikaneren Mitt Romney.
 - Vi har kæmpet os tilbage. For USA er det bedste endnu i vente, lød det fra Barack Obama, da han takkede for støtten ved sejrsfesten i hjembyen, Chicago.
Obamas sejr blev slået fast, da han vandt nøglestaten Ohio. Forinden havde han vundet flere af de vigtige svingstater - blandt andet Pennsylvania, Michigan og Iowa.
Siden er også Virginia føjet til sejrslisten. Og selvom der fortsat mangler en afgørelse fra Florida, er sejren knusende sikkert i hus.
Det kræver nemlig 270 af de såkaldte valgmænd at tage sejren, og Obama har uden Florida allerede 303. Derimod har Romney kun 206 valgmænd.
Mitt Romney erkendte da også tidligt onsdag morgen dansk tid sit nederlag.
 - Jeg havde sådan håbet på, at jeg kunne hjælpe jer med at dreje landet i en anden retning, sagde Massachusetts' tidligere guvernør, da han talte til sine tilhængere i Boston.
Da Obama overtog præsidentposten, var USA midt i den værste økonomiske krise siden børskrakket i 1929, og det har i den grad præget Obamas første embedsperiode - og ikke mindst valgkampen, hvor økonomien har været hovedtemaet.
Forretningsmanden Romney forsøgte at argumentere for, at han kunne styre "virksomheden" Amerika bedre end sin modstander, der er blevet kritiseret hårdt for ikke at være i stand til at komme arbejdsløshed og national gæld til livs.
Obama er kun den anden demokratiske præsident, som det er lykkes for at vinde en anden periode som præsident siden Anden Verdenskrig. Den første var Bill Clinton, der under valgkampen utrætteligt har slået på tromme for sin partifælle.
Hele tirsdag aften var der god stemning i Obamas valghovedkvarter. Da Obama vandt Pennsylvania og statens 20 valgmænd, jublede kampagnestaben, og festen blev vildere, da han også vandt Wisconsin og Michigan.
