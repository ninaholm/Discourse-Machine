Kommunen frikender Frank Jensen i jobsag



 Københavns overborgmester Frank Jensen (S) har ikke brudt nogen regler, da der skulle ansættes medarbejdere i hans sekretariat. Forvaltningen i kommunen har heller ikke brudt nogle regler, men de ledige stillinger burde have være slået lidt bredere op.
Sådan lyder konklusionen i en lang redegørelse fra Københavns Kommunes Økonomiforvaltning til ombudsmand Hans Gammeltoft-Hansen. Ombudsmanden er gået ind i sagen om ansættelsen af folk hos borgmesteren. To af de nye medarbejdere har været med til at føre kampagne for Frank Jensen.
Kommunen har allerede indrømmet, at stillingerne skulle være slået op på jobnet.dk, men ellers er der ikke begået nogle fejl. Det fremgår af redegørelsen, som nu er sendt til Hans Gammeltoft-Hansen.
- Der er således hverken i forbindelse med beslutningen om indkaldelse til ansættelsessamtaler eller ved besættelsen af de ledige stillinger sket en tilsidesættelse af gældende regler eller lagt vægt på usaglige hensyn, herunder partipolitiske hensyn, skriver forvaltningen i redegørelsen.
Nu vil forvaltningen vente på ombudsmandens redegørelse i sagen.
I alt syv medarbejdere blev ansat i sekretariatet, så de kunne begynde sammen med Frank Jensen 1. januar. Tre kom via interne rokader i kommunen, mens fire stillinger blev slået op. Det var formelt embedsfolk i Københavns Kommune, der stod for ansættelserne, men da to af de nyansatte var med i Frank Jensens valgkamp og andre har tætte bånd til Socialdemokratiet, kræver ombudsmanden nu også Frank Jensens rolle belyst. Mistanken er, at der var tale om politiske ansættelser og ikke sagligt begrundede ansættelser.
Flere eksperter i forvaltningsret har tidligere vurderet, at Frank Jensen ikke risikerer mere end en påtale.
