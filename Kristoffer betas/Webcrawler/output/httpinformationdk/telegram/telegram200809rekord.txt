Rekordføring til britiske konservative



 Hvis der var valg i Storbritannien i dag, ville Det Konservative Parti løbe med en sikker sejr. En ny meningsmåling giver de konservative 52 procent af stemmerne.
 Det er mere end dobbelt så stor vælgeropbakning som Labour får. Regeringspartiet må i målingen nøjes med 24 procent.
 - Vi har lavet målinger siden 1970'erne, og det er den største konservative føring vi nogensinde har registreret, siger Julia Clark, der leder analyseinstituttet Ipsos-MORI, der står bag målingen.
 I en tilsvarende måling i sidste måned stod de konservative til 48 procent af stemmerne. Clark siger, at fremgangen især er sket på bekostning af det mindre oppositionsparti De Liberale Demokrater.
