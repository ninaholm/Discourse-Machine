Flere timer på universiteterne - men ikke alle steder
Siden 2010 har universiteterne fået ekstra penge til at sikre mere undervisning på humaniora og samfundsfag.


  Antallet af timer, som studerende på landets universiteter tilbringer med deres undervisere, er stigende.
Det skriver Politiken søndag på baggrund af et notat fra Uddannelsesministeriet, som avisen er i besiddelse af.
Siden 2010 har universiteterne fået ekstra penge fra staten til at sikre mere undervisning på humaniora og samfundsfag, hvor det alt for ofte var normen, at studerende måtte nøjes med ned til fem timers undervisning om ugen.
Ifølge opgørelsen fra Uddannelsesministeriet har den øgede bevilling ført til, at universiteterne har hævet timetallet.
Når det gælder de bacheloruddannelser, som i 2010 havde et timetal, der var under gennemsnittet, er de siden begyndt at tilbyde 26 procent mere undervisning.
For kandidatuddannelsernes vedkommende tilbydes der i dag 57 procent mere undervisning på de uddannelser, som i 2010 lå under gennemsnittet.
Alligevel er der stadig fag, hvor pengeindsprøjtningen ikke har haft nogen virkning, og hvor de studerende må klare sig med 3-5 timers undervisning om ugen, viser opgørelsen.
Det er langtfra tilfredsstillende, siger uddannelsesminister Morten Østergaard (R).
- Jeg er stærkt bekymret over, at godt og vel 10 procent af de uddannelser, der lå under gennemsnittet, da vi startede løftet for år tilbage, stadigvæk er helt uberørt af, at vi rent faktisk nu har prioriteret ganske mange ressourcer i deres retning, siger ministeren til Politiken.
Universiteternes rektorformand, Jens Oddershede, er glad for, at antallet af undervisningstimer er steget.
- Men når det er sagt, er der for mange eksempler på, at man ikke tilbyder et tilstrækkeligt antal timer. Det vil vi, og det skal vi ændre på. Om et år tror jeg, situationen ser anderledes ud, siger han til Politiken.
