Muhammedkrise: Sudan løfter forbud mod Danmark
Et lidt uklart forbud mod danske varer og statsborgere er ophævet, meddeler den sudanesiske centralbank.


 Sudan har onsdag ophævet et seks år gammelt forbud mod import af danske varer og indrejse af danske statsborgere, som landet indførte i kølvandet på og som straf for danske avisers offentliggørelse af Muhammedtegninger.
Forbuddet blev indført i 2008, og ifølge nyhedsbureauet dpa skriver den sudanske centralbank onsdag på sin hjemmeside, at landets banker er blevet beordret til at hæve embargoen.
Der er ikke umiddelbart nogen forklaring på, hvorfor denne beslutning er taget, men det har ifølge nyhedsbureauet været almindelig kendt, at danske varer har fundet vej til Sudan via blandt andet Egypten og Golfen.
I 2008 blev karikaturtegningerne af profeten Muhammed genoptrykt af flere danske aviser efter et drabsforsøg mod Jyllands-Postens tegner Kurt Westergaard.
Avisen trykte tegningerne første gang i 2005.
Tegningerne skabte opstandelse nogle steder i den arabiske verden, efter at daværende imam Ahmed Akkari sammen med en delegation rejste til Mellemøsten, hvor han var med til at opildne til had mod Danmark.
Under Muhammedkrisen i februar 2006 blev den danske ambassade i Syriens hovedstad, Damaskus, stormet og raseret og det danske konsulat i Beirut i nabolandet Libanon stukket i brand.
Akkari har siden taget kraftig afstand fra sin handling under og op til Muhammedkrisen, og i dag kritiserer han islamismen. Den libanesisk fødte dansker har netop været på rundtur for at møde gamle bekendte og for at sige undskyld.
Blandt andre har han besøgt Anders Fogh Rasmussen, som på daværende tidspunkt var statsminister.
Anders Fogh Rasmussen sagde i 2008, at man ikke havde modtaget nogen officiel meddelelse om en embargo fra Sudan, og at billedet af en boykot var "diffust".
