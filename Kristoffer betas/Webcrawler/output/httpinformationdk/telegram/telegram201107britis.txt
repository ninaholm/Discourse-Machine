Britiske atleter dropper Murdoch-aftale
Britiske atleter, der skal deltage i De Olympiske Lege i London, skrotter samarbejde med Murdoch-aviser.


 Britiske atleter opsagde torsdag en aftale med mediemogulen Rupert Murdochs News International, der sikrede, at hans britiske aviser var de eneste medier, der fik adgang til atleterne op til De Olympiske Lege i London næste år.
Team 2012, et projekt, der støtter potentielle britiske deltagere i legene, siger, at man har skrottet aftalen med News International, Murdochs britiske holding-selskab, som følge af lukningen af hans avis News of the World.
Ifølge aftalen ville Murdochs tilbageværende aviser i Storbritannien - The Sun, The Times og The Sunday Times - have kunnet kalde sig "Officielle Team 2012-aviser".
Men i lyset af lukningen af Murdochs mest sælgende avis i Storbritannien, News of the World, og den røre avisens telefonaflytninger har skabt, mener Team 2012 ikke længere, at samarbejdet er umagen værd.
- Som følge af lukningen af News of the World kan aftalen ikke længere føres ud i livet som oprindeligt tænkt, hedder det i en erklæring fra Team 2012, der repræsenterer over 1200 atleter, der kæmper om at komme med på Storbritanniens olympiske hold.
Team 2012 oplyser videre, at de nu er ved at "undersøge andre mediepartnerskaber via en række kanaler".
