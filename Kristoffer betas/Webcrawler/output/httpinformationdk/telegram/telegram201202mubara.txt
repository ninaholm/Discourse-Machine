Mubarak bliver dømt i juni
I juni falder dommen i sagen mod Egyptens ekspræsident, der er sigtet for at beordre drab på demonstranter.


 Egyptens afsatte præsident, Hosni Mubarak, risikerer at få en dødsdom, når en domstol i Kairo afsiger dom i sagen mod ham den 2. juni.
Det oplyser dommer Ahmed Refaat.
Mubarak er anklaget for at have givet sikkerhedsstyrkerne ordre til at dræbe demonstranter, der i januar og februar sidste år protesterede mod hans regime.
Også tidligere indenrigsminister Habib el-Adly og seks af det tidligere styres sikkerhedschefer er sigtet for deres rolle i drabene på over 850 demonstranter.
Tusindvis af andre rundt om i Egypten blev såret, da sikkerhedsstyrker slog hårdhændet ned på demonstrationerne.
Efter 18 dages protester trådte Hosni Mubarak tilbage og overdrog magten til et militærråd, der fortsat er Egyptens øverste myndighed.
Foruden drabssigtelsen er Mubarak og hans to sønner, Alaa og Gamal, sigtet for korruption.
