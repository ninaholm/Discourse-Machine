Trafikaftale sikrer supercykelstier i større byer
Supercykelstier og et togstop i Kalundborg er blandt projekter i trafikaftale med regering, venstrefløj og DF.


 Regeringen har fordelt 253 millioner kroner fra tre puljer til trafikprojekter. Det gælder supercykelstier i København, Aarhus, Aalborg og Esbjerg samt et særligt togstop i det østlige Kalundborg, hvor Novo Nordisk udvider sin fabrik.
Det fremgår af en trafikaftale mellem regeringspartierne SF, Enhedslisten og Dansk Folkeparti. Pengene kommer fra én milliard kroner, som blev afsat, da regeringen droppede sit løfte i regeringsprogrammet om en betalingsring omkring København.
Det oplyser transportminister Magnus Heunicke (S).
- Det er en kvart milliard kroner, som går målrettet til konkrete projekter. Det handler om supercykelstier og sikker cykelparkering. Selvfølgelig i København, men også i Aarhus, Aalborg og Esbjerg, siger Magnus Heunicke.
Der er også en pulje, som forbedrer den kollektive trafik udenfor de store byer. Der er bedre adgang for busser, som har svært ved at komme frem i de større byer, siger transportministeren.
I Aarhus opføres et særligt parkeringshus ved banegården.
-
Det er en rigtig god aftale, siger Dansk Folkepartis trafikordfører, Kim Christiansen.
Enhedslistens trafikordfører, Henning Hyllested, glæder sig over, at mange projekters værdi fordobles til en halv milliard kroner, fordi kommunerne spæder penge til.
- Det kan næsten ikke være bedre set fra Enhedslistens synspunkt. Det betyder en styrkelse af den kollektive trafik. Det bidrager i høj grad til at mindske trængslen, siger Henning Hyllested.
SF krævede en betalingsring, som S-R-SF-regeringen droppede. SF's retsordfører Karine Dehnhardt Lorentzen glæder sig over aftalen.
- Som SF'er kan jeg sætte en rigtig tyk, fed streg under, at det er en rigtig god aftale, siger Karina Dehnhardt Lorentzen
