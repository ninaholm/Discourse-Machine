Rigsrevisionen ser på fedmeoperationer
Rigsrevisionen skal undersøge, om regionerne har brugt for mange penge på at købe fedmeoperationer.


 Rigsrevisionen skal undersøge, om regionerne brugte unødvendig mange penge på at købe fedmeoperationer på privathospitaler. Det besluttede Statsrevisorerne onsdag, skriver Politiken.
Statsrevisorerne har blandt andet bedt om svar på, om de fem regioner gjorde, hvad de kunne for at få priserne på de private fedmeoperationer ned ved at sende dem i udbud.
De vil også have rigsrevisors vurdering af, om regionerne "har taget skyldige økonomiske hensyn ved forvaltningen af fedmeoperationer" de seneste fem år.
Rigsrevisionen konstaterede under stor politisk ballade i en undersøgelse i 2009, at regeringen ikke havde taget "skyldige økonomiske hensyn", men tværtimod sørget for overbetaling af de private sygehuse.
Blandt regeringens hårdeste kritikere var formanden for Danske Regioner, Bent Hansen (S).
Netop Region Midtjylland, hvor Bent Hansen er regionsformand, står forrest i skudlinjen for den nye undersøgelse, som kommer efter Politikens afsløringer af, at Region Midtjylland sendte allerflest patienter til fedmeoperationer på privathospitaler og intet gjorde for at forhandle priserne ned.
I 2008 gennemgik 466 stærkt overvægtige patienter i Region Midtjylland en fedmeoperation. Blot 14 af dem blev opereret på et af regionens egne sygehuse - de resterende 97 procent af patienterne blev sendt til privathospitaler.
Regionen betalte 77.000 kroner per privat operation, mens Sundhedsstyrelsen vurderede, at offentlige sygehuse kunne gøre det for 50.000 kroner for hver operation.
Bent Hansen har forklaret, at man havde lange ventelister til kræftoperationer, og regionen valgte at operere kræftpatienterne først, skriver Politiken.
