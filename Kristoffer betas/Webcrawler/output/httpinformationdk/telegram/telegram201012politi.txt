Politiet advarer mod kørsel flere steder
Kør IKKE ud" lyder det fra Bornholms Politi. På Fyn, Lolland-Falster og Sydsjælland frarådes unødig udkørsel


 I tre fynske kommuner advares folk mod unødvendige ture ud i sneen, og det samme gælder Sydsjælland, Lolland-Falster og Møn. På Bornholm er situationen helt kaotisk dagen før juleaften.
På Fyn er det de tunge lastbiler, der ikke har kunnet holde kursen på vejene, lyder det fra Fyns Politi.
Advarslen mod al unødig udkørsel gælder Svendborg Kommune, Langeland Kommune samt Fåborg-Midtfyn Kommune.
Lidt længere øst på siger politiet, at trafikanterne bør lade bilerne stå, med mindre det er strengt nødvendigt at komme af sted.
Denne opfordring gælder området syd for Næstved - det vil sige Sydsjælland, Møn og Lolland-Falster.
På Bornholm volder fygning og sne endnu større problemer.
"Kør IKKE ud", lyder det fra ordensmagten torsdag sidst på eftermiddagen.
Politiet "indskærper på det kraftigste, at man undlader at køre ud på hele øen. Det er forbundet med stor fare at køre ud," lyder det.
