60 vilde brande hærger ved Sydney
Den mest folkerige australske stat New South Wales er hærget af mindst 60 brande.


 Australske brandfolk rykker ud til den ene skovbrand efter den anden i staten New South Wales, hvor Sydney ligger.
Flere af brandene er brudt ud i forstæder til millionbyen.
Seks brandmænd har fået skader i forbindelse med slukningsarbejdet, og brandene har taget enkelte huse, mens andre er i fare.
Temperaturer over 30 grader og kraftige vinde har givet ekstra liv til flammerne, som bekæmpes med vandslukning fra helikoptere.
Brandvæsnet i New South Wales opfordrer folk til at være forsigtige, da vinde betyder, at brandene kan udvikle sig og spredes hurtigt.
Et skovområde vest for Sydney tæt ved turistmålet Blue Mountains er ramt af brande, og her er flere brandfolk kvæstet.
- Alle større brande i dag efterforskes, så vi kan finde årsagerne. Indtil disse undersøgelser er afsluttet, er årsagerne til brandene ukendte, hedder det i en pressemeddelelse fra statens brandvæsen for landdistrikter.
