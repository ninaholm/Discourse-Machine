Gaddafi: Min forsvinden er taktisk manøvre
Jeg vil kæmpe til døden, lyder det i et lydklip med Muammar Gaddafi, som stadig er pist forsvundet.


 Da de libyske oprørsstyrker tirsdag stormede Gaddafis svært befæstede kaserneområde i Tripoli, var landets tidligere enehersker ingen steder at finde.
Men retræten var et "taktisk træk", lyder det nu fra hovedpersonen selv i en sending på en lokal radiostation.
 Hans faldne højborg i hovedstaden, som går under Bab al-Azizya, var nemlig jævnet med jorden efter 64 Nato-angreb, forklarer Libyens mangeårige leder, der med sine udtalelser bryder tavsheden efter at have været som sunket i jorden.
I lydklippet sværger han også at kæmpe til det sidste om sejren eller ende sine dage som "martyr", rapporterer nyhedsbureauet Reuters.
Men hvor Gaddafi egentligt befinder sig, forbliver dog et fuldstændigt åbent spørgsmål.

Samtidig melder en talsmand for regimet, Musa Ibrahim, at Libyen vil blive en "brændende vulkan og ild under fødderne på de indtrængende fjender", skriver BBC.
Han tilføjer, at 6000 frivillige er ankommet til Tripoli for at kæmpe for oberst Gaddafi. En påstand, der er ikke blevet bekræftet af andre kilder.
Regeringstalsmanden hævder også, at Gaddafis folk forlod Bab al-Azizya, fordi komplekset "ikke længere tjente sin militære og strategiske nytte", lyder det.
