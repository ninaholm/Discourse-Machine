Dansk rådgiver: Giv plads til Taliban



  Vesten bør række hånden ud til Taliban og acceptere terrorbevægelsens sæder og skikker, når det kommer til ligestilling, arveret og arrangeret ægteskab. Ellers opnår man aldrig fred, siger seniorudviklingsrådgiver ved ambassaden i Kabul Gorm Pedersen til Jyllands-Posten. 
 - Vi skaber to nye talibanere, hver gang vi slår én ihjel. Derfor er vi nødt til både at indlede direkte forhandlinger med Taliban og give plads til Talibans moralske grundlag, siger Gorm Pedersen. 
 Han uddyber, at det er den eneste måde, at få den brede skare til at vende sig bort fra Talibans militante linje:
 - Jeg taler ikke om at indordne sig dem, der sprænger civile og udlændinge i luften, men om at begrænse grundlaget for, at afghanere vælger den ekstremistiske vej. 
 Også forsvarets ledelse erkender, at man "i sidste ende vil komme til at forhandle med Taliban". 
 Danske soldater og embedsmænd kan godt indlede fredsforhandlinger med Taliban. Men det kræver, at Taliban nedlægger våbnene og anerkender Afghanistans forfatning, siger regeringen og Dansk Folkeparti. 
 Udmeldingen fra det danske forsvar og Gorm Pedersen kommer små tre uger efter, den britiske brigadechef Mark Carleton-Smith forberedte briterne på, at det er umuligt at vinde i Afghanistan. 
