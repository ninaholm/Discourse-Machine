Trafikkontrol forsøgte at stoppe løbsk tog
Tre meldes omkomme og adskillige er kvæstet, efter at et større antal togvogne river sig løs i Oslo. En bygning er ramt af de løbske togvogne.


 De norske jernbaner gjorde et desperat men forgæves forsøg på at afspore 16 løbske togvogne, som onsdag eftermiddag knustes på havnen i Oslo. Tre personer er dræbt, en savnes, og tre meldes alvorligt såret.
Toglederen på trafikcentralen fik melding om, at 16 togvogne havde revet sig løs og i rasende fart var på vej gennem Lodalen i Oslo.
Trafikkontrollørerne kunne følge togvognene på skærme, og de forsøgte ved et sporskifte at lede vognene ud på et sidespor, så de ville ramme mod en mur.
Men de norske jernbaners pressetalsmand siger, at farten sandsynligvis var så høj, at vognene ikke lod sig afspore. Der var ikke tid til at sende en advarsel ud, inden togvognene kørte ind i en terminalbygning i på containerhavnen i Sjursøya.
- Vi må huske på, at det hele skete i løbet af nogle få minutter, siger talsmanden til nyhedsbureauet NTB.
En murer havde krydset skinnerne, netop som togvognene kom drønende, og han fortæller til avisen Aftenposten:
- Vi så togsættene komme som en skygge, og jeg tror, at de bragede ind i bygninger, folk, biler og både med 150 kilometer i timen. Først da stoppede de. Politiet tror, de dræbte og den savnede person alle befandt sig i terminalen, da togvognene ramte bygningen. Tre var fortsat indlagt onsdag aften med svære kvæstelser.
Der blev øjeblikkeligt slået katastrofealarm, da meldingen kom først på eftermiddagen. Redningshelikoptere, både og et stort antal ambulancer blev sendt til stedet.
Der er fortsat ikke nogen forklaring på, hvorfor togvognene rev sig løs.
