Brancheforening: Kameraregister er umuligt inden nytår
Folketinget ønsker register over overvågningskameraer inden nytår. Urealistisk, mener brancheorganisation.


 Det er ikke realistisk at etablere et samlet register over overvågningskameraer i Danmark inden nytår, som et flertal i Folketinget ellers kræver.
Sådan lyder det fra Kasper Skov-Mikkelsen, direktør i brancheorganisationen for sikkerhed og sikring, der organiserer omkring 300 medlemmer.
- Jeg kan ikke forestille mig, at man kan nå det inden nytår, når man ikke er kommet længere, end man er. Og det er bare superærgerligt, siger han til Ritzau.
Ved skudattentaterne i København i februar, hvor to uskyldige personer blev dræbt, brugte politiet kostbar tid på at køre rundt i de tilstødende gader og kigge op i luften for at se, om der var overvågningskameraer i kvarteret.
Og sådan en situation vil et flertal i Folketinget og Kasper Skov-Mikkelsen gerne undgå igen.
Han siger, at et register vil være en "fantastisk idé", men han mener, at Rigspolitiet, som skal stå for registret, er alt for langsom og pernitten med opgaven.
- Jeg kan godt ærgre mig over det. Jeg tror, at der nogle gange går lidt for meget fejlfinding i den her slags processer, hvor man ofte dobbelttjekker i fejlfindingen uden grund.
Der skønnes at være 500.000 overvågningskameraer i Danmark. Heraf formentlig over 100.000 alene i Københavns Kommune.
Indtil videre er sagen strandet hos konsulentfirmaet Rambøll. Det er i gang med et analysearbejde, som skal føre til, at Rigspolitiet kommer med en indstilling til Justitsministeriet til, hvordan et register kan opbygges.
- Det er jo en kompleks opgave, men Danmark er jo et terrormål, så vi skal være utroligt glade for, at vi ikke har haft brug for den her løsning siden angrebet i København i februar, tilføjer han.
