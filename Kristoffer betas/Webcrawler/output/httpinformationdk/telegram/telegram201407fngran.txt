FN vil granske Israels offensiv i Gaza
FN's menneskerettighedsråd vedtager at indlede en undersøgelse af Israels offensiv i Gaza.


 FN's Menneskerettighedsråd har onsdag vedtaget at iværksætte en international undersøgelse, der skal belyse, om der er begået humanitære krænkelser i forbindelse med Israels seneste militære offensiv i Gaza.
Ud af rådets 47 medlemmer stemte 29 lande for, et imod (USA), mens 17 medlemmer undlod at stemme, heriblandt flere EU-lande.
Tidligere onsdag sagde FN's menneskerettighedschef, Navi Pillay, i en FN-debat, at der er "en stor mulighed" for, at Israel bryder folkeretten i Gaza og måske begår krigsforbrydelser.
Pillay sagde, at drabene på civile i Gaza - og navnligt drab på børn - vækker bekymring og sår tvivl om, de forholdsregler israelerne tager for at skåne de civile. Hun sagde samtidig, at der mangler proportionalitet i de israelske reaktioner på palæstinensiske islamisters angreb.
Over 670 palæstinensere har mistet livet i den aktuelle konflikt med Israel, og 160 ofre skulle være børn.
