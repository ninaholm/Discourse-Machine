Politiet: Vi vil ikke tvinge demonstranter væk fra Ryanair-fly
Københavns Politi vil ikke være part i en arbejdskonflikt og vil ikke fjerne demonstranter ved Ryanair fly.


 Omkring 50 demonstranter forhindrer fortsat et fly fra Ryanair i at komme på vingerne i Københavns Lufthavne i Kastrup tidligt på aftenen onsdag.
Københavns Politi har været ude ved flyet og tale med demonstranterne, men har forladt stedet igen, oplyser James Keiwe, som vicepolitiinspektør i Københavns Politi.
- Vi tager selvfølgelig anmeldelsen alvorligt, men Københavns Politi ønsker ikke at blive part i en arbejdskonflikt.
 - Vi har haft kontakt med de omkring 50 personer, som står ved flyet, og har bedt dem om at overveje at forlade stedet og løse konflikten på en anden måde. Det ville de tænke over. Vi er meget rummelige og tålmodige i Københavns Politi, så det skal de have tid til.
Flyet fra det irske lavprisselskab skulle være lettet klokken 15:30, men kort efter klokken 17:30 var flyet endnu ikke kommet på vingerne.
Ifølge Københavns Lufthavne kan flyet ikke tanke brændstof og komme af sted, så længe demonstranterne står tæt på flyet.
Det er første afgang med Ryanair fra Københavns Lufthavn.
Ifølge Københavns Lufthavne tilkaldte Ryanairs pilot politiet for at få fjernet demonstranterne. Københavns Politi kan dog ikke bekræfte, at anmeldelsen kom fra piloten, men fortæller, at man haft kontakt med lufthavnen om sagen.
Dagen igennem har der været demonstranter samlet i lufthavnen, som har uddelt flyers med slogans mod Ryanair, der ikke vil indgå overenskomst med de danske fagforeninger.
I første omgang betegnede en talsmand det som "en glad happening".
Flyvebranchens Personale Union (FPU) og Serviceforbundet kræver, at de ansatte får en overenskomst. Fagforeningerne har derfor varslet en konflikt, og Arbejdsretten er ved at tage stilling til, om konflikten er lovlig.
Flere LO-forbund har samtidig varslet sympatistrejker, hvis Arbejdsretten siger god for det. Det vil i givet fald betyde, at ansatte i lufthavnen kan sige nej til at betjene Ryanair.
Ryanair har svaret igen med trusler om sagsanlæg, hvis selskabet bliver ramt af sympatistrejker.
