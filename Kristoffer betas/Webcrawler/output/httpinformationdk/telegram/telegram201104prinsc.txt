Prins Christian skal i folkeskole
Modsat sine fætre skal prins Christian gå i folkeskole. Kronprinsparret har valgt en skole i Gentofte Kommune.


 Kronprins Frederik og kronprinsesse Mary har truffet et usædvanligt valg for deres ældste søn, prins Christian. Efter sommerferien begynder han i en folkeskole i Gentofte Kommune. Det er første gang, at den kongelige familie sætter et barn i en kommunal skole.
Ifølge en pressemeddelelse fra hoffet begynder prins Christian i august i 0. klasse på Tranegårdskolen, som ligger i Hellerup. En skole med omkring 500 elever fordelt på 21 klasser.
Dermed fortsætter kronprinsparret den opdragelseslinje, som de har lagt fra begyndelsen: At deres børn skal leve en tilværelse, der så vidt det er muligt minder om andre børns.
 Af samme grund har både Christian og lillesøster Isabella gået i kommunal vuggestue/børnehave i Fredensborg. Da familien omkring jul flyttede ind på Amalienborg, begyndte de i en nærliggende kommunal børnehave.
Kronprins Frederik og prins Joachim gik begge på Krebs Skole i det indre København, og det er også her, at prins Joachims to ældste sønner, Nikolai og Felix, går. Derfor havde flere gættet på, at Frederik og Mary ville vælge samme skole.
Med valget af Tranegårdskolen kan prins Christian kigge over på Øregård Gymnasium, hvorfra hans far blev student i 1986.
Også det norske kronprinspar, Haakon og Mette-Marit, har sat deres ældste datter, Ingrid Alexandra, i en lokal skole. Hun er den første norske tronarving, der går i skole i sit nærmiljø.
