Russisk importforbud koster danske landmænd milliarder
Ruslands importforbud af svinekød koster dansk landbrug 1,5 milliarder kroner, lyder en vurdering


 
	Flere måneders yderst anspændte forhandlinger mellem EU-Kommissionen og Rusland er nu brudt sammen.

	Det skriver Jyllands-Posten.

	Danske landmænd er blandt taberne i det storpolitiske spil, som medfører, at EU-Kommissionen nu anlægger en sag mod Rusland i verdenshandelsorganisationen WTO.

	Kernen i konflikten er det forbud, som Rusland den 29. januar indførte mod al import af svinekød fra samtlige 28 EU-lande.

	Forbuddet blev udløst af enkelte fund af svinepest i bestande af vildsvin i de østligste skovområder i Litauen og Polen.

	Ifølge EU-Kommissionen er det ude af proportioner, at Rusland har forbudt import fra samtlige EU-lande.

	Samtidig fremfører EU-Kommissionen, at Rusland tillader import fra eksempelvis Hviderusland, som også har haft udbrud af svinepest.

	Danske landmænd er blandt de største tabere i dette politiske spil, som nu medfører en WTO-sag, der kan versere i flere år.

	Rusland aftog i 2013 hele 25 procent af EU's svinekødseksport, og Danmark er verdens næststørste eksportør af svinekød til Rusland.

	Det russiske importforbud har reduceret den afregning, landmændene modtager per kilo svinekød med omkring en krone, vurderer Ove Thejls, der er direktør for slagteriselskabet Tican.

	Hvis Rusland fastholder importforbuddet i hele 2014, kan det dermed koste dansk landbrug omkring 1,5 milliarder kroner.

	- Vi afsætter naturligvis vores varer til andre markeder, men det sker umiddelbart til en lavere pris. Det russiske importforbud medfører samtidig, at markederne i EU bliver overforsynet med svinekød, hvilket presser priserne her, siger Ove Thejls.

	Når eksporten til Rusland er blokeret, øges udbuddet af svinekød i EU med 3 procent, hvilket som tommelfingerregel medfører prisfald på omkring 15 procent.

	Ove Thejls og alle andre i branchen har dog stadig et håb om, at bilaterale forhandlinger mellem Danmark og Rusland kan genåbne det russiske marked for dansk svinekød.

