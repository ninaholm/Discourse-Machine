Søvndal: Plan tvinger folk fra hus og hjem
SF-formand Villy Søvndal mener, at en kortere dagpengeperiode får dramatiske konsekvenser. - Rigtig mange mennesker kommer til at gå fra hus og hjem, siger han.


 SF-formand Villy Søvndal forudser, at det får dramatiske konsekvenser, når regeringen og Dansk Folkeparti halverer dagpengeperioden fra fire til to år.
- Det betyder, at rigtig mange mennesker kommer til at gå fra hus og hjem, når det her skal virkeliggøres, siger Villy Søvndal.
Han siger, at mange ikke vil være berettiget til kontanthjælp efter to år på dagpenge.
- Hvis man er gift med et menneske med en normal indkomst, er man ikke berettiget til kontanthjælp. Det betyder, at en familie, der tidligere havde to indkomster, nu kun har en. Det får dramatiske konsekvenser, siger Søvndal.
Han mener, at regeringen aktivt øger antallet af mennesker, der er arbejdsløse, for derefter at tage rettighederne fra dem.
SF-formanden hæfter sig ved, at daværende beskæftigelsesminister Claus Hjort Frederiksen (V) i januar 2007 sagde til Information, at regeringen i den igangværende valgperiode ikke vil pille ved dagpengene.
- Vi risikerer, at det går ud over vores flexicurity, hvor det er nemt at hyre og fyre, hvis vi reducerer dagpengene. I givet fald vil lønmodtagerne nemlig ved overenskomstforhandlingerne kræve længere opsigelser eller bedre godtgørelser ved fyringer, forklarede Hjort Frederiksen.
Citatet får Villy Søvndal til anklage regeringen for løftebrud og for at føre vælgerne bag lyset.
- Det er snyd af vælgerne, for det er et løftebrud i forhold til, hvad regeringen er gået til valg på, siger Søvndal, der kun ser én udvej:
- Jeg opfordrer til, at vi får et valg mellem to hovedlinjer i dansk politik, siger Villy Søvndal.
