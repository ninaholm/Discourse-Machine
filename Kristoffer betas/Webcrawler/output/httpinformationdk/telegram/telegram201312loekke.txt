Løkke: Thorning skal tage velfærdsturisme alvorligt
Løkke kaster sig nu for alvor ind i kampen for at begrænse udlændinges ret til danske velfærdsydelser.


 Dansk Folkeparti har længe kæmpet for at få stoppet velfærdsturisme, og nu får det EU-skeptiske parti for alvor støtte fra Venstre, der ellers går ind for, at Danmark skal være så tæt på kernen af EU-samarbejdet som muligt.
Venstres formand, Lars Løkke Rasmussen, brugte tirsdag en stor del af sin tid i Folketingets spørgetime til at udfordre statsminister Helle Thorning-Schmidt (S) på spørgsmålet.
Ifølge Løkke bør statsministeren sikre en aftale, der begrænser velfærdsturisme.
Det vil formentlig også kunne føre til, at Dansk Folkeparti dropper sin modstand mod patentdomstolen, så danskerne slippe for en folkeafstemning om spørgsmålet, påpeger Løkke:
- Måske kan det her med velfærdsturismen bruges som en murbrækker til at få de fem sjettedeles flertal for patentdomstolen, siger Lars Løkke Rasmussen.
Han rejste selv emnet ved det seneste møde med regeringen om en europapolitisk aftale den 11. oktober. Men siden da har der ikke været flere møder om sagen, siger Løkke:
- Vi har forsøgt at presse regeringen til en diskussion om velfærdsturisme. Vi oplever, at den danske velfærdsmodel kommer under pres som følge af den fri bevægelighed i EU.
- Hvis regeringen reelt er villig til at bruge den europapolitiske aftale til sammen med os at sætte fingeren på det her ømme punkt, til at tage en diskussion i Europa og tage kampen op i stedet for bare at lægge os ned hver gang, så kunne der være en chance for, at vi kan også kan få patentdomstolen på plads rent parlamentarisk, siger Lars Løkke Rasmussen.
Helle Thorning-Schmidt undrer sig til gengæld over, at Lars Løkke Rasmussen mener, at det er i orden, at Dansk Folkeparti "skal have noget til gengæld for at gøre noget godt for danske virksomheder" ved at sige ja til patentdomstolen.
Hun fastslår samtidig, at den danske regering tager udfordringen alvorligt ved blandt andet at støtte bekæmpelsen af misbrug og holde øje med EU-domme, der afgør, om de enkelte landes værn mod velfærdsturisme er i orden.
- Så må vi ydelse for ydelse se, om der er noget at gøre. Men Lars Løkke Rasmussen ved godt, at vi er bundet af vores EU-lovgivning, og jeg går ud fra, at Lars Løkke Rasmussen går ind for, at vi kun gør noget i Danmark, der er lovmedholdeligt, siger Thorning.
