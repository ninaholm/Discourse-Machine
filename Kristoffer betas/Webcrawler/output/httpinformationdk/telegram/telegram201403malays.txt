Malaysisk militær: Forsvundet fly vendte muligvis om
Radarsignaler indikerer, at det forsvundne Malaysia Airlines-fly vendte om, før det forsvandt.


 Radarsignaler har muligvis hjulpet efterforskerne lidt nærmere et svar på, hvad der er sket med det forsvundne Malaysia Airlines-fly.
Ifølge det malaysiske militær er der indikationer på, at flyet vendte om, før det forsvandt på sin tur fra Kuala Lumpur til Beijing fredag aften.
- Det, vi har gjort, er faktisk at undersøge optagelser fra radaren, og så har vi indset, at der er en mulighed for, at flyet vendte om, siger chefen for det malaysiske flyvevåben, Rodzali Daud, på et pressemøde.
Jagten på det forsvundne fly fortsætter søndag i havet ved Vietnam.
Ifølge Malaysias transport- og forsvarsminister, Hishamuddin Hussein, har man udvidet eftersøgningsområdet i tilfælde af, at passagerflyet vendte om over Det Sydkinesiske Hav.
Malaysia Airlines rute MH370 lettede fredag klokken 17.41 dansk tid fra Kuala Lumpur og skulle være landet i Beijing klokken 23.30 samme dag.
Flyet havde 239 mennesker om bord, og lørdag kom det frem, at to af flyets passagerer rejste på stjålne pas. Således var der hverken italienske eller østrigske statsborgere om bord på flyet, som luftfartsmyndighederne mistede kontakten til fredag aften.
Derudover er de malaysiske myndigheder også ved at undersøge identiteten på yderligere to passagerer.
Myndighederne efterforsker samtidig, om der er en mulig terrorforbindelse til det forsvundne passagerfly.
Den malaysiske transportminister understreger imidlertid, at det er én af mange mulige teorier, der undersøges.
