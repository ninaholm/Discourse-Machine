Uddannelsesminister parat til at ændre taxametersystemet
Uddannelsesminister Sofie Carsten Nielsen (R) vil se på, om man skal ændre den såkaldte taxameterordning.


 Uddannelses- og forskningsminister Sofie Carsten Nielsen (R) er parat til at se på ændringer af det omdiskuterede taxametersystem, der betyder, at uddannelsesinstitutionerne får penge efter det antal studerende, som de optager.
- Det kunne godt se ud, som om det ikke var den bedste måde at finansiere kvalitet på. At det ikke nødvendigvis fremmer en kultur på de videregående uddannelser, hvor kvalitet bliver sat højt. Og det går ikke, siger Sofie Carsten Nielsen til Politiken tirsdag.
Meldingen kommer samtidig med, at regeringens kvalitetsudvalg i går fremlagde en rapport, som fastslår, at danske uddannelser skaber for lidt læring, og at kvaliteten kan "forbedres markant".
- Man kunne foranlediges til at tro, at taxametret var en tilskyndelse til at tage flere studerende ind, fordi man så får flere penge. Og det er ikke måden at fremme kvalitet på, siger uddannelsesministeren.
Udmeldingen vækker glæde hos Venstres uddannelsesordfører, Esben Lunde Larsen.
- Det har jeg ikke hørt ministeren sige før. Det er da utroligt godt, at ministeren er blevet klogere, for det er nødvendigt at se på, hvordan taxametersystemet er indrettet, siger han til Politiken tirsdag.
Jeppe Bruus, uddannelsesordfører for Socialdemokratiet, er enig.
- Vi er villige til at se på, hvordan et nyt system kan strikkes sammen, så man i højere grad har fokus på kvalitet frem for kvantitet,
Direktør på Københavns Universitet, Jørgen Honoré, afviser over for Politiken, at taxameterordningen er et incitament til at optage flere studerende.
