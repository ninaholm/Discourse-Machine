Det værste af orkanen Irene er overstået
Efter at have lagt New York bag sig, synes orkanen Irene ikke længere at udgøre en større fare for USA.


 USA's minister for intern sikkerhed, Janet Napolitano, siger, at det værste i forbindelse med orkanen Irene er blæst over, hvad angår den amerikanske østkyst. Dette gælder således også delstaterne New York og New Jersey.
Mens Irene, der nu er blevet nedgraderet til en tropisk storm, satte kursen mod New England og det østlige Canada, fortalte Napolitano på et pressemøde, at de forholdsregler, der blev taget forud for det voldsomme uvejr, drastisk havde nedbragt antallet af omkomne.
I alt 14 mennesker har mistet livet i forbindelse med Irenes hærgen langs USA's østkyst og op imod 3,4 millioner husstande er uden elektricitet.
Napolitano advarer dog om, at floder, der går over deres bredder, fortsat udgør en fare for offentligheden.
Den seneste omkomne i forbindelse med Irenes hærgen var en kvinde, der blev skyllet væk i sin bil af en stormflod i New Jersey.
De amerikanske myndigheder er begyndt at vurdere skaderne på offentlige og ikke-forsikrede ejendomme i North Carolina og ventes snart også at ville gøre det i andre delstater.
Craig Fugate, lederen af bureauet Fema, der har ansvaret for at koordinere reaktionen på katastrofer, siger, at denne proces vil tage adskillige dage.
Den tropiske orkan Irene nåede søndag frem til millionbyen New York.
På Manhattan hærgede et massivt regnvejr, og kraftige vindstød hamrede ind i bydelens mange skyskrabere.
Det var første gang i mere end en generation, at The Big Apple blev ramt af en orkan.
