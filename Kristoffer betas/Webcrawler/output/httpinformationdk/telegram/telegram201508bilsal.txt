Bilsalget skyder i vejret: Leasing vinder frem i stor grad
Antallet af solgte biler i juli måned var 14 procent højere end sidste år. Det skyldes gode leasingvilkår.


 Hele 16.177 biler rullede ud på de danske veje for første gang i juli måned ifølge tal fra Autobranchen Danmark.
Det er hele 14 procent højere end i samme måned sidste år, og årsagen skal blandt andet findes i en stigning i antallet af leasingaftaler på 30 procent.
Autobranchen Danmarks administrerende direktør, Jens Brendstrup, mener at bilforhandlerne er udsat for unfair konkurrence fra leasingselskaberne, der på grund af afgiftssystemet kan tilbyde bedre vilkår.
I forbindelse med en leasingaftale skal der nemlig ikke betales fuld registreringsafgift.
- Jeg kan ikke forstå, hvorfor leasingselskaberne skal betale en lavere registreringsafgift sammenlignet med almindelige borgere, der ønsker at købe en bil.
- Disse problemer understreger behovet for en omlægning af bilafgifterne, siger han.
Kigger man på, hvordan bilsalget i juli fordelte sig på biltyper, ser mikrobilerne ud til at tabe terræn.
Godt nok er salget steget fra 3766 biler i juli sidste år til 3924, men mikrobilerne udgjorde kun 24 procent af det samlede salg mod 27 procent i samme periode sidste år.
I stedet er klassen lige over gået fra 24 til procent til 29 procent af det samlede salg.
