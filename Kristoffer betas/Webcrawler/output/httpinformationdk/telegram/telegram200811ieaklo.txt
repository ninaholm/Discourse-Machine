IEA: Kloden bliver seks grader varmere



 Hvis verden fortsætter med at forbruge fossil energi som nu, kan vi stå over for en global temperaturstigning på op mod seks grader i dette århundrede. Det ser allerede nu ud til at blive meget vanskeligt at overholde EU's mål om at begrænse opvarmningen til to grader celsius i gennemsnit. 
 De foruroligende meldinger kommer fra Det Internationale Energiagentur (IEA) i rapporten World Energy Outlook 2008, der blev offentliggjort i dag. Rapporten fastslår, at tiden med billig olie er forbi, og at der også af hensyn til forsyningssikkerheden er behov for en kursændring. Ellers vil verden i 2030 have behov for ekstra olie svarende til seks gange Saudi-Arabiens nuværende produktion. 
 Energiagenturet opfordrer indtrængende verdens største magter - USA, Kina, Indien, EU og Rusland - til at indgå en stærk global klimaaftale på FN's topmøde i København i december 2009.
 IEA forventer, at 26 procent af energiforbruget i 2030 bliver dækket af CO2-neutrale kilder mod 19 procent i 2006. Agenturet vurderer, at vandkraft, atomkraft, biomasse og CO2-lagring i undergrunden (kaldet CCS) vil vinde frem.
