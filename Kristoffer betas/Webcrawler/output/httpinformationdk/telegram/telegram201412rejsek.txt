Rejsekortet får frist til jul for at løse problemer
Rejsekortet skal løse "15-16 virkelig vigtige emner" inden jul, siger transportminister Magnus Heunicke (S).


 Selskabet bag det udskældte rejsekort har fået frist frem til jul for at løse en lang række problemer med kortet.
Det siger transportminister Magnus Heunicke (S) efter et møde med selskabet, repræsentanter for trafikselskaberne samt Folketingets øvrige partier.
- Vi har givet Rejsekortet indtil jul til at præsentere en oprydningsplan, og så må vi se, om vi politisk set synes, det er nok, siger Magnus Heunicke.
- Vi har taget alle de problemer, jeg har kunnet finde op på bordet. Der er 15-16 virkeligt vigtige emner, og dem beder vi nu Rejsekortet om at komme med svar på , siger han.
På tirsdagens møde skulle selskabet blandt andet forholde sig til, at der over 800.000 gange er registreret, at en bruger ikke har tjekket ud med kortet efter endt rejse. Den betyder, at brugeren bliver opkrævet en pris på 50 kroner for rejsen.
- Der er stadigvæk for mange helt fundamentale problemer med rejsekortet, lyder dommen fra transportministeren.
Hvad der så skal ske, hvis de mange spørgsmål ikke besvares, som politikerne ønsker, ville ministeren ikke komme nærmere ind på.
Men han nævner dog muligheden for, at rejsekortet i sin rent fysiske form kan nå at blive overhalet af den teknologiske udvikling.
- I løbet af det næste år frem kan det være, at vi slet ikke vil bruge det her rejsekort mere, men at vi vil bruge det på vores mobiltelefon i stedet for. Der er teknologien sådan set klar til at rykke over på mobile enheder, siger han.
