Muammar Gaddafi er død
Libyens tidligere leder er død. Han omkom af kvæstelser, han fik under kampe i Sirte, siger TNC-talsmand. Libyens premierminister bekræfter, at Muammar Gaddafi er dræbt


 Libyens tidligere leder Muammar Gaddafi er død af de kvæstelser, han fik under kampe i Sirte. Det siger en talsmand for overgangsregeringen TNC til Reuters.
Gaddafi blev 69 år.
- Gaddafi var hårdt såret. Han havde kvæstelser i sine ben, og han var også ramt i hovedet, siger talsmanden Abdel Majid Mlegta, der ifølge eget udsagn selv har set Gaddafi.
Gaddafi blev taget til fange i sin fødeby Sirte, som Libyens overgangsregering indtog tidligere på dagen.
- Der var en masse skyderier rundt omkring Gaddafi og dennes gruppe. Han er død, siger Abdel Majid Mlegta.
Opdatering 16:26: Libyens premierminister, Mahmoud Jabril, bekræfter, at Muammar Gaddafi er dræbt.
