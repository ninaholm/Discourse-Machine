Holland sparkede sig flot til finalen
Holland er klar til VM-finalen i fodbold efter en 3-2-sejr i semifinalen over Uruguay. Holland har tidligere tabt to VM-finaler og aldrig vundet slutrunden.


 Holland er klar til at spille finale ved fodbold-VM på søndag. Det står klart, efter holdet i tirsdagens semifinale besejrede Uruguay med 3-2.
35-årige Giovanni van Bronckhorst bragte Holland i front med et fantastisk langskud, men kort inden pausen udlignede Diego Forlan for Uruguay.
Holland havde dog ikke i sinde at smide muligheden for landets første VM-titel bort. Derfor kom de orangeklædte spillere ud til anden halvleg med endnu mere fart i støvlerne, og de afgørende mål faldt midt i halvlegen.
Først bragte Wesley Sneijder sig op på siden af Spaniens David Villa på VM's topscorerliste, da han med sit femte mål bragte Holland tilbage i front, og tre minutter senere øgede Arjen Robben til 3-1 med et fremragende hovedstød.
Sidst i kampen reducerede Pereira til 2-3, og Holland måtte bæve i de sidste minutter.
I finalen skal Holland møde enten Tyskland eller Spanien, der mødes i den anden semifinale. Og hollænderne håber uden tvivl på tyskerne, for der er et regnskab fra 1974-finalen, der skal gøres op. Dengang kom Cruyff og de andre hollandske spillere til kort mod netop Tyskland i finalen i München.
