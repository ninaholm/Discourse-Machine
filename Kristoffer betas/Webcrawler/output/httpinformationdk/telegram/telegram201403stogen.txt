S-togene kører igen men efter nødkøreplan
Alle S-toglinjer kører igen, efter at signalfejl lammede morgentrafikken. Regner med normal drift klokken 15.


 S-togene kører igen. Der er dog langt til den normale drift, oplyser Banedanmark, efter at en signalfejl torsdag morgen lammede S-togtrafikken i København.
- S-togene er begyndt at køre lidt igen, efter vi har fået gang i vores nødanlæg. Det er dog med meget store forsinkelser, siger Claus Christiansen, sektionschef i Banedanmark.
Morgentrafikken blev lammet, og alle S-tog har holdt stille på grund af en fjernstyringsfejl, som betød, at man i Banedanmark ikke kunne se, hvor togene var.
- Nødanlægget gør, at vi nu kan køre igen - men i et begrænset omfang. Alle linjer kører efter en nødplan - og i et noget langsommere tempo end normalt, siger sektionschefen.
Klokken 09:45 blev fejlen fundet af Banedanmarks teknikere. Men der kommer til at gå nogle timer, inden S-togene kører efter den normale køreplan.
- Vi forventer, at S-togene kører normal fra klokken 15. Men indtil da skal man forvente, at togene ikke kører helt normalt, siger Claus Christiansen.
DSB oplyser, at omkring 50.000 mennesker har været berørt af fejlen.
