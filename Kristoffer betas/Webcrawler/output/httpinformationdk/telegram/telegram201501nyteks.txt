Nyt eksportfremstød: Asien skal købe danske fødevarer
Danske fødevareproducenter satser på Sydøstasien. Mogens Jensen åbner ny ambassade i Filippinerne


 Den russiske boykot af danske fødevarer gør ondt, og derfor vender danske fødevareproducenter nu blikket mod Sydøstasien.
I denne uge står handels- og udviklingsminister Mogens Jensen (S) i spidsen for et eksportfremstød til Vietnam og Filippinerne med omkring 20 virksomheder og i samarbejde med DI og Landbrug & Fødevarer.
- Vi hjælper med at åbne nye markeder for danske eksportvirksomheder og særligt fødevarevirksomheder i Vietnam og Filippinerne, der har høje vækstrater på seks til syv procent og stor efterspørgsel på svinekød, siger Mogens Jensen.
Sidste år steg den danske eksport til Vietnam med omkring 13 procent, og omkring halvdelen af den danske eksport til vietnameserne er fødevarer.
I Filippinerne åbner Mogens Jensen en ny dansk ambassade, der skal bistå dansk erhvervsliv med at få fodfæste på et marked, som forventes at blive den 15. største økonomi i verden inden for de kommende årtier.
Begge landes økonomier er vokset imponerende de seneste år har en voksende middelklasse af forbrugere og en landbrugssektor, der udvikler sig hastigt.
 - Det sydøstasiatiske marked rummer store muligheder, både for virksomheder, der vil sælge danske kvalitetsfødevarer til kvalitetsbevidste forbrugere, og for de virksomheder, der sælger udstyr til den lokale landbrugssektor, siger Karen Hækkerup, administrerende direktør i Landbrug & Fødevarer, der er med på turen.
Den danske vareeksport til Filippinerne var i 2013 på 625 millioner kroner, som er en stigning på 15 procent i forhold til 2012.
I de første ni måneder af 2014 steg vareeksporten med ikke mindre end 140 procent i forhold til samme periode i 2013. Den kraftige stigning skyldes dog ikke mindst en stor ordre af vindmøller fra Vestas.
- Den positive tendens er klar, og det gælder både Filippinerne, Vietnam og en lang række andre lande som Indonesien og Thailand i Sydøstasien, hvor der er stor efterspørgsel og ikke boykot af danske fødevarer, påpeger ministeren.
I 2014 kostede Ruslands importforbud de danske producenter fire milliarder kroner i tabte indtægter, og Landbrug & Fødevarer forudser, at det tal meget vel kan stige til otte milliarder kroner i år.
