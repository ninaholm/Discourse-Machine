Red Barnet Danmark byder Thorning velkommen som topchef
Børns rettigheder og udvikling har altid stået mit hjerte nært, siger tidligere statsminister om sit nye job.


 Red Barnet Danmark byder onsdag aften officielt Helle Thorning velkommen som ny administrerende direktør for den internationale organisation Save the Children International. Det skriver Red Barnet i en pressemeddelelse.
Samtidig kommenterer den tidligere socialdemokratiske statsminister selv sit nye job, som hun tiltræder ved den internationale organisations hovedsæde i London til april.
- Jeg er dybt beæret over at få muligheden for at lede Internationalt Red Barnet. Børns rettigheder, beskyttelse og udvikling har altid stået mit hjerte nært og jeg ser frem til at gøre alt, hvad jeg kan, for at opfylde vores ambitiøse mål.
- Intet barn under fem år skal dø af årsager, som kan forebygges, alle børn skal have adgang til uddannelse af høj kvalitet, og intet barn skal leve med vold og misbrug, siger Helle Thorning-Schmidt i en skriftlig kommentar.
Red Barnet Danmark glæder sig over udnævnelsen.
- Jeg er overbevist om, at Helle Thorning-Schmidt med sin store erfaring og internationale gennemslagskraft kan skabe mærkbare forbedringer for de dårligst stillede børn, siger Red Barnets generalsekretær, Jonas Keiding Lindholm.
Kort efter den officielle meddelelse fra Red Barnet strømmer lykønskningerne ind på sociale medier.
- Tillykke Helle! Så velfortjent med den flotte post. Tak for kampen, og din store indsats for Danmark. Pas godt på børnene!, skriver statsminister Lars Løkke Rasmussen på Twitter, mens udenrigsminister Kristian Jensen stemmer i:
- Jeg vil gerne ønske Helle Thorning tillykke med jobbet hos Save the Children. Jeg ved fra tidligere, hvor dedikeret og engageret hun er!
Fra den tidligere regeringspartner SF kommer der også skulderklap.
- Tillykke til Helle Thorning-Schmidt! Spændende job, men også en god mulighed for familien. God vind!, skriver formand Pia Olsen Dyhr på samme sociale medie.
