Bent Hansen bliver nok på tronen i Danske Regioner
De Radikale vil med al sandsynlighed pege på, at Bent Hansen skal fortsætte som formand for Danske Regioner.


 Alt tyder på, at Bent Hansen (S) kan fortsætte som formand for Danske Regioner.
Muligheden for, at den stemmeslugende og genvalgte regionsformand i Region Midtjylland kan blive væltet af en union mellem Venstre, Dansk Folkeparti, De Konservative og De Radikale, er ellers til stede.
Men Radikale vil sandsynligvis ikke lade sig friste af de borgerlige partier.
- Retningen går imod Bent Hansen. Men han får den selvfølgelig ikke, før vi har fået os en ordentlig snak, fortæller den radikale spidskandidat Svend Thorhauge til Ritzau.
Mandatfordelingen i Danske Regioners bestyrelse er på plads. En blå blok bestående af Venstre, Dansk Folkeparti, De Konservative får otte mandater. Samme antal får rød blok med Socialdemokraterne, SF og Enhedslisten.
De Radikale får et mandat og er derfor tungen på vægtskålen, når der skal peges på en formand.
Partierne skal ved generalforsamlingen den 27. marts vælge deres bestyrelsesmedlemmer. Når bestyrelsen har konstitueret sig, vælges der formand og næstformand i bestyrelsen.
Formandsposterne i regionerne blev igen fordelt mellem Venstre og Socialdemokraterne.

I Region Hovedstaden bliver Sophie Hæstorp Andersen (S) ny regionsrådsformand efter Vibeke Storm Rasmussen (S), som siden 1992 har været først amtsborgmester og siden regionsrådsformand.
I Region Midtjylland fortsætter Bent Hansen (S). Han har lavet en bred konstitueringsaftale, der indeholder alle folketingspartierne.
I Region Syddanmark kan regionsrådsformand Carl Holst (V) glæde sig over genvalg med bred opbakning. Først konstituerede Venstre sig med Dansk Folkeparti og Liberal Alliance. Siden tilsluttede Socialdemokratiet sig aftalen.
I Region Nordjylland holder Socialdemokraterne fast i positionen som det største parti i regionen. Dermed kan Ulla Astman fortsætte i yderligere fire år. Det sker med støtte fra SF, Enhedslisten og De Radikale, som i alt mønstrer et knebent flertal på 21-20.
I Region Sjælland overtager venstremanden Jens Stenbæk formandsstolen fra socialdemokraten Steen Bach Nielsen. Ifølge Sjællandske Medier har Venstre konstitueret sig med De Radikale, Liberal Alliance, Dansk Folkeparti og De Konservative.
