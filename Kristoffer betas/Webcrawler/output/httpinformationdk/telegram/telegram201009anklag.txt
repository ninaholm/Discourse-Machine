Anklager kræver Anni tre år i fængsel
Anni Brinch og hendes veninde drev bordeller i stor stil og tjente godt på det. Derfor skal de flere år i fængsel, mener anklageren i sagen mod de to kvinder.


 Det var rufferi i stor stil, da kendismodellen Anni Brinch - tidligere Fønsby - og hendes veninde gennem en årrække stod bag en stribe bordeller i Danmark.
Det mener anklager Annette Korsgaard, der mandag krævede Anni Brinch idømt mindst tre års ubetinget fængsel. Veninden skal have mindst to års fængsel, mener anklageren.
- Jeg ser ikke nogen rimelig begrundet tvivl. Det er åbenbart, at de har haft et årelangt samarbejde om driften af klinikker, sagde Annette Korsgaard, der afviste, Annis forklaring om, at hun blot var kreditor for en veninde, der gerne ville købe flere bordeller.
Anni Brinch blev i 2005 idømt en betinget fængselsstraf for rufferi ved at drive bordeller i København og Odense. De to bordeller indgår også i den nye sag, der de seneste uger har kørt ved retten i Odense.
- Det er åbenbart, at Anni Brinch er fortsat i samme skure. Hun er blevet så klog, at hun trækker sig i baggrunden, hvorfra hun kan styre og kontrollere sagens gang, mens hendes veninde har været indsat som stråmand til at tage presset fra politi, skat, rockere og ikke mindst pressen, sagde Annette Korsgaard og fortsatte:
- Deres eneste formål har været at trække penge ud af pigerne, og så forsøge at bilde pressen og alle andre ind, at de drev en lovlig forretning.
Ifølge anklageren har kvinderne haft en millionindtjening på de i alt otte bordeller i sagen.
En stor del af pengene var ifølge anklageren sorte og en aflønning af Anni Brinch som webmaster for bordellerne var ifølge anklageren blot et skjul for, at Anni Brinch skulle have del i overskuddet fra de penge, de prostituerede betalte for at arbejde på bordellerne.
At nogle af pengene skulle være "hvide", var ifølge anklageren "camoufleret udbytte".
Anni Brinch og hendes veninde har under hele sagen nægtet sig skyldig.
Mandag eftermiddag skal de to forsvarere i sagen give deres procedure i sagen. Der ventes dom inden for en uge, men det er endnu ikke blevet fastsat præcist hvornår.
