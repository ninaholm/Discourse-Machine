S kræver undersøgelse af Jægerbogssag
Samtidig med at retten har pustet nyt liv i lækagesagen, kræver Socialdemokraterne en uvildig undersøgelse af Jægerbogssagen.


 Socialdemokraterne opfordrer forsvarsminister Gitte Lillelund Bech (V) til en gang for at alle at få lavet en uvildig undersøgelse af den såkaldte Jægerbogssag. 
Opfordringen kommer, efter at Forsvarets Auditørkorps har konkluderet, at jægersoldaten Thomas Rathsack godt nok overtrådte sin tavshedspligt med udgivelsen af bogen, men at der mangler beviser til at tiltale ham efter både den civile og militære straffelov.
- Hvis jeg var forsvarsminister, så ville jeg benytte lejligheden til at få vasket tavlen ren, siger Socialdemokraternes forsvarspolitiske ordfører, John Dyrby Paulsen. 
I et brev til Gitte Lillelund Bech henviser John Dyrby Paulsen til, at det stadig er uafklaret, hvem der i forsvarets top besluttede, at bogen udgjorde en sikkerhedsrisiko og hvem der ønskede bogen stoppet på trods af opfordringer til det modsatte fra flere sider.
Og på trods af, at såvel Hærens Operative Kommando (HOK) som Jægerkorpset ikke fandt, at bogen udgjorde en sikkerhedsrisiko. 
Det sker samtidig med, at det er kommet frem, at Københavns Politi har beslutte at sigte en person i den såkaldte lækagesag, der omhandler lækagen af oplysningen om, at det Jægerkorpset i 2007 skulle på hemmelig mission til Irak.
Efterfølgende har det i pressen svirret med navne på, hvem der lækkede de hemmelige oplysninger til TV2. 
Filminstruktøren Christopher Guldbrandsen har fortalt, at det var Jacob Winther, spindoktor for daværende forsvarsminister Søren Gade (V). Og ifølge Danmarks Radio (DR) er den sigtede netop Jacob Winther. 
Klokken 13.15 torsdag tager Københavns Byret stilling til, om man vil følge den sigtedes ønske om navneforbud i sagen.

