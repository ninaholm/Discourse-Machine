Thorning: Tirsdag afgør vi om Danmark er med
To folketingsudvalg skal allerede på tirsdag vurdere den nye aftale for eurolandene, siger statsministeren.


 Statsminister Helle Thorning-Schmidt (S) vil allerede på tirsdag bede Folketingets Europaudvalg og Udenrigspolitisk Nævn tage stilling til, hvorvidt Danmark skal tiltræde det nye samarbejde, der er resultat af EU-topmødets redningsplan for euroen.
Det siger statsministeren ved afslutningen af topmødet i Bruxelles, hvor hun mener, at de europæiske ledere har afværget "opløsningstendenser" for både euroen og for hele det europæiske samarbejde.
- Aftalen skaber ro om euroen. Det er længe siden, vi har set så tydeligt et signal fra eurolandene om øget disciplin.
- Ro omkring euroen er godt for Danmark. Det er godt for stabiliteten omkring dansk økonomi, siger Helle Thorning-Schmidt.
EU's præsident Herman Van Rompuy skal vurdere, hvordan processen fortsætter. Derfor giver det ikke mening at udtale sig krystalklart om, hvor meget af aftalen Danmark i givet fald kan deltage i, siger statsministeren.
- For det første har vi brug for en grundig analyse af konsekvenserne af det forstærkede euro-samarbejde - de økonomiske, juridiske og politiske konsekvenser. For det andet er der ikke klarhed over, hvordan det skal udmøntes juridisk, siger Helle Thorning-Schmidt.
Danmark har forbehold over for den fælles mønt euroen. Men hvis Danmark vælger at tiltræde det nye samarbejde mellem de 17 eurolande, er det ikke ensbetydende med deltagelse i selve møntunionen.
Det handler alene om skærpede krav til, hvordan de deltagende lande forvalter deres budgetter og finanspolitik.
Danmark er et af ni lande uden for euroen, der nu vil konsultere sit parlament for at vurdere, om det er værd at gå med. Kun Storbritannien har på forhånd pure afvist at deltage.
