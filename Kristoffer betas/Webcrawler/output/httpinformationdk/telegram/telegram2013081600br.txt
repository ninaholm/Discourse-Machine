1600 brandmænd kæmper med skovbrand øst for Los Angeles
Seks mennesker er såret, og hundredvis er flygtet fra deres hjem under skovbrand i Californien.


 Mere end 1600 brandmænd kæmper mod en hæsblæsende skovbrand øst for Los Angeles i den amerikanske stat Californien.
Indtil nu er seks mennesker blevet såret, og hundredvis er flygtet fra deres hjem på grund af den hurtigt voksende skovbrand, som på kort tid er fordoblet i størrelse. Branden anslås nu til at dække et område på 7200 hektar, og den har raset siden onsdag.
Otte helikoptere er sat ind i slukningsarbejdet.
Myndighederne ved fortsat ikke, hvad der startede branden, men ekstrem varme, lav luftfugtighed og vindstød gør det meget svært for brandmændene at få bugt med flammerne.
De seks sårede er fem brandmænd og en civil. To af brandmændene blev simpelthen overvældet af varmen, mens myndighederne endnu ikke har oplyst noget om tilstanden hos de andre tre brandmænd.
Det civile offer er ifølge det lokale brandvæsen fløjet til en brandsårsafdeling på et nærliggende hospital.
Fredag havde branden udslettet 29 bygninger, hvoraf de fleste var private hjem. Torsdag måtte 1800 mennesker evakueres i flere byer nær Banning, som ligger 150 kilometer øst for Los Angeles. Nogle kunne dog vende tilbage til deres hjem allerede fredag.
