Håndboldherrerne taber EM-gyser til Polen
De danske håndboldherrer tabte knebent til Polen ved EM og står nu med dårlige kort på hånden i turneringen.


 Fra slemt til værre. Det ser yderst sort ud for de danske håndboldherrer, efter holdet torsdag yderst skuffende tabte 26-27 til Polen ved EM i Serbien.
Danmark går stadig videre fra gruppespillet, men nederlaget betyder, at Danmark ikke tager et eneste point med til mellemrunden.
Et nederlag er med andre ord katastrofalt for de danske muligheder for at nå semifinalen i turneringen, holdet gik efter at vinde.
Der var stadig for få af de danske spillere, som stemplede ind i turneringen, og man savnede især en solid præstation fra Mikkel Hansen.
I første halvleg scorede Lasse Svan Hansen tre gange og viste, hvorfor han er med i truppen. Højrefløjen var igen i hopla efter et maveonde, der havde sat ham tilbage i de første to EM-kampe.
Danmark gik til pause med en solid føring på 14-10.
Mikkel Hansen kom bedre i gang, som kampen skred frem. Der er dog stadig et stykke vej til den absolutte topform.
Også playmaker Rasmus Lauge og stregspiller Henrik Toft Hansen gjorde det godt med flere flotte scoringer. Og Niklas Landin stod endnu en brandkamp i målet.
Trods disse lyspunkter lykkedes det alligevel Polen at komme tilbage i kampen og udligne til 21-21 med lidt over 10 minutter tilbage af kampen.
Skidt dansk forsvarsspil, brændte straffekast og dårlige langskud var årsagen til, at Danmark mistede grebet om kampen i den fase.
Danmark viste ikke tilstrækkelig karakter i den hektiske slutfase, selv om udskældte Nikolaj Markussen tog stort ansvar med et flot mål til dansk 24-22-føring, der samtidig gav en udvisning til polakkerne.
Polen kom endnu en gang tilbage og fik udlignet til 24-24, før playmaker Thomas Mogensen satte en vigtig scoring ind.
Men det var ikke nok til sejr. Danmark har nu tabt to og vundet en kamp i det indledende gruppespil. Lørdag venter den første kamp i mellemrunden.
