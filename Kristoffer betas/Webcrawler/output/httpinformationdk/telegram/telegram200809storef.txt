Store fald på børser i Asien



 Den japanske centralbank pumpede to gange store beløb ud på market i dag, efter at kurserne faldt på børsen i Tokyo. Først skød centralbanken et beløb svarende til 76 milliarder kroner ind på market for senere på dagen at sende yderligere 50 milliarder kroner af sted for at stabilisere markedet. 
 Det er det største indskud på markedet i løbet af en dag siden marts, oplyser lokale medier.
 Indgrebet kommer efter, at aktiekurserne igen i dag tog et stort dyk på de finansielle markeder i Asien.
 Nikkei-225-indekset faldt med knap fem procent til 11.615,72 en time før, børsen lukkede i Tokyo. Det japanske Topix-indeks faldt med 5,7 procent i de første timer.
 Nedturen kommer som en følge af, at den amerikanske investeringsbank Lehman Brothers gik i betalingsstandsning i går og sendte aktiemarkeder verden over kraftigt nedad.
 I Sydkorea dykkede kurserne på aktiemarkedet med med godt seks procent, mens Taiwan meldte om et fald på knap fire procent.
