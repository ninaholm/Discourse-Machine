EU-politikere står sammen i kamp mod selskabers skattely
En fælles EU-skattebase skal søsættes snarest, lyder det i en appel fra EU-Parlamentet til medlemslandene.


 Store multinationale selskaber sparer fortsat milliarder af kroner på at flytte beskatningen til andre steder end der, hvor de tjener deres penge. Det skal stoppes, lyder det fra EU-Parlamentet.
Med 508 stemmer for - og 108 imod - har parlamentarikerne i Strasbourg onsdag sendt et klart signal og en stribe anbefalinger om skat til de 28 EU-lande.
Centralt i resolutionen står, at man snarest skal oprette en fælles EU-skattebase, og at de multinationale selskaber offentligt skal fremlægge årsregnskaber, hvor resultaterne for alle 28 lande tydeligt fremgår.
Desuden skal whistleblowere beskyttes, så de kan bidrage til at kaste lys over problemet.
- Med 28 forskellige skattesystemer opstår mange smuthuller i beskatningen, og det kan de store virksomheder udnytte, siger Michael Theurer fra parlamentets liberale gruppe.
Den tyske parlamentariker, som har været med til at udarbejde forslaget, peger på, at "automatisk udveksling af skatteinformation" mellem EU-landene er nødvendig.
Resolutionen er alene en opfordring - med konkrete forslag - til EU-landene og EU-Kommissionen.
Arbejdsgruppen har haft succes til at få både multinationale selskaber og finansministre fra flere store EU-lande i tale, fortæller Theurer, som gerne have fortsat afdækningen.
Princippet om, at virksomheder skal betale skat, hvor værdien skabes, er gentaget i årevis i EU-institutionerne, men der er ifølge arbejdsgruppen ikke taget skridt mod en løsning.
EU's konkurrencekommissær, Margrethe Vestager, udtrykte samme politiske mål, da hun besøgte parlamentet i maj.
Den fælles skattebase, der i EU-regi er kendt som CCCTB (Common Consolidated Corporate Tax Base), sigter ikke mod en egentlig harmonisering af skattesatser.
Den skal sikre fælles regler for, hvordan man i det hele taget beregner selskabsskat, så man får et mere sammenligneligt og transparent skatteregime.
- Vi skal have transparens og et fælles kodeks, siger Elisa Ferreira (S&D), som er det andet medlem af arbejdsgruppen.
