Obama er imod svælgen i Gaddafi-optagelser
Obama er ikke tilhænger af at tv-stationer nærmest kører båndsløjfe med billeder af den ydmygede Gaddafi.


 USA's præsident, Barack Obama, vender sig imod, at tv-stationer og andre viser optagelser af den blodige og gennemtævede Muammar Gaddafi fra timerne efter at den afsatte, libyske leder var blevet fanget i sin fødeby Sirte.
Selv de, der har "forfærdelige ting" på samvittigheden, fortjener at blive behandlet med en vis værdighed i døden, forklarede Obama under et besøg hos den amerikanske talkshowvært Jay Leno.
Gaddafi blev begravet et hemmeligt sted i den libyske ørken tirsdag, efter at hans lig i fem dage var blevet udstillet i et kølerum i byen Misrata.
Tv-stationer og internetsider som YouTube har siden offentliggjort stribevis af optagelser af den blødende, mishandlede og siden dræbte Gaddafi.
- Det er ikke noget, som jeg synes, vi burde svælge i, sagde Obama, da Leno spurgte præsidenten om, hvad han mente om, at optagelserne bliver vist på tv.
- Jeg føler, at der er en vis værdighed, som man behandler de døde med, selv hvis vedkommende har begået forfærdelige ting, fortsatte den amerikanske præsident.
Obama påpegede, at hans regering ikke har frigivet fotografier af liget af al-Qaeda-lederen Osama bin Laden, der blev dræbt af amerikanske elitesoldater tidligere i år.
