Aarhus får Danmarks største halmkraftværk
Nyt værk til 1,3 milliarder kroner skal sikre 20 procent af aarhusianerne fjernvarme uden fossile brændsler.


 Et kæmpestort halmkraftværk til 1,3 milliarder kroner skal sørge for, at 20 procent af aarhusianernes fjernvarme om få år bliver produceret helt uden brug af fossile brændsler.
Fra efteråret 2016 vil Aarhus få fjernvarme fra Danmarks største halmfyrede kraftvarmeværk, skriver Ingeniøren.
Udbudsmaterialet er på vej ud til de prækvalificerede firmaer, der vil byde på projektet. Til august skal byrådet godkende den endelige anlægsbevilling på basis af det valgte tilbud, ligesom en VVM-godkendelse af projektet er på trapperne,
Projektet er et vigtigt element i byens klimavarmeplan. Værket opføres ved siden af et eksisterende affaldsforbrændingsanlæg i Aarhus-forstaden Lisbjerg. Det skal årligt brænde 240.000 ton halm af.
Ifølge chefen for affaldsvarmen ved Aarhus Kommune, Bjarne Munk Jensen, sikrer halmkraftværket ikke blot grønnere, mere miljøvenlig varme til aarhusianerne. Samtidig spares der også penge.
- Halm er billigere end de træpiller, som man vil fyre med på Studstrupværket, hvor vi ellers får vores varme fra. Og der bliver 100.000 ton halm tilovers i lokalområdet, når Studstrupværket holder op med at fyre med kul og halm. De halmmængder kan vi overtage, siger Bjarne Munk Jensen til Ingeniøren.
Landets to største eksisterende halmfyrede kraftværksblokke ved Fynsværket og ved Avedøre 2 på Sjælland fyrer til sammenligning hver med op til 170.000 ton halm årligt.
Aarhus Kommune er samtidig i gang med at overtage en række mindre halmvarmeværker rundt omkring i byen og dermed øge fjernvarmekapaciteten på halm.
