DI: Opgør med retsforbehold vil gavne dansk erhvervsliv
Opgør med retsforbehold vil gøre det nemmere for danske virksomheder, når der kan arbejdes på tværs af grænser


 Et opgør med det danske retsforbehold på visse områder vil betyder, at det i fremtiden vil være nemmere at bekæmpe it-kriminalitet begået mod danske virksomheder. I dag deltager Danmark ikke i de andre EU-landes fælles indsats.
Og må Danmark til næste år forlade Europol på grund af retsforbeholdet, vil det skade indsatsen mod piratkopiering af danske virksomheders produkter.
Det siger DI's administrerende direktør, Karsten Dybvad, efter regeringen, SF, Venstre og De Konservative onsdag blev enige om at sende det danske retsforbehold til folkeafstemning.
- Retsforbeholdet er på flere områder til stor gene for virksomhederne, fordi det stiller dem dårligere end andre europæiske virksomheder, siger Karsten Dybvad.
Han peger på, at forbeholdet i sin nuværende form betyder, at det er dyrere og besværligere for en lille dansk virksomhed at opkræve penge, som den har til gode hos virksomheder i de andre EU-lande, fordi Danmark ikke er omfattet af de fælles regler.
- Et opgør med retsforbeholdet vil gavne danske virksomheder og bringe Danmark tættere på centrale dele af EU-samarbejdet, siger Karsten Dybvad i en kommentar til aftalen om folkeafstemningen.
Regeringen og partierne bag aftalen om afstemning vil erstatte retsforbeholdet med en såkaldt tilvalgsmodel. Det betyder, at Folketinget fra sag til sag kan vælge, om Danmark tilslutter sig EU-samarbejdet på området eller ej.
- DI har længe ment, at EU-forbeholdene skal afskaffes. Det er positivt, at et bredt flertal tager fat på et opgør med retsforbeholdet. Det er et vigtigt signal til resten af Europa om, at vi i Danmark vil det europæiske samarbejde, siger DI-direktøren.
