Lokomotivet Tyskland er reduceret til bumletog
Det var kun på at hængende hår, at Tyskland slap for at havne i recession i 3. kvartal.


 Europas økonomiske lokomotiv, Tyskland, er ikke længere den frembrusende maskine. Det er et bumletog.
Fredag offentliggjorde Tysklands statistiske kontor væksttallet for tredje kvartal, og det viser, at landet med nød og næppe undgår at havne i recession.
Kun en vækst på 0,1 procent blev det til. Det var en kraftig stigning i privatforbruget og en lille fremgang i udenrigshandlen, som forhindrede, at det gik værre.
En revideret opgørelse viser, at Tyskland i andet kvartal havde et fald på 0,1 procent.
Frankrig gik frem 0,3 procent i tredje kvartal, og det er en smule bedre end først antaget og er det bedste væksttal det seneste år.
Italien var mindre heldig. Her skrumpede økonomien med 0,1 procent, og det er 13. kvartal i træk uden økonomisk vækst.
Italien og Frankrig har presset på for at føre en mere offensiv økonomisk politik i eurozonen for at skabe mere økonomisk aktivitet i Europa, men Tyskland har hidtil været imod og har fået sin vilje.
Det tyske synspunkt er, at især landene i Sydeuropa må igennem en lang sparekur for at rette op på ubalancer i økonomien.
Mange økonomer kritiserer den europæiske måde at takle den økonomiske krise på. USA pointerer, at det har pumpet hundredvis af milliarder dollar ud i samfundet for at fremme investeringer og skabelsen af arbejdspladser.
USA, der efter finanskrisen i 2008 havde et lige så desperat udgangspunkt som EU, har i dag en økonomisk vækst, der ligger pænt over tre procent.
