Kinesisk børspanik sender igen de amerikanske aktier ned
Dow Jones-indekset i USA har fået den værste start på et nyt år siden 1897.


 De store kursfald på de globale aktiemarkeder fortsætter.
Det amerikanske aktieindeks Dow Jones er torsdag aften dansk tid lukket 2,3 procent lavere end ved åbningen.
Dermed er indekset efter de første fire handelsdage i 2016 nede med mere end fem procent. Det er ifølge CNN det største procentvise fald for de første fire dage i et nyt år, der nogensinde er registreret ifølge FactSet, hvis statistik går tilbage til 1897.
- Investorerne har indledt året i en panisk stemning, siger Ed Yardeni, direktør for rådgivningsfirmaet Yardeni Research til CNN.
De andre store aktieindeks på Wall Street har også oplevet en rutsjetur. S & P-indekset faldt torsdag 2,4 procent, mens Nasdaq lukkede med et minus på tre procent.
Dermed er både Nasdaq-indekset, der primært omfatter de store it- og teknologiselskaber, samt Dow Jones-indekset nu omkring ti procent lavere, end da de toppede sidste sommer.
Og det kan være et varsel om, at aktiemarkederne står foran en endnu større nedtur.
- Det her har alle kendetegn for begyndelsen på en betydelig korrektion af markederne. Mange vil sige, at det her er indledningen på et "bear"-marked (amerikansk udtryk for længere periode med faldende kurser, red.).
Sådan lyder advarslen fra Tim Anderson, der er direktør for finanshuset MDN Partners, ifølge CNN.
De markante kursfald i USA kommer efter en ny kæmpe nedtur på de kinesiske børser. Efter bare en halv times handel torsdag blev aktiemarkederne i Shanghai og Shenzhen lukket for resten ad dagen, fordi kurserne var styrtdykket med over syv procent.
De europæiske aktiemarkeder, inklusive det danske, sluttede også torsdagen i rødt.
