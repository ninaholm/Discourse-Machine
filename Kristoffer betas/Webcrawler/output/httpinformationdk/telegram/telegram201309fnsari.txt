FN: Sarin blev brugt ved angreb i Syrien
FN-rapport bekræfter, at det var nervegassen sarin, der blev brugt under angreb i Syrien i august.
 
	Foto: Scanpix


 
	En affotograferet side fra en FN-rapport bekræfter, at det var nervegassen sarin, der blev brugt ved et angreb på en forstad til Damaskus den 21. august.

Se billedudsnit i høj opløsning her

	Selve rapporten fra FN's inspektører, der har undersøgt det kemiske angreb i Syrien, ventes offentliggjort inden for de nærmeste timer.

	Det kan læses på den affotograferede side, at "nervegassen sarin blev anvendt", skriver flere nyhedsbureauer.

	Ifølge nyhedsbureauet AFP forklarer FN-inspektører, at der er "klare og overbevisende " beviser på, at det var sarin, der blev anvendt den 21. august.

	I rapporten fortæller de, at de kemiske våben er blevet brugt "i et relativt stort omfang" under den to et halvt år lange borgerkrig.

	Sarin lammer muskler og forhindrer de ramte i at trække vejret. Der er stor risiko for at dø.

	Ifølge USA stod det syriske regime bag angrebet mod den oprørskontrollerede forstad, og antallet af døde opgøres til mindst 1400.

	Rusland har givet oprørerne skylden.

	FN-inspektørerne vil i rapporten ikke udtale sig om, hvem der brugte de kemiske våben.

