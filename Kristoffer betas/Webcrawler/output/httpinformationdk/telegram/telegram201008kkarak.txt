K: Karaktermord på Lene E fortsætter
Medierne begår karaktermord på Lene Espersen, siger de Konservatives politiske ordfører, Henriette Kjær, efter at B.T. har skrevet om intern uro i partiet.


 Det er meget underlødigt og et forsøg på at begå et karaktermord på Lene Espersen (K), når B.T. skriver, at det konservative bagland planlægger at vælte formanden for Konservative.
Det siger politisk ordfører, Henriette Kjær (K).
Forhenværende partimedlem Peter Norsk er i B.T. citeret for at sige, at flere lokalformænd har henvendt sig til Lars Barfoed og bedt ham om at gøre sig klar til at tage over.
- Det har jeg hverken hørt rygter eller håndfaste meldinger om. Jeg synes, at artiklen sætter en ny lav standard for journalistik, siger Henriette Kjær, der har meget svært ved at forholde sig til indholdet, når det kun er et tidligere medlem af partiet, der står frem med navn.
I samme ombæring fortæller gruppeformanden, at Lene Espersen som den første formand i mange år netop har sat et større strategiarbejde i gang.
- Lene Espersen er en vedvarende inspirator. På trods af alt den blæst, der har været om hendes person, så fortsætter politikudviklingen, siger Henriette Kjær.
