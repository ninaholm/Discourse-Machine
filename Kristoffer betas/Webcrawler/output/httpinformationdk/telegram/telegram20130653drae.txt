53 dræbt under Camerons besøg i Pakistan
Bombeangreb har dræbt 44 personer i Pakistan under den britiske premierminister Camerons besøg i landet. g


 Mens den britiske premierminister, David Cameron, på sit besøg i Pakistan søndag opfordrede til en øget indsats mod terrorisme, mistede 53 pakistanere livet under bombeangreb.
I de to dødeligste angreb dræbte en selvmordsbomber 28 mennesker nær en shiitisk moské i den sydvestlige by Quetta, mens en bilbombe dræbte 17 mennesker i byen Peshawar i det nordvestlige Pakistan.
Bilbomben eksploderede samtidig med, at Cameron talte med den nye pakistanske premierminister, Nawaz Sharif, i hovedstaden Islamabad.
Det høje dødstal markerer den dødeligste dag i næsten fire måneder i det atombevæbnede land, der kæmper mod intern terrorisme - samtidig med, at det er frontlinjen i den amerikansk-ledede krig mod al-Qaeda i både Pakistan og nabolandet Afghanistan.
Quetta er en af de mest ustabile byer i Pakistan, den er hårdt plaget af et stigende antal angreb på det shiamuslimske mindretal.
I dagens angreb var ofrene også for de flestes vedkommende shiamuslimer, fortæller Akbar Hussain Durrani, der er minister i Baluchistan-provinsen.
- Aftenbønnen var lige blevet færdig i moskeen, og de fleste ofre var shiamuslimer. Blandt dem var der seks kvinder og et barn, fortæller han.
I sin tale i Islamabad sagde Cameron, at kampen mod terrorisme skal være "hård og kompromisløs". Samtidig understregede han behovet for at investere i uddannelse og foranstaltninger til at bekæmpe fattigdom.
Den pakistanske premierminister Sharif sagde ved samme lejlighed, at Pakistan er "fast besluttet på at tackle truslen fra ekstremismen og terrorismen med fornyet kraft og i tæt samarbejde med vores venner".
Pakistans nye regering, som tiltrådte i juni efter et historisk valg, står over for en massiv vifte af problemer, hvoraf militante islamister udgør den største trussel.
