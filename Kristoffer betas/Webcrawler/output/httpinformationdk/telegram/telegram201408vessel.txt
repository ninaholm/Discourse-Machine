Vesselbo forlader ordførerpost: V ønsker anden politik
Eyvind Vesselbo trækker sig som Venstres socialordfører. Han kan ikke stå inde for partiets socialpolitik.


 Venstres Eyvind Vesselbo stopper som partiets socialordfører og overlader posten til den tidligere socialminister Karen Ellemann.
Ifølge Venstres gruppeformand, Kristian Jensen, har skiftet været aftalt i flere måneder.
- Vi besluttede allerede tilbage i marts at lave en glidende overgang og få kørt Karen Ellemann i stilling, så vi også får den viden, som hun får som socialordfører, med efter valget, siger Kristian Jensen til Ritzau.
Men den udlægning kan Eyvind Vesselbo ikke genkende.
- Venstre vil gerne fremstille det som, at jeg trækker mig, fordi jeg ikke genopstiller ved det næste folketingsvalg, men det passer ikke, siger Eyvind Vesselbo til Ekstra Bladets netavis.
- Jeg er gået som socialordfører, fordi Venstre vil have en anden socialpolitik end den, jeg har stået for de seneste tre år, hvor jeg har kæmpet for ekstra penge til de svageste i samfundet, fortsætter han.
Han mener, at han kan gøre mere gavn for de syge og svage som menigt folketingsmedlem end som socialordfører, hvor han skal forsvare den politik, som Venstres leder vil have.
Gruppeformand Kristian Jensen forstår ikke Eyvind Vesselbos udmelding.
- Det er jo sådan set Eyvind, der har været med til at definere Venstres socialpolitik, og hvis han ikke har kunnet leve med det, undrer det mig, at han ikke sagde fra i marts måned, lyder det fra Kristian Jensen, der understreger, at han har været glad for Eyvind Vesselbos indsats.
63-årige Eyvind Vesselbo har været medlem af Folketinget siden 2001, men har meddelt, at han ikke stiller op ved næste valg. Han har i flere tilfælde været kritisk over for Venstres politik, senest i forbindelse med partiets udspil til en strammere udlændingepolitik.
Han står nu helt uden ordførerskaber.

