DF vil stoppe statsbetalte rockerklinikker: De griner af os
Skatteyderne betaler for, at tidligere rockeres tatoveringer bliver fjernet på rockerrelaterede klinikker.


 Der skal sættes en stopper for, at tidligere rocker- og bandemedlemmer kan få deres banderelaterede tatoveringer fjernet på statens regning, da en del af pengene ender med at havne i lommerne på rockerrelaterede personer.
Det siger DF-retsordfører Peter Kofod Poulsen, fordi efterspørgslen for at få fjernet sin tatovering er så stor, at det offentlige ikke kan imødekomme den.
Derfor bliver stort set alle tatoveringerne fjernet på private klinikker, hvoraf en del er rockerrelaterede. På den måde strømmer skatteborgernes penge ind i rockermiljøet.
- Det skal simpelthen stoppes. Når man har folk i exit-programmer, er det ikke meningen, at man skal sponsere rocker og bander. Det skal bremses lige med det samme, vi tager fat i ministeren i næste uge med henblik på at få det stoppet, siger han.
DF stemte med samtlige partier - undtagen Enhedslisten - for, da lovpakken "Fast greb om banderne" blev vedtaget i sommeren 2014.
Problemet skyldes efterspørgslen, lyder det.
- Vi må have set på, hvorfor der er kapacitetsproblemer på klinikker, som er offentligt drevet.
- Der må være et problem i forhold til, at det ikke går hurtigt nok med at få folk igennem programmer, når man er nødt til at bruge steder, som har relation til rocker- og bandemiljøet, siger Peter Kofod Poulsen.
Det nationale exit-kontaktpunkt - et samarbejde mellem kommunerne, Rigspolitiet og Kriminalforsorgen - har benyttet sig af private klinikker siden sommeren 2015.
Siden da har fjernelse af tatoveringer kostet 101.000 kroner, men det vides ikke, hvor mange penge der er gået direkte til rockermiljøet. Peter Kofod Poulsen mener ikke, at der er tale om et for lille beløb:
- Det er det principielle spørgsmål, at vi indirekte støtter rockere og bander. Det kan vi ikke leve med, de må grine os op i ansigterne. Først hiver de dem ud i hårdkogt kriminalitet, og når vi forsøger at trække folk tilbage til en lovlydig tilværelse, så tjener de penge på det.
