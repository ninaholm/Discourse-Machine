S: Tag Schwarzenegger med til topmøde



 Præsident Barack Obama bør tage Californiens guvernør, Arnold Schwarzenegger, med i USA's delegation til klimatopmødet i København.
 Sådan lyder forslaget fra Socialdemokraternes klimaordfører, Mette Gjerskov, efter Obamas melding om, at han kun er i København den 9. december. 
 - Det kunne være med til at hæve ambitionsniveauet hos den amerikanske præsident. Det gælder om at understøtte de grønne kræfter i USA, for de findes - blandt andet i Californien. Det er et meget positivt signal, Obama sender ved at komme til København. Men det må vist mere betragtes som en høflighedsvisit end et egentligt bidrag til forhandlingerne, siger Gjerskov.
 Obamas besøg giver dog håb om, at amerikanerne er parate til at indgå en ordentlig aftale, mener hun.
 - Så jeg vil opfordre Lars Løkke til ikke at sænke ambitionsniveauet alt for tidligt. Der er reelle muligheder for at indgå en juridisk bindende aftale, siger Mette Gjerskov. 
