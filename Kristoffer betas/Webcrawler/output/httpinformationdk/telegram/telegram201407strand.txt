Strandet dansker i Tel Aviv: Hov nu går alarmen
Strandet dansker venter på næste flyafgang i Tel Aviv, hvor gaderne bærer præg af konflikten.


 Den 20-årige dansker Phillip Dimsits er en af de danskere, der havde billet til et SAS-fly fra Tel Aviv sent tirsdag aften, men som ufrivilligt fik sit ophold forlænget, da luftfartsselskabet ligesom en række andre selskaber aflyste afgange til og fra det uroplagede Israel.
Phillip Dimsits fortæller, at han er blevet indlogeret på et hotel i Tel Aviv, hvor han nu venter sammen med andre strandede flypassagerer på at komme hjem.
- Tel Aviv er en ret tom by lige nu. Der er rigtig mange turister, der er taget hjem før os. Så størstedelen af dem, der bor på det her hotel, er strandede flypassagerer, siger Phillip Dimsits.
- Selvom solen skinner, og vejret er godt, så vil man egentlig bare gerne hjem nu, tilføjer han.
Phillip Dimsits afbryder undervejs sig selv, fordi der tikker en advarsel ind på hans telefon om et raketangreb. Øjeblikket efter konstaterer han, at det ikke var i nærheden af Tel Aviv og forklarer, at alarmen kommer fra en app på hans telefon, som advarer, hver gang sirenen lyder.
- Det er lidt absurd, men også meget praktisk. Alarmen går nærmest hvert femte minut. Den larmer, som hvis man havde sat uret på sin telefon. Hvis angrebet er i nærheden af der, hvor man opholder sig, skal man nå i beskyttelsesrum inden 90 sekunder, siger Phillip Dimsits.
Han har måttet søge i beskyttelsesrum omkring 10 gange under sit ophold i Israel, hvor han har været på ferie i næsten tre uger.
Phillip Dimsits skulle efter planen have landet klokken 09.05 onsdag morgen i København. Men flyet blev aflyst efter et raketangreb tæt på den internationale lufthavn Ben Gurion.
I første omgang fik Phillip Dimsits plads på et andet fly ud af landet, men også det blev aflyst. Nu venter han på nyt om den næste planlagte afgang torsdag, men det er endnu meget usikkert, hvornår han kommer af sted.
 I mellemtiden forsøger han og de andre strandede passagerer at få det bedste ud af ventetiden i en by, hvor stemningen bærer tydeligt præg af de optrappede uroligheder.
- Desværre er Israel jo et land, der er vant til at være i den her slags situationer, så hverdagen går videre, men folk er enormt bekymrede. Der er ikke særlig meget liv på gaden i forhold til, hvad der plejer at være, og i det hele taget er folk påpasselige med at være i det offentlige rum.
- Men samtidig er det jo en storby, med alt hvad der dertil hører, og folk går stadig på stranden, på restauranter og ligger ved poolen, siger Phillip Dimsits.
