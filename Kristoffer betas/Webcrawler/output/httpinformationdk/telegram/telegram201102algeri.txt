Algeriet vil ophæve undtagelsestilstand
Algeriets præsident meddeler, at 19 års undtagelsestilstand meget snart ophæves.


 Undtagelsestilstanden, der har været i kraft i Algeriet i 19 år, vil blive ophævet "i meget nær fremtid".
Det meddeler Algeriets præsident, Abdelaziz Bouteflika.
Nyheden, der gengives af landets officielle medier, kommer efter mange ugers folkelige protester i Tunesien og Egypten.
Samtidig siger Bouteflika, at radio og tv i fremtiden vil give taletid til alle politiske partier.
Internationale organisationer har i en årrække beskyldt Algeriets regering for grove krænkelser af menneskerettighederne.
Undtagelsestilstanden blev indført i 1992 under en islamistisk revolte i landet, der kostede titusinder af mennesker livet.
