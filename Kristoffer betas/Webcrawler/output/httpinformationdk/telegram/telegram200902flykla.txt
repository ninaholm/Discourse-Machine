Fly klar til at gå i gang med ny film



 Per Fly, én af dansk films førende instruktører, går i løbet af sommeren i gang med optagelserne til sin ny spillefilm, "Kvinden der drømte om en mand".
 Det Danske Filminstitut (DFI) har bevilget 6,5 mio. kr. til filmen, som ventes at få premiere i begyndelsen af 2010.
 Sonja Richter får én af hovedrollerne som en modefotograf, der hjemsøges af drømme om en ukendt mand. På en forretningsrejse møder hun manden fra sine drømme, og de indleder en kort affære. De mødes igen i Warszawa, denne gang med fatale konsekvenser.
 Ib Tardini skal producere filmen for Zentropa og fortæller, at de øvrige roller endnu ikke er på plads. 
 - Vi leder fortsat efter en polsk skuespiller til den anden hovedrolle, siger han til Ritzau.
 Projektet er Per Flys første spillefilm efter instruktørens succesrige trilogi med filmene "Bænken", "Arven" og "Drabet".
