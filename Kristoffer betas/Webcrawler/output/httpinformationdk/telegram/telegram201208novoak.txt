Novo-aktien når nye højder efter rekordregnskab
Aktionærerne i Novo Nordisk har gyldne dage. Aktieanalytiker vurderer, at selskabets succes vil vare ved.


 Novo Nordisk fortsætter med at imponere aktiemarkedet. Torsdag steg aktien kraftigt, efter at selskabet præsenterede et overskud på 13 milliarder kroner før skat i årets første seks måneder.
Umiddelbart steg aktien med næsten seks procent - for dog senere at falde tilbage til en stigning på godt tre procent.
Dermed steg prisen på en Novo Nordisk-aktie fra 915 kroner ved lukketid onsdag til godt 950 kroner torsdag.
En aktieanalytiker, der følger virksomheden, har også svært ved at se skyer i horisonten for virksomheden, og Novo-aktien vil derfor være en sikker investering også på lidt længere sigt, lyder vurderingen.
- Novo Nordisk vil også på mellemlangt sigt fortsat være en pengemaskine, siger Michael Friis Jørgensen, analytiker ved Alm. Brand Markets.
Indtjeningen er meget høj i selskabet, der samtidig ikke har opkøbsplaner og derfor hober kapital solidt sammen.
Selskabet sidder solidt på insulinmarkedet, der i forhold til andre medicinalområder ikke har problemet med, at midler løber ud af patent og bliver kopieret.
- Novo Nordisk har også spændende produkter på vej, som kan give yderligere fremgang, mener analytikeren.
Netop disse produkter afgør, hvordan aktiekursen vil udvikle sig. Markedet diskuterer nu, hvor stor en succes det nye insulinprodukt Tresiba vil blive. Dertil kommer, at Novo Nordisk satser på succes inden for fedmeområdet.
Selskabets rekordkurs for aktien står i skarp kontrast til prisen så sent som i oktober, hvor aktien kunne købes til blot 512 kroner.
- Det kaldte vi også et kæmpekøb. Stort set alle aktier var nede i en meget lav kurs i efteråret, men Novo Nordisks marked forsvandt jo ikke i forbindelse med krisen, siger Michael Friis Jørgensen.
Han mener, at stigningerne siden har været en naturlig genetablering af kursen. Og nu mener han, at man nærmest er ved at blive for positiv.
- Meget skal lykkes for Novo Nordisk, før kursen kan stige markant herfra. Men det ændrer ikke ved, at Novo-aktien også på det lange sigt vil være en stærk aktie, siger analytikeren.
