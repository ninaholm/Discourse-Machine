Tyrkiske fly bomber PKK-baser i Irak



 Tyrkiske kampfly har bombet kurdiske PKK-baser i det nordlige Irak, oplyste det tyrkiske militær i dag.
 Militæret sagde, at bomberne ramte regionen Avasin Basyan sent i går, efter at kurdiske oprørere havde dræbt 15 tyrkiske soldater i et angreb.
 Flyene vendte alle sikkert tilbage til deres baser.
 Ifølge det tyrkiske militær var bombetogterne kun rettet mod PKK's baser, og der blev udvist den nødvendige omhu for at undgå, at civile skulle komme til skade.
 Samtidig fordømte den irakiske præsident, Jalal Talabani, som er kurder, i dag det seneste PKK-angreb, som var rettet mod en tyrkisk militærpost nær den irakiske grænse.
 PKK-oprørerne har ført væbnet kamp for kurdisk selvbestemmelse siden 1984. Anslået 44.000 har mistet livet i sammenstød.

