Syrien: Tyrkisk fly var i 100 meters højde
- Selv hvis det havde været et syrisk fly, så ville vi have skudt det ned, siger syrisk talsmand.


 Syriens luftforsvar var nødsaget til at reagere øjeblikkeligt, da et tyrkisk jetfly i 100 meters højde fløj ind i syrisk luftrum og dermed "klart krænkede Syriens suverænitet", siger en talsmand for Udenrigsministeriet i Damaskus.
- Flyet forsvandt og dukkede så op igen i syrisk luftrum i kun 100 meters højde - og omkring 1-2 kilometer fra den syriske kyst, siger talsmanden Jihad Makdissi.
- Vi var nødt til at handle øjeblikkeligt. Selv hvis det havde været et syrisk fly, så ville vi have skudt det ned, siger Makdissi.
Han tilføjer, at det tyrkiske fly - et F4 Phantom - blev skudt ned af et anti-luftskytsmissil - og ikke af et radarstyret missil.
Nato-landene vil på et møde tirsdag drøfte Tyrkiets beskyldninger om, at Syrien nedskød flyet i internationalt luftrum.
Den syriske talsmand afviser at kommentere klart, hvordan forholdet mellem Tyrkiet og Syrien er blevet påvirket af episoden.
 - De udtalelser, der er kommet fra den tyrkiske regering, er ikke i overensstemmelse med virkeligheden. De har kompliceret situationen, siger Makdissi, som dog tilføjer, at Damaskus er interesseret i "et godt naboskab med Tyrkiet."
- Vi lever med et spændt forhold til Tyrkiet, men vi har ikke fjendtlige hensigter over for den tyrkiske befolkning.
Ifølge talsmanden fortsætter en "koordineret" eftersøgning efter de to savnede piloter fra flyet.
Flyvraget ligger i Middelhavet i 1300 meters dybde.
Makdissi advarer mod en Nato-aktion mod Syrien.
Det spændte forhold mellem Tyrkiet og Syrien blev forværret mandag, da en syrisk general og 38 andre soldater hoppede af og flygtede fra Syrien til Tyrkiet.
Den tyrkiske udenrigsminister, Ahmet Davutoglu, har sagt, at det tyrkiske fly, der blev skudt ned fredag, ikke havde vist tegn på fjendtlighed over for Syrien, og at det blev skudt ned 15 minutter, efter at det kortvarigt havde krænket det syriske luftrum.
