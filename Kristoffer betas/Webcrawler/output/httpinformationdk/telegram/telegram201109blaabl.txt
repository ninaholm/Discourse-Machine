Blå blok vil lokke Margrethe Vestager
Blå blok frister Vestager med ti punkter, som hun kan få flertal for ved at se mod netop blå blok.


 Venstre og de øvrige borgerlige partier "pønser på et godt tilbud" til den radikale partileder Margrethe Vestager. Det skriver Morgenavisen Jyllands-Posten.
Partierne i den blå blok vil give Vestager en liste med konkrete områder, hvor de kan levere det flertal, der skal til for at gennemføre radikal politik.
-Vi har fundet 10 punkter, hvor vi siger til De Radikale: "I kan få opfyldt jeres politik ved at gå sammen med os." Og det er jo alt fra tilbagetrækningsform dagpengereform, green card ordning og til at sætte selskabsskatten ned - 10 punkter, som vi kan tilbyde Det Radikale Venstre, at de kan få gennemført sammen med os og få flertal for," siger fungerende økonomi- og erhvervsminister Brian Mikkelsen (K) til avisen.
Ifølge Jyllands-Postens oplysninger er partierne i blå blok blevet præsenteret for listen til Margrethe Vestager onsdag og tirsdag under møder om koordineringen af kræfterne i blå blok, som Venstre og fungerende statsminister Lars Løkke Rasmussen har haft indkaldt til.
Tanken bag tilbuddet til De Radikale er ifølge Jyllands-Posten at markere fra start, at der er en stærk opposition, men også at skabe mest muligt besvær i de forhandlinger om et regeringsgrundlag, som S-formand Helle Thorning-Schmidt lige nu fører med De Radikale og SF.
Forleden forsøgte Venstre efter samme opskrift at besværliggøre forhandlingerne ved at bringe De Radikales Marianne Jelved i spil til den prestigefyldte post som Folketingets formand i stedet for Mogens Lykketoft (S).
