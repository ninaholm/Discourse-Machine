Region er rystet over dundrende grand prix-underskud
Wonderful Copenhagen vil have hovedstaden til at betale 46 millioner kroner af kæmpe Eurovision-underskud.


 Det er ikke i orden, at underskuddet i forbindelse med Eurovision Song Contest er landet på voldsomme 58 millioner kroner og har kostet tre gange så meget som planlagt.
Det fastslår formanden for regionsrådet i Region Hovedstaden, Sophie Hæstorp Andersen (S), efter at arrangøren af melodi grand prixet, Wonderful Copenhagen, har offentliggjort det endelige regnskab efter arrangementet.
- Jeg er utrolig skuffet og rystet. Når man i den grad overskrider budgettet, så er det ikke i orden, siger hun til Ritzau.
Oprindeligt havde man budgetteret med 34,6 millioner kroner til Eurovision, men musikfesten kom i stedet til at koste hele 112 millioner.
Ifølge Sophie Hæstorp Andersen har Region Hovedstaden fået en anmodning fra Wonderful Copenhagen om at betale 46 millioner kroner af underskuddet på 58 millioner. De sidste 12 millioner kroner vil organisationen selv betale.
- Nu skal vi politisk tage stilling til, om det kan lade sig gøre. Men det er klart, at vi ikke kan lade en så vigtig turistorganisation gå neden om og hjem. Så vi bliver nødt til at finde en løsning, siger regionsrådsformanden.
I øjeblikket overvejer regionen at tilkende Wonderful Copenhagen et ekstraordinært tilskud, som organisationen skal betale tilbage i de kommende år ved gradvist at blive tilkendt færre penge, oplyser hun.
I sidste ende er det dog skatteyderne, der hænger på den store ekstraregning, fordi Wonderful Copenhagen sammen med Region Hovedstaden, Københavns Kommune og REDA stod bag den ambitiøse værtsby ved B&W på Refshaleøen gennem projektselskabet ESC 2014.
- Jeg kan ikke se andre muligheder. Alternativet er, at projektselskabet går konkurs, og så vil der være en masse håndværkere og så videre, som har udført arbejde i forbindelse med arrangementet, der ikke får deres betaling. Det kan jeg ikke leve med som socialdemokrat.
- Men jeg kan godt forstå, at der er mange, som undrer sig over, at det er endt med så stort et underskud, siger Sophie Hæstorp Andersen.
Hun har ikke fortrudt, at arrangementet blev afholdt i København og understreger, at det ikke er sidste gang, at regionen vil støtte store events i hovedstadsområdet.
- Men det er klart, at vi må tage disse erfaringer med os, så der ikke sker noget lignende i fremtiden, siger hun.
