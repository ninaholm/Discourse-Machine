Bush og Obama er lodret uenige - om broccoli
Bush senior forbød den sunde grøntsag, men Obama er fan. Mulig politisk strid om broccoli på vej, lyder det.


 I sin præsidentkampagne blev Barack Obama ofte set fortære amerikanske folkespiser som hotdogs, hamburgere og græskartærte. Men hvis Obama selv skulle vælge, var det noget ganske andet, der kom på middagsbordet.
Han livret er nemlig broccoli, afslører han ved en børnemiddag i Det Hvide Hus.
Fruen i huset, Michelle Obama, har som en del af sit virke som førstedame sat sig i spidsen for kampagnen "Let's Move", der skal bekæmpe fedme blandt børn.
Og med Obamas kærlighed til grøntsagen, der er en del af kålfamilien, ser det ud som om, at hendes sunde budskaber også giver genklang på hjemmefronten.
Med valget af den vitaminrige grøntsag afslører Obama dog også, at han er komplet uenig med en af sine forgængere: Den tidligere præsident George H.W. Bush erklærede nærmest krig mod broccoli.
Bush senior hadede broccoli så meget, at han brugte sin magt til at få grøntsagen fjernet fra menukortet på præsidentens fly Air Force One. Og han fortalte amerikanerne om, hvor meget han afskyr grøntsagen:
- Jeg har ikke kunnet lide det, siden jeg var et lille barn, og min mor tvang mig til at spise det, sagde Bush i 1990.
- Jeg er USA's præsident, og jeg vil ikke spise mere broccoli, slog han fast.
Obamas kærlighedserklæring til broccoli satte hurtigt gang i en debat på Twitter. Præsidentens tidligere rådgiver David Plouffe forudser eksempelvis, at præsidentens republikanske modstandere nu bliver nødt til at skære grøntsagen fra:
- Alle republikanske 2016-kandidater bliver nu nødt til at love, at de aldrig spiser broccoli igen, skriver han på Twitter.
