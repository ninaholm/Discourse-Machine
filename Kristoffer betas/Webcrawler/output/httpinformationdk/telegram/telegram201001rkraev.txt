R kræver krisemøde om efterløn



 De Radikale skriver nu til statsminister Lars Løkke Rasmussen (V) og beder om få indkaldt partierne bag velfærdsforliget til et krisemøde. Ifølge partiets gruppeformand, Margrethe Vestager, er tiden således løbet fra forliget fra 2006.
 - Krisen betyder, at de løsninger vi fandt frem til ikke længere er tilstrækkelige. Derfor er der behov for at vi mødes for at se, om vi gjorde vores arbejde færdig med forliget. Et sådan møde vil skabe overblik over situationen, og så må regeringen jo spille ud med, hvad den egentlig vil, siger Margrethe Vestager. 
 De Radikale foreslår, at der senest i 2015 gennemføres en række reformer, der skal flytte 133.000 danskere fra offentlig forsørgelse til arbejdsmarkedet. Blandt andet skal efterlønnen fjernes og dagpengeperioden forkortes.
 Mens De Konservative har foreslået at foreslået at fremrykke de forringelser af efterlønsordningen, der ellers først skulle træde i kraft i 2019, så afviser de andre partier bag velfærdsforliget, Socialdemokraterne, Dansk Folkeparti og regeringspartneren Venstre, at genåbne forliget. 
 - Venstre har ikke planer om opsige eller ændre velfærdsaftalen eller noget ønske om at fremrykke den mekanisme for, hvornår aftalen træder i kraft. Det samme har Dansk Folkeparti også gjort klart, og så er den jo sådan set ikke længere. Hvis man skal ændre et forlig, så kræver det jo, at alle er enige, så der er ikke nogen grund til at mødes for at drøfte det, siger Venstres politiske ordfører, Peter Christensen.

