To døde af kommunal mad



 Ifølge B.T. er to ældre danskere døde af at have spise Bøf Stroganoff, mens fem er blevet syge af selvsamme ret. Færdigretten er fremstillet i perioden fra den 15. til den 17. april af Din Private Kok i Kødbyen i København og er bragt ud af en kommunal madordning til ældre.  
 - Det er frygteligt. Jeg kan kun sige, at maden er bragt ud fra en kommune i det storkøbenhavnske område, der har udliciteret maden til de ældre, siger overlæge Kåre Mølbak fra den epidemiologiske afdeling ved Statens Serum Institut til bt.dk. 
 Retten viste sig at indeholde bakterien Listeria monocytogenes, der kan være særdeles farlig for folk, som i forvejen er svage, og de ældre er blevet ramt, fordi de ikke har varmet maden ordentligt igennem.
 Statens Serum Institut, Fødevareafdeling Rødovre og Fødevarestyrelsen står bag opklaringen af sygdomsudbruddet, som de har undersøgt efter, at 13 er blevet smittet over den seneste måned.
 Myndighederne anbefaler, at personer, der er i besiddelse af retten, enten smider den ud, eller opvarmer den tilstrækkeligt.
