Vælgerne strømmer til Norges partier
Norske partier oplever stor fremgang efter terrorangreb. Valgforsker tror, at det især gavner Arbeiderpartiet.


 Alle de norske partier, som er repræsenteret i Stortinget, kan melde om medlemsfremgang siden terroranslaget i Oslo og på Utøya i fredags.
Det er Dagsavisen, der har gennemgået tallene. De viser fremgang for alle partier og deres ungdomsorganisationer.
Høyre har fået 120 nye medlemmer og ungdomsorganisationen 40 flere. Sosialistisk Venstreparti, der svarer til SF i Danmark, har fået 100 nye medlemmer, mens Socialistisk Ungdom har fået 35 ekstra.
Også Fremskrittspartiet, som massemorderen Anders Behring Breivik en overgang var medlem af, kan melde om 64 nye medlemmer, mens Fremskrittspartiets Ungdom er vokset med 11 medlemmer.
Arbeiderpartiet og ungdomsorganisationen AUF har fået mange nye tilmeldinger, men her siger man, at der endnu ikke er overblik over hvor mange.
Det var AUF's sommerlejr på Utøya, som var Breiviks mål, og i alt 68 blev dræbt på øen.
Tonje Brenna, generalsekretær i AUF, beskriver støtten som overvældende. Hun håber, at det vil give rekordhøj valgdeltagelse ved kommunalvalget i september.
- Den hårdeste straf, den terrorsigtede kan få, er, at demokratiet vokser, og at flere vælger at engagere sig i politiske partier, siger hun til Dagsavisen.
Valgforsker Bernt Aardal forventer også, at flere unge vil stemme som følge af terrorangrebet, og at det især vil gavne Arbeiderpartiet ved lokalvalget 12. september.
- Det, der er sket de seneste dage, vil sikkert have en effekt på valgkampen. Det er svært at tro andet, siger Aardal til nyhedsbureauet NTB.
Valgforskeren er især spændt på, om massakren kan mobilisere førstegangsvælgere.
- Deres andel har længe ligget nede på 30 procent, men der er al grund til at tro, at deltagelsen ved dette lokalvalg bliver langt højere. Reaktionerne fra unge på det, som skete på Utøya, er jo ekstremt stærke, siger han.
De norske partier har aftalt at udsætte valgkampen til midten af august af respekt for terrorofrene.
