EU går til angreb på forbrugssamfundet
Der er stort pres på råvarer og naturressourcer. Derfor må europæerne skære ned for forbruget, advarer EU.


 De europæiske borgere bruger for meget. Så kort kan budskabet fra EU-Kommissionen i et nyt udspil om et ressource-effektivt Europa ridses op. 
Hvad enten man taler om vigtige råstoffer som olie og metaller eller helt dagligdags forbrugsvarer som vand og fødevarer, så skal der skæres ned på forbruget, lyder kravet til europæerne.
- At fortsætte vores nuværende mønster omkring brug af ressourcer er ikke en mulighed. Det sætter for stort pres på vores planet og gør vores økonomi mere afhængig af eksterne forsyninger, siger EU-Kommissionens formand, José Manuel Barroso.
Med udsigten til at det globale befolkningstal vil stige kraftigt og runde ni millarder mennesker i 2050, så vil der komme endnu større pres på råvarer og naturressourcer. Ikke mindst fordi levestandarden og forbruget i udviklingslandene ventes at stige kraftigt i samme periode.
Derfor er det afgørende, at EU-landene handler nu, lyder det fra kommissionen.
Det er dog ikke kun i kampen mod overforbruget at udviklingen skal vendes. EU-Kommissionen peger også på at mere genbrug, mere grøn energi, mindre spild i produktionen og udviklingen af ny teknologi kan være med til at gøre EU mindre afhængig af naturressourcerne.
Udspillet fra kommissionen er en del af EU's 2020-plan, som skal få Europa tilbage på sporet med en bæredygtig økonomisk vækst.
