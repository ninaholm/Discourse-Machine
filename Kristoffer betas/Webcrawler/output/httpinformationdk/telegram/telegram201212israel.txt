Israel indefryser palæstinensernes skatter
Palæstinensernes nye observatørstatus i FN får Israel til at reagere med indefrysning af opkrævede skatter.


 Israel nægter i denne måned at overføre de skatter og afgifter, som landet opkræver på vegne af palæstinenserne.
Skridtet er en reaktion på palæstinensernes nye status i FN som observatør, siger Israels finansminister Yuval Steinitz søndag.
- Vi har sagt lige fra starten, at den ændrede palæstinensiske status i FN ikke ville gå upåagtet hen i Israel, siger Steinitz ved indledningen af det ugentlige kabinetsmøde.
- Jeg agter ikke at overføre skatter opkrævet for Den Palæstinensiske Selvstyremyndighed i denne måned. De vil blive brugt til at betale selvstyremyndighedens gæld til det israelske elektricitetsselskab, siger han.
Den israelske avis Haaretz siger, at i alt 460 millioner shekel (694 millioner kroner) vil blive tilbageholdt.
Skridtet skyldes, at palæstinenserne har sikret sig observatørstatus, men ikke medlemskab ved FN's Generalforsamling i sidste uge.
138 stemte for palæstinensernes nye status, men ni stemte imod med Israel og USA som de mest indædte modstandere.
Israel har allerede fremlagt planer om nye bosættelser i kølvandet på afstemningen. Det betragtes i vide kredse som en straf mod palæstinenserne.
Forud for afstemningen har Israel advaret palæstinenserne og det internationale samfund mod, at man fra israelsk side ville reagere stærkt på palæstinensernes nye status og beskylder dem for uredelige forhandlinger og for at tilsidesætte fredsaftalerne.
Palæstinenserne siger, at den ny status ikke ændrer bestræbelserne for at gennemføre nye forhandlinger, idet det fremhæves, at forhandlingerne har ligget stille siden slutningen af september 2010.
Palæstinenserne ønsker ikke at forhandle med Israel, før alle nye bosættelser er indstillet, mens Israel ønsker en betingelsesløs forhandling.
Hver måned opkræver Israel et tocifret millionbeløb i dollar i skatter, som opkræves for gods, der er bestemt for det palæstinensiske marked, men som kommer i transit i israelske havne.
