Sundhedsarbejder i Skotland smittet med ebola
Den skotske regering bekræfter, at et tilfælde af ebola er konstateret på hospital i Glasgow.


 På et hospital i den skotske by Glasgow er en kvindelig sundhedsarbejder, som for nylig er vendt hjem fra Vestafrika, blevet diagnosticeret med ebola.
En talsmand for de skotske myndigheder siger, at sundhedsarbejderen, som har været i Sierra Leone, er blevet smittet med sygdommen og vil blive overført til specialister i en topisoleret hospitalsafdeling i London hurtigst muligt.
 Kvinden menes kun at have haft kontakt til en enkelt person i Glasgow.
 Patienten vendte tilbage til Skotland via Casablanca og Heathrow-lufthavnen i London og ankom til Glasgow lufthavn natten til mandag. Hun blev indlagt på hospitalet tidligt mandag og blev straks anbragt i isolation.
- Alle de mulige kontakter, som patienten har haft med andre, er ved at blive kortlagt, og de pågældende personer vil alle blive kontaktet og nøje overvåget.
 - Der er dog lav risiko for smitte, da sygdommen er i den tidligste fase hos patienten, siger den skotske førsteminister, Nicola Sturgeon.
- Skotland har forberedt sig godt på en situation som denne lige siden det første udbrud af sygdommen i Vestafrika, siger hun.
Antallet af mennesker, der er smittet med ebola i Vestafrika, er nået op på over 20.000, siger Verdensundhedsorganisationen, WHO.
Mindst 7842 er døde under epidemien, siger WHO.
I Sierra Leone, Liberia og Guinea - de tre hårdest ramte lande - er i alt 20.081 smittet, siger WHO i en erklæring.
Det hårdest ramte land er Sierra Leone.
USA og EU har givet grønt lys til en ny ebolatest, som er udviklet af det schweiziske firma Roche. Den ny test vil kunne give svar på kun tre timer.
