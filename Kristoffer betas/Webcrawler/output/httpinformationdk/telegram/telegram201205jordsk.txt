Jordskælv rammer tæt på Bulgariens hovedstad
Foreløbigt ingen meldinger om tilskadekomne efter jordskælv i Bulgarien.


 Bulgarien er natten til tirsdag blevet ramt af et jordskælv. Der er ingen meldinger om personskader eller ødelæggelser.
Skælvet med en styrke på 5,8 havde sit epicenter 24 kilometer nordvest for hovedstaden Sofia, oplyser den amerikanske overvågningstjeneste USGS.
Søndag blev seks personer dræbt og snesevis kvæstet, da et skælv med en tilsvarende styrke ramte regionen omkring Bologna i Italien.
Skælvet i Bulgarien stod på i flere minutter. Umiddelbart efter kom der mindst et efterskælv.
Beboere i højhuse i Sofia fortæller, at hovedskælvet fik bygningerne til at svaje og ryste.
- Jeg løb skrigende ud, og jeg vender ikke tilbage til min lejlighed i nat, siger en teenagepige til nyhedsbureauet AFP. Adskillige personer har valgt at blive ude på gaderne af frygt for nye skælv. Mange er kun iført deres nattøj.
Myndighederne har modtaget mange rapporter om sammenstyrtede skorstene, revner i bygninger og smadrede vinduer. Elektricitetsforsyningen er ikke forstyrret som følge af jordskælvet.
I august 2009 ramte et jordskælv med en styrke på 5,0 Sortehavet mellem Bulgarien og Rumænien. Det forårsagede ingen større ødelæggelser.

