A-kasser til Thorning: Dagpengeløsning kan ikke vente
AK-Samvirke forventer, at 17.000 vil ryge ud af dagpengesystemet i år - langt flere end regeringens skøn.


 Statsminister Helle Thorning-Schmidt (S) og økonomiminister Margrethe Vestager (R) har de seneste uger slået fast, at der ikke bliver rørt ved den udskældte dagpengereformen, før en kommission er kommet med sine anbefalinger i slutningen af 2015.
Men det kan ikke vente så længe, fastslår A-kassernes Samvirke. Brancheorganisationen har tirsdag offentliggjort en ny beregning, der viser, at 9900 allerede er faldet ud af dagpengesystemet i år.
Hertil skal lægges de mere end 33.000, der faldt ud af systemet sidste år.
- Der er akut behov for, at dagpengereformen lempes. Når næsten 10.000 ledige på et halvt år har mistet dagpengene, kan vi ikke vente til udgangen af 2015 på, at dagpengekommissionen får gjort deres arbejde færdigt, siger AK-Samvirkes formand, Torben Poulsen i en pressemeddelelse.
Når 9900 allerede er faldet ud af systemet i år, forventer Torben Poulsen, at han må opjustere skønnet for hele året til mere end 17.000. Hidtil har AK-Samvirke regnet med 14.000 udfaldsramte for 2014.
Tallet ender således også med at overgå Beskæftigelsesministeriets seneste skøn fra sidste år. Her ventede ministeriet mellem 8000 og 14.000 udfaldsramte i 2014.
- Det er overraskende og helt uacceptabelt, fordi det er så voldsomt et antal. Vi var godt klar over, at mange ledige ville blive ved med at miste dagpengene her i 2014, men vi troede ikke, at vi ville nå næsten 10.000 allerede efter et halvt år, siger Torben Poulsen.
Dagpengereformen blev aftalt af den daværende VK-regering med støtte fra Dansk Folkeparti og De Radikale. Den betød, at dagpengeperioden blev halveret fra fire til to år, ligesom genoptjeningsperioden blev forlænget fra 26 uger til 52.
Den nuværende regering har valgt at bibeholde reformen, men har gennemført forskellige tiltag for at mindske effekterne af den. Dog ikke nok, hvis man spørger kritikerne, heriblandt regeringens parlamentariske grundlag, Enhedslisten og SF, samt diverse fagforeninger.
Torben Poulsen, der samtidig er daglig leder af Dansk Metals a-kasse, vil have dele af reformen rullet tilbage.
- Her og nu er der brug for at skrue genoptjeningskravet tilbage igen til et halvt år. Samtidig skal den midlertidige arbejdsmarkedsydelse forlænges, indtil kommissionens arbejde forhåbentlig munder ud i et holdbart dagpengesystem, siger han.
Tirsdag mødes den socialdemokratiske folketingsgruppe til sommermøde. Her ventes dagpengene at blive et centralt emne.
Onsdag mødes den socialdemokratiske top med LO's hovedbestyrelse for at diskutere problematikken.
