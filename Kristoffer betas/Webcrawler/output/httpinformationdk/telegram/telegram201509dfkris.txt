DF: Kristian Jensen skaber usikkerhed om asylpolitik
Udenrigsministeren fastslår, at Danmark kommer til at tage en del af de 160.000 flygtninge, kvote eller ej.


 Dansk Folkeparti mener, at der er skabt uklarhed om regeringens flygtningepolitik.
Anledningen er, at udenrigsminister Kristian Jensen (V) bløder op omkring tallet nul, som ifølge integrationsminister Inger Støjberg (V) er det antal, Danmark skal tage ud af de 160.000 flygtninge, EU kæmper om at fordele.
Men i et interview med Ritzau forklarer Kristian Jensen, at Danmark jo alligevel kommer til at tage en del af de 160.000,selvom det ikke kommer til at ske via en formelt aftalt kvote.
- Når der snakkes om et nul, så er det fordi, vi ikke er med i en obligatorisk fordeling, da vi ikke er med i det retslige samarbejde, siger Kristian Jensen til Ritzau.
- Derfor er det, at man på den ene side kan sige, at der står et nul, men på den anden side kan sige, at selvfølgelig tager vi en del af de 160.000. Det kommer vi ikke udenom, siger han.
Men de udtalelser vækker bestemt ikke begejstring hos regeringens største støtteparti, Dansk Folkeparti.
- Det skaber uklarhed, når en minister siger nul, og en anden minister siger mere end nul, fastslår DF's udlændingeordfører Martin Henriksen.
- Hvis Danmark skal modtage nul af de 160.000 asylansøgere, så kræver det nationale asylstramninger, og jeg har ikke set noget fra regeringen, der indikerer at de arbejder med yderligere asylstramninger.
- Det arbejde er så vidt jeg kan vurdere gået i stå, og det er utilfredsstillende, siger han i en skriftlig kommentar.
Selvom Folketinget ikke er officielt åbnet endnu, har regeringen allerede fået vedtaget sine første stramninger af asylpolitikken, kaldet straksopbremsning. Det består blandt andet i, at de økonomiske ydelser, flygtninge kan modtage, er blevet kraftigt sat ned.
Men regeringen kunne sagtens arbejde videre med asylstramninger, mener Martin Henriksen.
- Regeringen kunne også arbejde for at dem, der så kommer til Danmark, kun er her midlertidigt indtil de kan sendes ud igen, siger han.
