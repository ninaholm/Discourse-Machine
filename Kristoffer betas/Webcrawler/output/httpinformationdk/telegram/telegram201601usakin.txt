USA: Kina skaber konflikt ved at isolere sig



 USA er ikke ude på at indgå i en konflikt med Kina, men den kinesisk ekspansive opførsel i det Sydkinesiske Hav i Stillehavet isolerer dem fra omverdenen, og får andre lande til at søge hjælp fra Washington.
Det siger den amerikanske forsvarsminister, Ashton Carter, til det økonomiske topmøde der i disse dage finder sted i den schweiziske by Davos.
- Jeg er ikke den slags type, der tror, at en konflikt mellem USA og Kina er uundgåelig. Men det er bestemt ikke noget, vi ønsker, og jeg tror ikke, det er sandsynligt, siger han.
- Vi beder ikke folk om at vælge side. Men vi ved, at folk i stigende grad henvender sig til os. Kina foretager sig i øjeblikket nogle handlinger, som jeg frygter, vil få dem til at isolere sig, hvilket vil føre til et resultat, som ingen af os ønsker, siger Ashton Carter.
Det Sydkinesiske Hav, der gemmer på store oliereserver, har længe været genstand for territoriale skænderier.
