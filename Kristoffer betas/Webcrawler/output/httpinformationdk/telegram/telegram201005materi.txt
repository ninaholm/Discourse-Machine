Materialer til bomber fundet i varevogn
- Det er lykkedes at forhindre noget, som kunne have forårsaget død og ødelæggelse, siger New Yorks borgmester om fundet af mistænkelig varevogn lørdag aften.


 Der er fundet materialer til at fremstille bomber i den varevogn, som politiet lørdag aften fattede mistanke til på Times Square på Manhattan, og som fik politiet til at evakuere området.
Det oplyste New Yorks borgmester, Michael Bloomberg, søndag på en pressekonference.
En T-shirtsælger på gaden alarmerede en politibetjent til hest, da han fattede mistanke til bilen, en Nissan Pathfinder, fordi der kom røg ud af bagagerummet.
- Politiet fandt cylindre med propangas, gasbeholdere og en udløsningsmekanisme i bilen. Men ikke mindst takket være en årvågen indsats af New Yorks politi er det lykkedes os at forhindre noget, som kunne have forårsaget både død og ødelæggelse, sagde borgmesteren.
Øjenvidner så angiveligt en mand løbe væk fra bilen.
- Men lige nu ved vi ikke, hvem der har gjort det og hvorfor, understregede Bloomberg.
Stedet, hvor den parkerede bil blev fundet, ligger tæt på Broadway, New Yorks legendariske teaterstrøg.
Det Hvide Hus oplyser, at præsident Barack Obama er orienteret om "det udmærkede arbejde, som politiet har ydet".
Også forbundspolitiet, FBI, arbejder med sagen som en del af regeringens særlige enhed til bekæmpelse af terrorisme.
- Vi betragter det som en meget alvorlig hændelse, siger en talsmand for FBI til tv-selskabet CNN. 
