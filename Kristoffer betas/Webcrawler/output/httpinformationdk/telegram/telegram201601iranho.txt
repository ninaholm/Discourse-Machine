Iran holder på to amerikanske flådeskibe der kom på afveje
Motorproblemer fik amerikanske flådeskibe ind i iransk farvand. Iran lover, at de vil blive frigivet prompte.


 To amerikanske flådefartøjer er sent fredag blevet tilbageholdt af Iran. Det skriver nyhedsbureauet AP på sin hjemmeside.
Ifølge bureauet mistede den amerikanske flåde kontakten til to mindre krigsskibe, der befandt sig i Den Persiske Bugt. De to skibe var på vej fra Kuwait til Bahrain, da det ene skib fik motorproblemer.
Det fik kortvarigt skibene ind i iransk farvand, hvor de efterfølgende blev opbragt af iranske styrker. Det ombordværende personel er nu i iransk varetægt. Der er tale om 10 personer, skriver CNN.
Ifølge CNN oplyser amerikanske forsvarskilder, at man har været i kontakt med de iranske myndigheder. De fortæller, at både skibene og flådepersonalet hurtigst muligt vil blive frigivet.
- Vi tager hånd om det. Vi arbejder på det og håber på at løse situationen hurtigt, siger vicesikkerhedsrådgiver i Det Hvide Hus Ben Rhodes til CNN.
Ifølge AP har USA's udenrigsminister, John Kerry, været i kontakt med sin iranske modpart, Mohammad Javad Zarif, omkring situationen.
