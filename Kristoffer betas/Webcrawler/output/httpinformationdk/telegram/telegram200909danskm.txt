Dansk mindretal henter fire mandater



 For første gang siden begyndelsen af 1950'erne får Sydslesvigsk Vælgerforening valgt fire medlemmer ind i landdagen i Kiel.
 SSW har fået 4,3 procent af stemmerne ved søndagens delstatsvalg, viser det foreløbige valgresultat. 
 Det danske mindretals parti er fritaget for spærregrænsen på fem procent og fordobler derfor sit mandattal. 
 Gruppeformand Anke Spoorendonk og hendes frisiske SSW-kollega Lars Harms får de næste fem år selskab af Silke Hinrichsen, som gør comeback i landdagen, samt SSW's formand, Flemming Meyer. Han er søn af Karl-Otto Meyer, som ene mand holdt skansen for SSW i landdagen fra 1971 til 1996.
 Mindretallet har nydt godt af, at mange slesvig-holstenere er trætte af de store partier. 
 Delstatsvalget blev holdt trekvart år før tiden samtidig med forbundsdagsvalget. Efter måneders internt kævl tabte den kristeligt demokratiske CDU-ministerpræsident, Peter Harry Carstensen, i sommer bevidst en tillidsafstemning for at smide sin socialdemokratiske regeringspartner på porten.
 Carstensen får nu lov til at fortsætte, men ligesom i Berlin kan han primært takke det liberale FDP for det. 
 CDU har med 31,5 procent høstet sit dårligste valgresultat i Slesvig-Holsten nogensinde, mens FDP kan juble over et kanonvalg med 14,9 procents opbakning. 
 Og det er kun ved hjælp af tillægsmandater, at de to partier nu kan danne regering sammen. 
 Det socialdemokratiske SPD gik katastrofalt tilbage til 25,4 procent, men kan trøste sig med, at det trods alt ser bedre end i Berlin. 
 De Grønne opnåede 12,4 procent, mens venstrepartiet Die Linke med seks procent for første gang er valgt ind i delstatsparlamentet.
