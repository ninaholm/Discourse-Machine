Kommunerne stoler ikke på miljødata
Danmarks Miljøportal kritiseres for at levere forældede data til blandt andet sagsbehandlingen af miljøgodkendelser. Det undersøger ministeren nu.


 Miljøminister Karen Ellemann (V) tjekker nu op på Danmarks Miljøportal, som kommuner og folketingspolitikere kritiserer for ikke at opdatere de miljødata, som kommuner for eksempel har brug for til at afgøre miljøgodkendelser.
Hun har bedt portalens bestyrelse af embedsmænd om en redegørelse for driften og økonomien i det hidtil 150 millioner kroner store dyre projekt, som ministeriet, regionerne og kommunerne er fælles om at betale, oplyser Miljøministeriet.
Portalen er en slags informationscentral for myndighederne, hvor de skal kunne hente de seneste miljødata . Men brugerne kan ikke stole på de informationer, siger blandt andre Kolding Kommune, der har betalt 711.382 kroner til driften, skriver Morgenavisen Jyllands-Posten.
 - For at være ærlig, så føler vi os snydt og bondefanget, når vi bliver tvunget til at betale flere hundrede tusinde kroner til en hjemmeside, der ikke virker. Vi har haft sager, hvor udvidelsen af virksomheder og landbrug er blevet afvist, fordi de har bygget på forkerte data fra miljøportalen, siger formanden for kommunens miljøportal, Kristian Kloppenborg-Skrumsager (V).
Miljøportalens sekretariatschef, Birgitte Pahl, afviser, at dataoplysningerne ikke er opdateret. Men miljøministeren siger:
- Det er meget alvorlige anklager, der er kommet frem. Vi er nødt til at komme til bunds i kritikken af Danmarks Miljøportal og den usikkerhed om økonomien, der er skabt.
Portalens bestyrelsesformanden, vicedirektør Søren Reeberg-Nielsen fra Kort- og Matrikelstyrelsen, siger til avisen, at de fleste af pengene er gået til private og offentlige virksomheder, som driver og udvikler portalens databaser.  
