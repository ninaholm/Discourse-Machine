Iran: Gældssag skal afklares før Mærsk-skib slippes fri
Den danske ambassade i Iran kender sandsynligvis til en iransk dom over Mærsk, lyder det fra iransk ambassade.


 Maersk Tigris-skibet, som netop nu bliver tilbageholdt i den iranske havneby Bandar Abbas, må først sejle videre, når en gældssag mellem Mærsk og et iransk selskab er afklaret.
Sådan lyder det fra den iranske ambassade i Danmark i en pressemeddelelse onsdag.
Fragtskibet blev beslaglagt af iranske myndigheder tirsdag eftermiddag, da det sejlede igennem Hormuzstrædet på vej til Dubai på en fast rute fra Sortehavet. Sidste stop inden tilbageholdelsen havde været Jeddah i Saudi-Arabien.
Irans Organisation for Hav og Havne har meddelt, at skibet blev tilbageholdt, da der var fældet dom over Mærsk i en sag om gæld til det iranske selskab Pars Talaie.
Ifølge iranerne er sagen 10 år gammel og handler om transport fra den iranske havn Abadan til Dubai. Mærsk var hyret til at stå for transporten af gods, som aldrig nåede frem, lyder det.
Mærsk har onsdag meddelt, at man ikke har modtaget oplysninger om, at der skal tilbagebetales gæld.
Men ifølge den iranske ambassade er begge parter flere gange i løbet af årene mødt op til retsmøder i sagen. En endelig dom med påbuddet om at betale kompensation faldt tidligere på året, lyder det fra ambassaden.
- Det menes, at den danske ambassade i Teheran har været ført ajour om udviklingen i sagen igennem årene, står der i pressemeddelelsen.
Ambassaden understreger også, at mandskabet på Maersk Tigris er i god behold og i sikkerhed, og at de kan få så meget konsulær bistand, som de ønsker. Der er ingen danskere blandt besætningen.
- Iranske myndigheder understreger, at der absolut ikke har været nogen politiske eller sikkerhedsmæssige overvejelser bag hændelsen tirsdag.
- Tilbageholdelsen af skibet skete alene på grund af en dommerkendelse, som var blevet resultatet af en kommerciel sag mellem de to private parter, lyder det fra ambassaden.
