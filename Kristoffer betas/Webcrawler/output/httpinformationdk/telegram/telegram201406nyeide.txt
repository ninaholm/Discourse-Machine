Nye idéer skal give dansk økologi et løft
I efteråret fremlægger fødevareministeren økologisk handleplan, men allerede nu lanceres de første initiativer


 Fødevareminister Dan Jørgensen (S) forsøger nu at give økologien i Danmark et løft. Det sker ved at afsætte 20 millioner kroner til idéer, der skal styrke økologiindsatsen i Danmark.
De økologiske initiativer kommer på baggrund af en rapport, som Dan Jørgensen (S) bestilte kort efter sin tiltrædelse som fødevareminister i december 2013. Rapporten, som ministeren netop har modtaget, gør status over den økologiske indsats i Danmark.
- Et stort tak til de 200 økologer, interessenter og eksperter, som har lavet et spændende idékatalog, der vil hjælpe Danmark til en grønnere fremtid.
- Jeg glæder mig til at nærlæse anbefalingerne, men allerede nu sætter vi tre konkrete initiativer i søen, der vil booste den økologiske omlægning i Danmark, siger Dan Jørgensen i en skriftlig kommentar.
15 millioner kroner vil gå til initiativer, der skal få forbrugerne til at købe flere økologiske varer. De sidste fem millioner kroner i puljen vil gå til idéer vedrørende såkaldt omlægnings- og fastholdelsestjek.
Derudover vil regeringen forenkle regler, således at såvel forbrugere som producenter vil vælge økologien.
Den økologiske evalueringsrapport har i alt ni anbefalinger. Til efteråret vil fødevareministeren med afsæt i rapporten lancere en ny økologisk handlingsplan.
