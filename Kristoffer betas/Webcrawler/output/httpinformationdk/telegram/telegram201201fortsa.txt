Vi skal fortsat sige nej tak til reklamer
Regeringen vil ændre reklamer "nej tak" til et "ja tak". Foreløbig fortsætter nej-ordningen dog to år endnu.


 Det er fortsat nødvendigt at have "nej tak"-klistermærker på postkassen, hvis du vil slippe for reklamer. Selvom regeringen vil indføre en "ja tak"-ordning i stedet, så er aftalen om reklamer "nej tak" nu blevet forlænget for de næste to år.
- Vi ser det som en klar forbedring i forhold til det, der er nu, men det er slet ikke nok, siger direktør Rasmus Kjeldahl fra Forbrugerrådet.
Den hidtidige aftale er to år gammel, og planen har hele tiden været, at den skulle fornyes med indgangen til 2012. Oprindeligt var det meningen, at alle igen skulle fravælge reklamerne aktivt, men den fare har Forbrugerrådet fået afværget.
- Man har accepteret princippet om, at har man en gang sagt nej tak, så bliver man ved med at sige nej tak. Man skal altså ikke ud og bekræfte sit nej tak. Der fortsætter man bare med klistermærket og den ordning, man har, siger Rasmus Kjeldahl.
Det kommer dog til at kræve et nyt klistermærke, som alle, der har et i forvejen, vil få tilsendt.
Hvornår reklamer "ja tak"-muligheden kommer, tør Rasmus Kjeldahl ikke spå om - men han forventer at det bliver indenfor to-tre år.
- Det er en effektiv og konstruktiv måde for forbrugerne at få sine informationer på, når man får mulighed for at vælge, hvilke reklamer man har brug for og så undgå resten, siger han.
- Og det er hensigtsmæssigt i forhold til det store ressourceforbrug i forbindelse med at producere ulæste reklamer, siger Rasmus Kjeldahl.
Dansk Erhverv ser dog anderledes på sagen. Her mener man, at den nye aftale fjerner behovet for en "ja tak"-ordning.
Organisationen henviser i en pressemeddelelse til, at en undersøgelse foretaget af Forbrugerrådet i 2010 viste, at der er tilfredshed med "nej tak"-ordningen, og at den er nem at tilmelde sig.
