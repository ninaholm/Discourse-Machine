Kystområderne kan ikke følge med i Københavns turistvækst
Investeringerne langs de danske kyster er faldet, og turisterne søger i stigende grad mod København.


 Mens der kommer flere turister i København, kniber det mere med at tiltrække udenlandske gæster uden for hovedstaden, skriver Berlingske.
Siden 2008 har Region Hovedstaden eksempelvis oplevet en årlig stigning på 6,4 procent i antallet af udenlandske overnatninger. Resten af landets fremgang har årligt ligget på blot 0,2 procent.
Og selvom væksten i antallet af udenlandske overnatninger i 2014 steg med 5,6 procent uden for hovedstadsregionen, er der stadig bekymring i den del af den danske turistbranche, der primært lokker med strand og vand snarere end Tivoli og Den Lille Havfrue.
Ser man på hele Danmark, halter vi nemlig efter både Sverige, Holland og Tyskland.
Og i 2014, hvor væksten i udenlandske overnatninger lå det på det højeste i flere år herhjemme, blev den matchet af flere af vores nabolande, skriver Berlingske.
Ifølge Dansk Industri er en af de væsentligste årsager til, at Danmark har haltet efter, at investeringsniveauet i turistbranchen er faldet i forhold til før finanskrisen i 2008.
- Vores nabolande kan ofte tilbyde turisterne et nyere og bedre produkt. Den moderne turist vil have et bredt, varieret tilbud af oplevelser og attraktioner. Det er vi ikke gode nok til at tilbyde, siger Sune Jensen, turismechef i Dansk Industri, til Berlingske.
Janne Liburd, professor og leder af Center for Turisme, Innovation og Kultur på Syddansk Universitet, mener, at det lave investeringsniveau hænger sammen med, at danske restauranter og hoteller betaler fuld moms. Det er ikke tilfældet i blandt andet Tyskland, Holland, Sverige og Norge.
- Danmarks konkurrenceevne i branchen er lav. Det er vanskeligt at tjene penge på turisme. Der er ikke mange, der tør kaste sig ud i de helt store projekter, hvis man er nervøs for, om man kan tjene investeringen hjem igen, siger Janne Liburd til Berlingske.
