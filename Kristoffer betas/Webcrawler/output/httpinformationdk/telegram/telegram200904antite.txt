Antiterrorchef i UK træder tilbage



 Storbritanniens øverste antiterrorchef inden for politiet trådte i dag tilbage, efter at han var blevet fotograferet i besiddelse af et hemmeligt dokument. Dokumentet afslører planer om at slå til mod en formodet al-Qaeda-gruppe i Storbritannien.
 - Jeg har her til morgen med stor beklagelse og stor sorg accepteret Bob Quicks afskedsbegæring som leder af antiterrorenheden, siger Londons borgmester, Boris Johnson, til radiostationen BBC.
 Bob Quick blev fotograferet på vej ind i premierministerens bolig i går med dokumentet, hvis titel kunne ses på billedet, under armen.
 Få timer efter at dokumentet blev fotograferet, iværksatte politiet en større politiaktion mod formodede terrorister rundt om i det nordvestlige England. 12 personer, heriblandt 11 pakistanere på studentervisa samt en brite, blev anholdt.
 Oppositionspolitikere har kritiseret Quick over fadæsen, der menes at have fremtvunget politiaktionen før tid. 
 52 personer blev dræbt, da islamister i juli 2005 gennemførte flere selvmordsangreb mod Londons undergrundsbane og en bus.
