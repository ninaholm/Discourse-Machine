Aarhus-borgmester trækker sig før tid
Nicolai Wammen (S), der stiler mod en ny karriere på Christiansborg, stopper som borgmester i Aarhus.


 Aarhus får ny borgmester på onsdag.
Det står klart, efter at den socialdemokratiske borgmester siden 2006, Nicolai Wammen, har anmodet Aarhus Byråd om at blive fritaget for sit hverv.
Nicolai Wammen vil dermed kunne fratræde som borgmester på det førstkommende byrådsmøde den 10. august.
På samme møde skal byrådets partier udpege en ny borgmester, og det bliver den nuværende rådmand for Børn og Unge, Jacob Bundsgaard (S).
Nicolai Wammen meddelte allerede i oktober i fjor, at han stiller op til det kommende folketingsvalg og agtede at stoppe som borgmester i Aarhus, når statsminister Lars Løkke Rasmussen (V) udskrev valg.
- Valget til Folketinget kan nu komme når som helst - og der er stor sandsynlighed for, at det sker midt under de forestående budgetforhandlinger i Aarhus Byråd, udtaler Nicolai Wammen i en pressemeddelelse.
- Derfor har jeg vurderet, at det for byen er det mest fornuftige, at jeg fratræder borgmesterposten nu, så byrådet og min efterfølger får de bedst mulige betingelser for at gennemføre de vigtige forhandlinger om kommunens budget.
Nicolai Wammen er næstformand for Socialdemokraterne og er ofte blevet nævnt som et sikkert ministernavn i en eventuel socialdemokratisk ledet regering.
Udenrigspolitik er en af hans store interesser, fortalte han i et interview til Ritzau sidst i juli, uden at det dog får ham til at vente en post som udenrigsminister.
I stedet nævnte Nicolai Wammen sine øvrige store interesser: folkeskolen, sundhed og integration.
Wammen sad Folketinget fra 2001 til 2005, hvor han var socialdemokratisk finansordfører. Han vendte i 2005 tilbage til Aarhus Byråd og kunne i januar 2006 sætte sig i borgmesterstolen.
Nicolai Wammens efterfølger er Jacob Bundsgaard. Han er 35 år og kom i byrådet i 2002. I 2009 blev han rådmand for Kultur og Borgerservice og i 2010 rådmand for Børn og Unge.
I modsætning til Nicolai Wammen, der er single, er Jacob Bundsgaard gift og har tre børn.
- Jeg kan ikke forestille mig en bedre og vigtigere opgave end at stå i spidsen for Aarhus. Jeg glæder mig til at tage fat på arbejdet og gør det med stor ydmyghed, siger Jacob Bundsgaard i en pressemeddelelse.
