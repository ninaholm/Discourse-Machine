Turistbranchen: Vækstudspil fremmer turismen
Regeringens forslag om at lempe på strandbeskyttelsen vil styrke turismen i Danmark, mener flere i branchen.


 Det vækker begejstring hos flere organisationer i den danske turistbranche, at regeringen som led i sit vækstinitiativ, der blev præsenteret mandag, vil ophæve strandbeskyttelseszonen i bynære områder mellem by og havn.
- Ved at tilbyde turisterne flere aktiviteter får kystturismen bedre mulighed for at udnytte sit potentiale for at skabe vækst og job til Danmark.
- Samtidig åbnes der op for at styrke turismen hele året, blandt andet gennem længere udlejningsperioder for sommerhuse, siger Visit Denmarks administrerende direktør, Jan Olsen i en pressemeddelelse.
Jan Olsen understreger dog, at det er afgørende, at ændringerne sker i respekt for den omkringliggende natur, da de danske kyster er blandt de største aktiver for dansk turisme.
Hos Dansk Turismefremme mener man, at lempelserne kan skabe vækst og arbejdspladser i hele landet.
- Det giver en mere fair balance, at det ikke kun er få udvalgte kommuner, der kan bygge ved kysterne.
- Blødere og mere lempelige regler vil styrke den lokale turismeudvikling, skabe en øget omsætning og ikke mindst generere nye arbejdspladser i udkantsområderne, siger Dansk Turismefremmes formand, Anne-Mette Knattrup, i en pressemeddelelse.
Den vurdering er Anne-Mette Hjalager, professor ved Center for Landdistriktsforskning ved SDU, ikke enig i.
- Jeg tror ikke, det giver noget særlig vækst. Vi er oppe mod stærke markedskræfter, som gør at både danskere og udlændinge kan finde billigere tilbud andre steder.
- For eksempel i Tyskland, Østeuropa eller ved Middelhavet. Vi rejser ud af landet, og tyskerne ved også godt, at Danmark er et dyrt land at rejse i, siger hun til Ritzau.
Regeringens nye plan rummer også muligheden for længere udlejningsperioder af sommerhuse, da regeringen foreslår at udvide sommerperioden fra 26 til 34 uger. Det er sød musik i ørerne på Feriehusudlejernes Brancheforening.
- Det er en meget flot anerkendelse af vores erhverv, som vil skabe vækst på mange hundrede tusinde overnatninger, siger direktør Carlos Villaro Lassen i en skriftlig kommentar.
