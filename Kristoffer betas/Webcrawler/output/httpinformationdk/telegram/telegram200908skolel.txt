Skoleledere kan fremover bortvise elever



 Når landets skoleelever starter i skole igen i den kommende uge, gør de klogt i at have særlig respekt for skolelederen. Fremover kan lederen nemlig beslutte, at en elev skal gå om eller smides ud - uden at forældrene nødvendigvis er enige.
 Og skoleelev Troels Boldt Rømer, der er formand for Danske Skoleelever, glæder sig ikke til de nye regler, når han starter efter sommerferien.
 - Det går ud over elevernes og forældrenes retssikkerhed, når skolelederne får mere magt, for man har ikke sørget for et sikkerhedsnet, hvis magten bliver misbrugt, siger han og henviser til, at det tidligere var muligt at klage over sådanne beslutninger til byrådet.
 Troels Boldt Rømer frygter, at der kan opstå situationer, hvor læreren har set sig sur på en elev, mobber eleven og efterfølgende anbefaler, at eleven skifter skole.
 - Så vil skolelederen oftest lytte til læreren, fordi læreren har en professionel baggrund, og med skolelederens vetoret til at træffe beslutningen er jeg rigtig bange for, at det vil blive brugt forkert, siger Troels Boldt Rømer og henviser til en undersøgelse, der for nylig viste, at mange elever følte, at de blev mobbet af læreren.
 Men formanden for skolelederne, Anders Balle, afviser, at eleverne, forældrene eller andre har noget at frygte.
 - Det er netop derfor, at det er skolelederen, der træffer beslutningen, og ikke læreren. Her skal skolelederen træde et skridt tilbage og se sagen fra begge sider. Det skal vi kunne håndtere, og det er jeg overbevist om, at vi kan, siger han og understreger samtidig, at det i langt de fleste tilfælde vil være en beslutning, som træffes i tæt samarbejde med forældrene.
