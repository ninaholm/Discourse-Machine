Tysk eksport stiger trods krise



 Efterspørgslen efter tyske varer i udlandet er fortsat overraskende stor til trods for de mørke skyer, som trækker op over Europas største økonomi.
 I september eksporterede tyske virksomheder således varer til en værdi af 87,1 milliarder euro (648,3 milliarder kroner), hvilket svarer til en stigning på 6,9 procent i forhold til samme periode i fjor. 
 Det fremgår af nye tal, som det statistiske forbundskontor offentliggjorde i dag.
 I august var eksporten endnu faldet med 2,2 procent, men tyske politikere og erhvervsfolk ser foreløbig ud til at kunne holde fast i deres yndede betegnelse af forbundsrepublikken som eksportverdensmester. 
 Dog kommer der efterhånden også flere varer ind i landet, for når man sammenligner tallene for september med samme måned i fjor, steg importen med hele 14,1 procent til 72,2 milliarder euro (537,6 milliarder kroner). 
