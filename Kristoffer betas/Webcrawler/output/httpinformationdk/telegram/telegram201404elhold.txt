EL: Vi holder fast i regeringskritik trods Cevea-fejl
Socialdemokraterne ser sig fritaget på grund af fejl i Cevea-analyse, men Enhedslisten fastholder kritikken.


 Der er forsat ingen tvivl om, at uligheden i Danmark er steget det seneste årti, mener Enhedslisten, efter at to af Danmarks tungeste ministerier har kritiseret talgrundlaget i en Cevea-rapport om ulighed.
Rapporten fra tænketanken konkluderer, at Danmark er det vesteuropæiske land, hvor uligheden er steget mest fra 2005-2012.
Men Finansministeriet og Økonomi- og Indenrigsministeriet mener, at tallene er misvisende, hvilket dog ikke får Enhedslisten til at ændre på retorikken.
- Der er ingen tvivl om, at uligheden er steget det seneste årti. Regeringen har sidenhen lavet en række reformer, som ikke efterlader tvivl om, at det vil være ulighedsskabende, siger Enhedslistens gruppenæstformand Pernille Skipper og fortsætter:
- Det gælder eksempelvis kontanthjælpsreformen, hvor unge får halveret kontanthjælpen. Det gælder skattereformen, som betyder, at mennesker på overførselsindkomst får lavere ydelser.
Torsdag tog medierne rapporten op, og Enhedslisten var hurtig til at klandre SR-regeringen for ikke at gøre nok for at bekæmpe fattigdom.
Men det er en fejl, for regeringen står bag flere tiltag, hvor også Enhedslisten har indgået forlig, lyder replikken fra Socialdemokraternes fungerende politiske ordfører Ole Hækkerup (S).
- Vi har gjort meget, og vi har lavet aftaler med Enhedslisten for at bekæmpe fattigdom, siger han.
Der er dog langtfra gjort nok, svarer Enhedslisten fredag.
- Reform af fleksjob og førtidspension betyder også øget ulighed. Vi kan bare ikke måle det endnu, siger Pernille Skipper.
Cevea erkender fredag, at analysen "givetvis" kun går til 2011 og ikke 2012, som der står i analysen. Det får dog ikke Enhedslisten til at trække udtalelserne tilbage.
- Det fortryder jeg på ingen måde. Uligheden har været stigende i Danmark og er det fortsat. Regeringen har på det overordnede plan lavet tiltag, som øger den.
- Det gør ikke ulighed til et mindre problem for vores samfund, at der er skrevet et årstal forkert i en analyse. En finanslovaftale med Enhedslisten skal gå den anden vej. Jeg holder fortsat på, at regeringen ikke har bestået sin egen eksamen, siger hun.
