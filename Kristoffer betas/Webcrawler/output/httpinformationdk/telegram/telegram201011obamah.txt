Obama hylder Indien som verdensmagt
På sin rundrejse i Asien hylder USA's præsident Obama Indien som verdensmagt, og han opfordrer til et styrket samarbejde om terrorbekæmpelse mellem de to lande.


 USA's præsident, Barack Obama, hylder under et besøg i den indiske hovedstad, New Delhi, Indien som en etableret verdensmagt.
- Indien er ikke bare en ny stormagt, men en verdensmagt, konstaterer Obama.
Præsidenten mødtes mandag med den indiske premierminister, Manmohan Singh, hvorefter han skulle holde tale i parlamentet og deltage i en officiel middag.
Obama ventes i talen at lægge vægt på terrorbekæmpelse, kommercielle forbindelser og et styrket samarbejde om den internationale økonomi.
Da USA og Indien ifølge præsidenten deler et "grundlæggende sæt af værdier", er det nødvendigt for verdens to største demokratier at samarbejde om at standse spredningen af terrorisme.
- Vi har et fælles ansvar for at fremme fred, stabilitet og velstand - ikke kun for vores to nationer - men i verden som helhed, lyder det fra Obama.
Præsidentens besøg i Indien er første stop på en større rundrejse i Asien, der også inkluderer Indonesien, Sydkorea og Japan.
