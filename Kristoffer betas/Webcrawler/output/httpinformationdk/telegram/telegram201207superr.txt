Superrige skjuler 128.000 milliarder kroner
En superrig elite skjuler mindst 128 billioner kroner i skattely, viser ny britisk undersøgelse.


 Nogle af verdens allerrigeste har tilsammen svimlende beløb placeret i lande, hvor de er uden for skattemyndighedernes rækkevidde.
Mindst 128 billioner kroner - det samme som 128.000 milliarder kroner eller i tal: 128.000.000.000.000 kroner - gemmes af vejen i skattely, viser en ny britisk undersøgelse.
Beløbet svarer til USA's og Japans samlede BNP, skriver den britiske avis The Observer.
Det er James Henry, en tidligere økonom ved konsulentfirmaet McKinsey, der har udarbejdet rapporten på baggrund af tal fra Den Internationale Betalingsbank (BIS), Den Internationale Valutafond (IMF), Verdensbanken og en række nationale banker.
Han siger, at det store beløb, der er gemt af vejen i skattely, er en konservativ vurdering, og at tallet kan være så højt som 195 billioner kroner.
Han har udelukkende fokuseret på pengebeløb, der er indsat i banker og på investeringskonti, og har derfor ikke medregnet værdier som eksempelvis ejendomme og lystbåde, skriver BBC.
- De tabte skatteindtægter, som fremgår af vores vurderinger, er enorme. De er store nok til at gøre en betydelig forskel i mange landes finanser, siger James Henry til BBC.
The Observer har regnet på, at hvis de 128 billioner kroner giver et årligt afkast på tre procent til deres ejere, og de enkelte landes skattemyndigheder kunne beskatte den fortjeneste med 30 procent, ville det give en indtægt på 1157 milliarder kroner.
Det er mere, end de rige lande årligt bruger på hjælp til udviklingslandene, skriver avisen.
Skatteekspert og regeringsrådgiver John Whiting udtrykker derimod skepsis over for, om det samlede beløb, der er skjult i skattely, virkelig er så højt.
- Jeg kan ikke modbevise tallene, men de virker svimlende, siger han til BBC.
Han peger på, at blandt andet de amerikanske, britiske og tyske skattemyndigheder gør en del for at opspore de formuer, der er skjult.
