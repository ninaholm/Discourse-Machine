Kongemager tvivler på Barrosos genvalg



 Intet er afgjort for José Manuel Barroso endnu.
 Selvom den "ekstremt stolte og bevægede" portugiser torsdag aften solede sig i opbakningen fra de 27 medlemslande i unionen, som ønsker, at han skal fortsætte som formand for EU-Kommission, står alt stadigvæk fuldstændigt åbent i Europaparlamentet, hvor Barroso også skal sikre sig bredtfavnende støtte for at fortsætte som EU-frontfigur.
 Det fastslår formanden for den liberale gruppe i parlamentet, Graham Watson, som råder over centrale midtermandater i parlamentet og spiller en hovedrolle for Barrosos fremtidige karriereplaner. 
- Jeg tror ikke, at der i øjeblikket er flertal for Hr. Barroso i parlamentet. Det kan stadig være muligt at skabe det flertal, men den konservative og kristendemokratiske gruppe skal rykke meget, meget hurtigt, fortæller Watson til Ritzau.
 - Hr. Barrosos fjender er særdeles glubske, og hans tilhængere er langt fra altid enormt inspirerede, tilføjer briten, som forklarer, at hans egen gruppe også står splittet i spørgsmålet om, hvorvidt de vil godkende den 53-årige portugiser i parlamentet.
 Watson mener, at det vil være mest naturligt at godkende kommissionsformanden i oktober, ikke i juli, hvor de nyvalgte parlamentarikerne tørner sammen for første gang.
 -Jeg tvivler på, at der kan blive en aftale i juli, siger Graham Watson, som erklæret går efter formandsposten i Europaparlamentet.
