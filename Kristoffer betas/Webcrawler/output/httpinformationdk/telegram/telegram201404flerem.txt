Flere milliarder i lån på vej til Grækenland
Eurogruppen siger god for ny græsk spareplan, som baner vejen for nye lån fra EU.


 Der er næsten 62 milliarder kroner på vej i nye lån til Grækenland de kommende måneder, så landet bliver i stand til at betale gældsposter, hvoraf de første forfalder i maj.
De 18 eurolandes økonomi- og finansministre har på deres uformelle møde tirsdag i den græske hovedstad, Athen, sagt god for den nye spareplan, den græske regering søndag med møje og besvær fik igennem parlamentet.
47 af de 62 milliarder kommer til udbetaling sidst i april, når den formelle godkendelse er på plads. Derefter kommer der 7,5 milliarder kroner i juni og samme beløb igen i juli.
Der er også penge på vej fra Den Internationale Valutafond (IMF).
Udbetalingerne har været forsinket i flere måneder, mens Grækenlands internationale långivere har ventet på, at den græske regering skulle indgå en aftale om de nærmere betingelser med deres udsendinge i trojkaen.
Den nye spareplan blev stemt igennem det græske parlament i søndags. Den åbner blandt andet for medicinsalg i supermarkeder, salg af mælk med længere holdbarhed og en ny model for overenskomster i landets store maritime sektor.
Tre medlemmer af de to regeringspartier stemte imod eller undlod at stemme om dele af spareplanen. En af parlamentarikerne blev efterfølgende smidt ud af regeringspartiet Nyt Demokrati, og regeringens flertal er nu reduceret til bare to mandater ud af 300 pladser.
Eurogruppens chef, den hollandske finansminister, Jeroen Dijsselbloem, siger på et pressemøde i Athen, at eurogruppen nu vil hjælpe Grækenland med at lægge en plan for at skabe økonomisk vækst.
- Vækst er den eneste måde at få beskæftigelsestallene op på - og på en varig måde, siger Dijsselbloem.
Den Europæiske Centralbanks chef, Mario Draghi, anerkender det græske folks ofre under de seneste års krise - men insisterer også på, at der nu er brug for at holde fast.
- Det har gjort meget ondt, men vi begynder også at se gevinsterne. Det, vi absolut ikke må gøre nu, er at begyndte at trævle de finanspolitiske stramninger op igen. Stop ikke her, siger Draghi.
