Lægeforening frygter for patienterne



 Når sygehusene afskediger sygeplejersker og læger, står patienterne tilbage som tabere. Lægeforeningen og Dansk Sygeplejeråd afviser sygehusdirektørers påstand om, at fyringerne ikke går ud over behandlingen.
- Når man fyrer, så kan jeg ikke forestille mig andet, end at det må gå ud over patientforløbet på den ene eller anden måde. Ellers har de på pågældende jo været ansat omsonst og overflødigt, siger Yves Sales, der er formand for Lægeforeningen.
Dermed støtter han formand for Dansk Sygeplejeråd Grete Christensen, der er vred på sygehusdirektørerne, som i en rundspørge fra TV2 svarer, at behandlingen forbliver den samme. Det til trods for, at der alene i hovedstaden og i Region Midtjylland fyres 481, mens 914 stillinger nedlægges.
Onsdag er det 104 medarbejdere på Rigshospitalet, som afskediges. Grete Christensen mener, direktørernes udtalelser er uhørte, og derfor kræver hun en forklaring.
- Det er fuldstændig uhørt, at ellers kompetente hospitalsdirektører kan sidde og udtale sig på den måde. Når så mange hårdtarbejdende medarbejdere forsvinder, så vil det gå ud over behandlingen, sagde hun tidligere på ugen.
Ifølge Yves Sales kan arbejdet på sygehusene uden tvivl tilrettelægges smartere, så fyringer ikke kommer til at ramme patienterne.
- Men problemet er, at vi endnu ikke har hørt, at arbejdsgangene gøres mere arbejdsbesparende. Og derfor kan jeg ikke forestille mig andet, end at fyringerne vil gå ud over patienterne, siger Yves Sales.

