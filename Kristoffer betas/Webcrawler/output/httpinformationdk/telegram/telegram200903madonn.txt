Madonna i Malawi for at adoptere pige



 Den amerikanske popsanger Madonna ankom i dag i et privatfly til det fattige sydøstafrikanske land Malawi, hvor hun håber at få lov til at adoptere en lille pige, rapporterer flere nyhedsbureauer.
 Den 50-årige superstjerne og hendes advokat ventes i morgen at møde op ved en retshøring i hovedstaden Lilonggwe for officielt at anmode om adoptionen af den fireårige, forældreløse Mercy James, som bor på et børnehjem. Madonna opdagede hende her under sit første besøg i Malawi i 2006.
 Dengang adopterede hun den i dag treårige David Banda fra samme børnehjem, og drengens biologiske far, Yohande Banda, glæder sig til gensynet med sin søn, som han ikke har set i tre år. 
 - Jeg har fået at vide af folk fra Raising Malawi (Madonnas lokale velgørenhedsorganisation, red.), at jeg kommer til at se David. Jeg er meget spændt, siger han til nyhedsbureauet AFP.
 Madonna blev i 2006 beskyldt for presse på for at haste adoptionen af den lille David igennem. Kritikere har også kritiseret landets regering for at falde på halen over for den rige stjerne, fordi Malawis adoptionslovgivning egentlig ikke giver udlændinge ret til at adoptere.
 Ifølge lokale medierapporter er Madonna nu meget opsat på, at David skal have en søster fra sit hjemland for at forblive forbundet med sin "malawiske kultur". Men den lille piges bedstemor siger til avisen The Sun, at hun vil gå til domstolen for at forhindre adoptionen, som hun betegner som tyveri.
 Den nyligt fraskilte Madonna har i forvejen to biologiske børn.
