Rønns forklaring om statsløse: Kunne ikke overskue det
I over et år troede Birthe Rønn fejlagtigt, at hendes ministerium fulgte konventioner om statsløse, siger hun.


 - Jeg kunne ikke overskue, hvad det var. Jeg anede ikke mine levende råd.
Sådan forklarede tidligere integrationsminister Birthe Rønn Hornbech (V) onsdag sin reaktion på, at hun i 2009 bliver klar over, at hendes eget ministerium var blevet ved med at bryde internationale konventioner om statsløses rettigheder.
Det stod allerede i august 2008 klart for Birthe Rønn Hornbech, at Danmark brød konventionerne om de statsløse, når det gjaldt om at give dem dansk statsborgerskab.
Alligevel bedyrede hun over for Statsløsekommissionen, at hun blev chokeret, da hun mere end et år senere - den 12. november 2009 - opdagede, at der ikke var rettet op på misforvaltningen sådan, som hun gik og troede.
- Hele min verden falder jo sammen her. På det her tidspunkt er jeg ikke klar over omfanget - altså antallet af sager. Jeg følte, at jorden slog revner, siger Venstres tidligere integrationsminister.
Det har fra starten ligget fast, at Integrationsministeriet - især i Rønn Hornbechs ministertid - administrerede i strid med FN's konventioner om statsløse.
Men hvis man havde håbet, at Birthe Rønn selv kunne kaste lys over det åbenlyse spørgsmål om hvorfor, så blev man skuffet.
Rønns egen forklaring var nemlig, at hun ikke havde nogen.
Til gengæld tegnede hun et billede af et "kommunikationsbrist" mellem sig selv og hele korpset af topembedsmænd og eksperter på området.
Flere centrale vidner - herunder hendes egen departementschef Claes Nilas - har tidligere forklaret kommissionen, at de flere gange gjorde Rønn opmærksom på, at man brød konventionerne.
Men ifølge Rønns egen forklaring onsdag levede hun videre i den tro, at embedsmændene havde løst sagen og informeret Folketinget allerede i 2008.
Det havde de ikke, og da Birthe Rønn ifølge sin egen forklaring ikke spurgte til sagen, så fortsatte misforvaltningen altså ufortrødent.
Overvejede du ikke, om Folketinget var orienteret, ville kommissionens udspørger Poul Heidmann vide:
- Det gik jeg ud fra. Jeg går ikke og spørger om alle sager, så tror jeg, at de (medlemmerne af indfødsretsudvalget, red.) ville være blevet ret sure.
