Unge på kontanthjælp bliver fattigere end studerende
Den nye kontanthjælpsreform betyder, at unge arbejdsløse bliver dårligere stillet end SU-modtagere, viser svar


 Tidligere havde unge på kontanthjælp væsentlig flere penge om måneden end unge på SU, men det bliver lavet helt om med den kontanthjælpsreform, som er lige på trapperne.
Et svar fra beskæftigelsesminister Mette Frederiksen (S) viser ifølge Enhedslistens arbejdsmarkedsordfører, Christian Juhl, at unge kontanthjælpsmodtagere under 30 år uden en kompetencegivende uddannelse fremover bliver dårligere stillet end unge på SU.
- Vi blev meget overraskede, da vi fik svaret, siger Christian Juhl.
For at motivere de unge arbejdsløse til at tage en uddannelse, vil de med den nye reform blive rykket fra den højere kontanthjælp til en ydelse kaldet "uddannelseshjælp", der svarer til SU.
Dermed er der ikke længere noget økonomisk grund til ikke at søge uddannelse for de unge, lyder begrundelsen fra regeringen.
Men de unge arbejdsløse på uddannelseshjælp får ikke adgang til samme fordele, som SU-modtagere har for at få en billig kollegiebolig, studiekort, transportkort, studielån og fritidsjob uden modregning, viser svaret fra Mette Frederiksen.
Men dermed bliver de unge arbejdsløse på uddannelseshjælp stillet væsentlig dårligere end unge på SU, mener Christian Juhl.
- Det er at snyde disse unge, når regeringen og den borgerlige opposition ikke engang vil leve op til deres egne løfte løfter om at ligestille dem med unge på SU.
- Disse unge får dermed i afklaringsperioden i gennemsnit knap 5000 kroner mindre end unge på SU. Hertil kommer den manglende adgang til billige boliger og rabat på offentlig transport, siger Christian Juhl.
Han henviser til, at studieorganisationerne tidligere har beregnet, at SU-modtagernes månedlige levegrundlag ligger i nærheden af kontanthjælpens nuværende niveau på 10.500 kroner, fordi de studerende har indtægter fra arbejde og studielån.
Mette Frederiksen fastslår dog i svaret, at det kun er meningen, at de unge arbejdsløse skal være på uddannelseshjælpen i en kortere periode, hvor de unge "afklares og opkvalificeres, så de er klædt på til at påbegynde og gennemføre en uddannelse".
- De fleste uddannelsesparate unge forventes at være på uddannelseshjælp i kort tid, hvorefter de fleste vil gå i gang med en uddannelse, skriver Mette Frederiksen.
