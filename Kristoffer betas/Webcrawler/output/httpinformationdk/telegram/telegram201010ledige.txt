Ledige lejeboliger i voldsom vækst
Lejeligheder står tomme i den almene sektor. På to år er antallet af ledige lejligheder mere end fordoblet.


 Mens politikere taler mere og mere om problemer i udsatte boligområder, vokser antallet af ledige lejeligheder i den almene sektor.
For to år siden var der ifølge Landsbyggefondens tal 819 ledige familieboliger i den almene sektor. Nu viser de seneste tal fra oktober, at tallet er vokset til 2095, altså mere end en fordobling.
Seniorforsker Hans Skifter Andersen fra Statens Byggeforskningsinstitut, Aalborg Universitet, vurderer, at fokus på problemer i nogle få boligforeninger rammer bredt.
 - Den megen snak om ghettoer fører til en stigmatisering af almene boliger, så folk fravælger den boligform. Problemerne er i nogle meget få boligområder, men det har en meget negativ effekt på hele den almene sektor, siger Hans Skifter Andersen.
Bent Madsen, der er direktør i Boligselskabernes Landsforening, mener også, at debatten om ghettoproblemer er med til at tegne et forvrænget billede, der kan skræmme folk væk.
Men han ser også andre problemer.
- Det er et udkantsproblem kombineret med et kvalitetsproblem, siger han.
For det er ikke mindst i udkantområder, at lejlighederne står tomme. Sønderborg er med 223 tomme lejligheder den kommune i landet, der har flest ledige boliger. Og Holstebro har næsten lige så mange tomme boliger som København.
Men selv om der er flest tomme lejligheder væk fra de store byer, mærker man også udviklingen i København.
- Vi oplever, at vi skal sende flere tilbud ud, før der er nogen, der vil leje lejlighederne. Hele ghettodebatten gør det ikke lettere. For hvem har lyst til at sige, de bor i en ghetto? lyder det fra Birthe Qasem, der er formand for det københavnske boligselskab FSB.
