EL kræver, at Danmark øger sit klimamål
Regeringen har ikke længere nogen undskyldning for ikke at øge klimaambitionerne, mener Enhedslisten efter nyt klimaudspil fra EU-lande.


 Enhedslisten kræver, at regeringen følger trop med EU's stærke trekløver, Tyskland, Frankrig og Storbritannien, der nu vil presse på for, at unionen sætter klimaambitionerne i vejret.
Partiets klimaordfører, Per Clausen, mener, at "enhver undskyldning for regeringens fedtspilleri i denne sag er væk" efter udmeldingen fra de tre lande.
- Både statsministeren og klimaministeren har gentagne gange afvist vores forslag om at gå i offensiven i EU på dette spørgsmål. Undskyldningen har været, at der ikke var nogen politiske muligheder for at komme igennem med et sådant forslag, siger Per Clausen. 
- Udspillet fra de tre store EU-lande understreger, at denne undskyldning mere handlede om at dække over regeringens mangel på ambitioner på klimaområdet, siger Enhedslistens klimaordfører. 
I et fælles indlæg i avisen Financial Times melder klima- og miljøministrene fra de tre største EU-lande klart ud, at det både vil gavne klimaet og den europæiske konkurrenceevne, hvis EU går fra 20 til 30 procents CO-reduktion i 2020. 
