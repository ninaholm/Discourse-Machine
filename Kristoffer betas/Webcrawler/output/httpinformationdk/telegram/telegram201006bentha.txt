Bent Hansen: Vi har styr på lægeudgifterne
Vi har fuldstændig kontrol med sundhedsudgifterne, siger regionsformand Bent Hansen (S). Udgifterne er steget 25 procent siden 2001.


 Der er fuldstændig kontrol over sundhedsudgifterne, siger regionsformand Bent Hansen (S). Ifølge regeringens budgetredegørelse er sundhedsudgifterne steget med 25 procent, siden den nuværende regering trådte til i 2001. Udgifterne til de alment praktiserende læger og speciallæger er steget med 2,3 milliarder kroner siden 2001.
- Vi har kontrol over udgifterne. I forhold til vækstprocenter, så ligger vi stadig under sammenlignelige lande i OECD-området. Vi har styr på, at sundhedsudgifterne stiger på den rigtige måde, forklarer Bent Hansen.
Det er en udvikling, som politikerne har ønsket og prioriteret, for det koster mange penge at give en bedre kræft- eller hjertebehandling.
- Udgifterne stiger hvert år af naturlige grunde, når vi vil mere, kan mere og vi bliver flere ældre, så kommer det helt af sig selv, siger Bent Hansen.
Han pointerer, at der er en almindelig opdrift i sundhedsudgifterne på en milliard kroner om året, hvis politikerne derudover ønsker bedre behandlingsmuligheder, så koster det ekstra. 
I genemsnit kontakter hver dansker lægen 7,5 gange årligt. Andre lande, for eksempel Sverige, har indført brugerbetaling, så det koster penge, hver gang man opsøger lægen, men Bent Hansen mener ikke, at vi går for meget til lægen.
- Vi har jo lært danskerne, at det er bedre at opsøge lægen i tide. Det kan hurtigt blive dyrere for samfundet, hvis patienterne venter for lang tid, inden de opsøger lægen, siger Bent Hansen.
