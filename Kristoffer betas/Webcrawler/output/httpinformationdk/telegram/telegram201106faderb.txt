Fader i Brønderslevsagen idømt forvaring
Faderen i Brønderslevsagen er idømt forvaring, mens moderen fik fire års fængsel. De ankede begge deres dom.


 Forældrene i Brønderslevsagen blev tirsdag aften idømt hårde straffe for den årelange mishandling af deres 10 sammenbragte børn.
Faderen, den 42-årige Harry Antoft Larsen, blev idømt forvaring, mens moderen, den 37-årige Tina Eva Jensen, blev idømt fire års fængsel.
Desuden skal de betale i alt 460.000 kroner i erstatning til børnene - herunder 100.000 kroner til hver af de to piger, der blev sexmisbrugt. Børnenes bistandsadvokater havde krævet en samlet erstatning på omkring to millioner kroner.
Sagen har været omfattende, hvad angår antallet af involverede børn. Og den har været skelsættende i grovhed fra vanrøgt, mishandling, indespærring til seksuelle overgreb i en stor børneflok.
Sagen startede, da den 21-årige pige M en frostkold eftermiddag i februar 2010 flygtede fra det uhumske hjem i Serritslev ved Brønderslev. Her havde hun levet indespærret i et umøbleret værelse uden lys og varme.
Det var her nomadefamilien havde slået sig ned, efter at den i årevis var flyttet fra sted til sted på Lolland, hvor kommunen til sidst ofrede 46.000 kroner, så familien kunne flytte til Skanderborg.
Herfra flygtede familien i nattens mulm og mørke, da jorden igen begyndte at brænde under den. Og det fattige forældrepar med de tilsammen 10 sammenbragte børn havnede i Brønderslev.
Vanrøgten var her så voldsom, at den ældste piges bistandsadvokat i retten mandag gisnede om, hvorvidt pigen ville overleve, hvis det ikke var lykkedes hende at flygte.
Hjulpet af en venlig mand i Vrå fik hun penge til en togbillet hjem til sin mor i Ringsted. Her ankom hun dagen efter med begyndende koldbrand i syv tæer - og i de efterfølgende uger blev den uhyggelige sag så oprullet.
Kun moderen var til stede ved domsafsigelsen - faderen valgte at holde sig væk. De ankede dog begge deres dom til landsretten med krav om frifindelse.
I byretten blev det desuden bestemt, at forældreparret fortsat skal være varetægtsfængslet frem til ankesagen. Den afgørelse blev af begge kæret til landsretten.
