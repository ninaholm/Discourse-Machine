DF støtter droneangreb på terrorister
Droner er velegnet mod terrorister, som ikke kan nås på anden vis, mener DF's udenrigsordfører, Søren Espersen


 Det er godt, at USA's præsident, Barack Obama, torsdag i sin store tale om terrortruslen aflyste den konstante krig mod terror, som forgængeren George W. Bush indledte efter terrorangrebet 11. september 2001 mod USA.
Det mener Dansk Folkepartis udenrigsordfører, Søren Espersen.
- Vi bliver alle lidt mærkelige i hovedet, hvis vi konstant går i en krigstilstand. Det betyder ikke, at man svækker forsvaret og præventive angreb på al-Qaeda.
- Men jeg kunne vældig godt lide, at han fjerner folks fornemmelse af, at vi er i konstant krig, siger Søren Espersen.
Han er ikke overbevist om, at terroristerne har skiftet strategi fra store, spektakulære angreb til "ensomme ulve" som de to gerningsmænd til drabet på en britisk soldat i Wolvich i det sydlige London forleden.
- Jeg tror bestemt, at der stadig pønses på det store angreb. Det har meget stor symbolsk betydning for al-Qaeda. Men de andre ting er nok den mest latente trussel.
- Men det har så unik og enestående karakter, at man ikke kan gardere sig imod det, siger Søren Espersen.
- Hvem havde forestillet sig, at man pludselig ville sprænge en bombe ved målstregen i et maratonløb?
Barack Obama har ret i, at USA bedst bekæmper terrorister effektivt ved at sende væbnede droner mod trusler som i Pakistan og Yemen, mener Søren Espersen.
- Jeg er meget stor tilhænger af brugen af droner i disse opgør med al-Qaedas ledere rundt omkring. Vi må se dem som fjender af den vestlige verden, som vi må tage ud, siger han.
Derimod afviser Søren Espersen, at Danmark skal modtage fanger - såkaldt "fjendtlige kombattanter" - fra USA's fangelejr Guantanamo i Cuba.
- Det vil vi fortsat sige nej til. Det er amerikanske fanger. Vi skal ikke have Guantanamo-fanger gående rundt i Danmark, siger Søren Espersen.
