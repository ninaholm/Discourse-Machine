Irak-fanger svigtet af forsvarstop
Danske soldater i Irak modtog ordre fra forsvarsledelsen om at undgå juridisk ansvar for tortur-truede fanger.


 Det var den øverste forsvarsledelse, der gav danske soldater ordre til at lade irakiske sikkerhedsstyrker og britiske soldater tage fanger under danske militære operationer for at undgå det juridiske ansvar - og ikke bataljonen i Irak, som hidtil har været forklaringen.
Det skriver Politiken onsdag.
Det skete, vel vidende at forsvarets fortrolige tilsynsrapporter viste, at der blev begået tortur på irakiske politistationer.
Det afslører et hidtil fortroligt bilag til et magtanvendelsesdirektiv, som Forsvarskommandoen udstedte i august 2004.
Her blev det ifølge Politiken slået fast, at hvis de danske soldater deltog i en fælles operation med irakiske styrker blev en anholdelse betragtet som en "selvstændig irakisk anholdelse - og dermed ikke som en overdragelse af tilbageholdte fra danske styrker til irakiske myndigheder".
Derved undgik danske soldater det juridiske ansvar for fangernes skæbne. Det samme gjaldt under operationer med britiske soldater.
Oplysningerne om, at retningslinjerne kom direkte fra Forsvarskommandoen, undrer forsvarsminister Nick Hækkerup (S).
- Det er regeringens og min opfattelse, at hvis det får karakter af en omgåelse af reglerne, er det ikke i orden, siger forsvarsministeren til Politiken.
Militærekspert Peter Viggo Jakobsen fra Forsvarsakademiet mener, at forsvarsledelsens konstruktion formentlig hænger sammen med viden om irakisk tortur.
- Man laver netop den procedure med henblik på at unddrage sig ansvaret for noget, som man godt kan se lugter. Det er hele pointen, siger Peter Viggo Jakobsen.
Ifølge internationale konventioner må lande ikke medvirke til fangeudlevering, hvis fangerne risikerer at blive torteret.
Både de radikale og Enhedslisten mener, at det kan ende med en rigsretssag.
Det har ikke været muligt for Politiken at komme i kontakt med Søren Gade eller den daværende forsvarschef, Jesper Helsø.
