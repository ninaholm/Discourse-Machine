Hongkong-demonstranter giver Kinas regering ultimatum
Valglov skal ophæves, og Leung Chun-ying må gå af som Hongkongs leder. Ellers udvider aktivister protesterne.


 Efter endnu en nat med demonstrationer i Hongkong har demonstranterne givet Kinas regering et ultimatum til senest onsdag at ophæve en kontroversiel valgreform samt fyre byens upopulære regeringsleder Leung Chun-ying.
Hvis ikke deres krav bliver opfyldt senest onsdag, bliver protesterne udvidet, hedder det.
Bevægelsen, der organiserer demonstrationerne, the Occupy Central, siger i en kort udtalelse, at "den vil annoncere nye civile ulydighedsplaner den 1. oktober."
Onsdag er Kinas nationaldag, og regeringen har aflyst et planlagt fyrværkeri i Hongkong, der ellers skulle markere dagen.
Hongkongs hårdt pressede regeringsleder Leung Chun-ying har tirsdag opfordret til, at demonstrationerne stoppes øjeblikkeligt, men demonstranterne nægter at rokke sig en millimeter, medmindre den kinesiske centralregering i Beijing ophæver en omstridt valglov.
Protesterne i Hongkong begyndte for en uge siden og skyldes utilfredshed med, at styret i Beijing i august bestemte, at kandidater til valget i Hongkong i 2017 skal godkendes af en komité i den kinesiske hovedstad.
Leung Chun-ying siger, at Beijing aldrig vil lade sig overtale til at ændre holdning, så længe demonstranterne befinder sig i Hongkongs gader.
Mindst 56 personer er ifølge CNN kommet til skade under massedemonstrationerne, hvor politiet bruger tåregas og peberspray i sammenstød med de tusindvis af primært unge aktivister.
Demonstranter, der organiserer protesterne, siger, at op mod 80.000 mennesker har været på gaderne, siden protesterne blussede op i weekenden i den tidligere britiske kronkoloni.
Politiet har de seneste dage brugt tåregas og peberspray mod de tusindvis af aktivister. Blandt andet blev der natten til mandag affyret 87 tåregasgranater mod demonstranterne. Siden har politiet dog anlagt en lidt mere fredelig tilgang.
