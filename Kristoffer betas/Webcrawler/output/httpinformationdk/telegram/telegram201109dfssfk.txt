DF: S og SF kan ikke modstå udlændingepres
DF tror Thorning og Søvndal afskaffer 24-års reglen, hvis de får chancen. De Radikale er ikke overbeviste.


 Flere lokale formænd og næstformænd i Socialdemokraterne og SF er klar til at gå på kompromis med De Radikales ønske om at afskaffe 24-års reglen, hvis den røde blok vinder valget.
Dermed får Helle Thorning-Schmidt (S) og Villy Søvndal (SF) sværere og sværere ved at holde løftet om en fast udlændingepolitik, mener Dansk Folkepartis næstformand, Peter Skaarup.
- Konklusionen må være, at 24-års reglen bliver afskaffet, hvis der kommer en rød regering. Det kommer man ikke udenom. Det vil være et krav fra både De Radikale og Enhedslisten, og nu kan vi også se, at der er et hårdt pres fra S-SF's bagland, siger Skaarup.
Han mener, at en eventuel afskaffelse af 24-års reglen vil "bombe udlændingepolitikken 10 år tilbage".
En rundspørge, som Ritzau har foretaget, viser, at flere lokale socialdemokrater og SF'ere er klar til kompromis med Radikale om boligskatten og 24-års reglen.
Svarprocenten i rundspørgen er dog for lav til, at man kan kalde det en generel tendens.
Undersøgelsen viser, at 13 ud af de 22 lokalformænd fra SF, der har svaret, mener, at en S-ledet regering skal være klar til at gå på kompromis for at imødekomme De Radikales ønske om at afskaffe 24-års reglen.
For Socialdemokraternes vedkommende vil 11 ud af 35 lokalformænd være klar til at gå på kompromis.
Hos De Radikale mener næstformand Morten Østergaard dog ikke, at ønskerne om at afskaffe 24-års reglen og loftet over boligskatten er i hus.
- Vi kommer jo til at forhandle med partiledelsen i S og SF og ikke med deres bagland, Derfor kan vi ikke bruge det til så meget andet end at sige, at vi vil kæmpe for alle de radikale synspunkter, siger Morten Østergaard.
Derfor vil begge dele blive taget op af De Radikale i forhandlingerne om en eventuel rød regering.
- Vi er meget bevidste om, at det ikke bliver rundspørger, der gør forskellen. Det er forhandlingsevner i forhandlingslokalet, der ligger os på sinde, siger Østergaard.
