Danske kvinder sakker agterud i politik



 25,7 procent. Kun hver fjerde af de navne, der er klar til stemmesedlen til kommunalvalget i november, tilhører en kvinde.
En stikprøve, JydskeVestkysten har lavet blandt de få lokale partiforeninger, der er klar med deres kandidater, viser: 152 mænd, 39 kvinder. Dermed tyder intet på, at ligestillingen i lokalpolitik bliver spor anderledes end ved de seneste fire kommunalvalg. Her har kvinderne fået 26-27 pct. af pladserne i byrådene. Hver gang har andelen af kvindelige kandidater ligget på 28-30 pct.
 - Danskerne har lullet sig ind i en tro på, at det går bare langsomt fremad med ligestillingen, mener Drude Dahlerup, professor ved universitetet i Stockholm og mangeårig forsker i ligestilling i Danmark og resten af verden.
 I de lokale partiforeninger er kvinder velkomne, men også sjældne, lyder det i det sydlige Jylland, hvor partierne lige nu vælger kandidater.
Poul Verner Christensen, formand for Kredsforeningen af Socialdemokrater i Varde, er godt tilfreds med to kvinder ud af 11 kandidater:
 - Vi er glade for bare det, at vi har to stærke kvinder på vor liste, siger han.
 Drude Dahlerup peger på, at Danmark fra at have været foregangsland nu bliver overhalet af ulande på ligestillingsområdet.
