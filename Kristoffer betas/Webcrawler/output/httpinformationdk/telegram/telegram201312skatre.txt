Skat retter fejl i sag om ejendomsvurderinger
Skat erkender: Fejlvurdering udløste uberettigede regninger på op til 30.000 kroner til villaejere i Valby.


 En række villaejere i Valby har udsigt til at få en del af deres for meget betalte ejendomsskat tilbage. For den enkelte er der tale om 20.000-30.000 kroner, samlet set er der tale om 400.000 kroner.
Men villaejerne er forbitrede over, at hverken Skat eller Københavns Kommune, som opkrævede ejendomsskatten, tog skridt til at undersøge sagen, da beboerne gentagne gange forklarede, at der måtte være tale om en fejl, da de fik omberegnet deres grundværdier.
 I stedet fik borgerne at vide, at klagefristen var udløbet, og at der ikke var mulighed for at genoptage sagen.
- Fremover vil jeg granske alle breve fra det offentlige med nidkærhed, og jeg vil søge hjælp fra rådgivere eller advokater, hvis der er noget, jeg ikke forstår, siger en af beboerne på Valbygårdsvej, Troels Nipper Nielsen, der fik en ekstraregning på 26.000 kroner.
Skatteminister Holger K. Nielsen (SF) betegner det som "en kæmpefejl", at Skat ikke engang undersøgte klagen fra husejerne på Valbygårdsvej.
- Det vil vi gerne beklage. Vi tager det meget alvorligt, og vi arbejder på at rette op på det tillidsbrud, der er sket, siger Holger K. Nielsen til Politiken.
 Underdirektør i Skat Lise Schou Hansen erkender, at der kan være andre sager, hvor Skat har begået lignende fejl.
- Det kan vi desværre ikke udelukke, skriver hun i et svar til Politiken.
Men ingen ved, hvor mange der er tale om. Christian Gommesen, chefjurist i rådgivningsfirmaet Rafn & Søn, siger, at Skat i sagen har begået "en klassisk fejl, hvor de har brugt et forkert tal".
 - Det er helt almindeligt. Vi har selv over 2000 sager, hvor vi mener, Skat har begået fejl, når de har omberegnet grundværdierne, siger han til Politiken.
