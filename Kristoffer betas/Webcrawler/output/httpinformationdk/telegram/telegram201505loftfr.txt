LO-FTF roser Thorning for nyt dagpenge-initiativ
Harald Børsting mener, at statsministerens ønsker til dagpengesystem er i tråd med fagbevægelsens principper.


 Statsminister Helle Thorning-Schmidts (S) ønsker til et nyt dagpengesystem er i tråd med LO-FTF's ni principper for et nyt dagpengesystem, som fagbevægelsen tidligere har været fremme med.
Derfor vælger LO-FTF i en skriftlig kommentar efter statsministerens melding torsdag aften at rose hende for at sætte dagpengene på dagsordenen som optakt til arbejdernes kampdag, 1. maj.
- Målet med de ni principper er, at langt færre fremover opbruger deres dagpengeret, at det bliver nemmere at genoptjene dagpengeretten, at reglerne bliver mere gennemskuelige, og at det gøres attraktivt at tage kortvarige og atypiske job, siger LO-formand Harald Børsting.
Thorning skriver i en mail til socialdemokratiske folketingsmedlemmer netop, at lønmodtagerne skal have incitament til at tage kortere ansættelser, så det kan betale sig for dagpengemodtagere at tage et job uanset længde.
Derudover mener hun, at reglerne for at genoptjene retten til dagpenge skal fornys.
- Det er rigtig godt, at statsministeren nu fremlægger en række grundholdninger til fremtidens dagpengesystem, som flugter med fagbevægelsens ønsker til en kommende reform.
- Vi har behov for, at politikerne lytter til lønmodtagerne, så vi i fællesskab kan finde en bred og langtidsholdbar løsning på dagpengeområdet, lyder det fra FTF-formand Bente Sorgenfrey.
I sin dagpengemelding torsdag skriver statsministeren til LO og FTF's glæde, at der "denne gang" bliver skabt et trygt dagpengesystem. Netop trygheden er vigtig for fagbevægelsen, skriver den.
Hun understreger, at man for at undgå hovsaløsninger har bedt dagpengekommissionen om at komme med forslag til, hvordan fremtidens dagpengesystem skal se ud. Det arbejde er færdigt til september.
