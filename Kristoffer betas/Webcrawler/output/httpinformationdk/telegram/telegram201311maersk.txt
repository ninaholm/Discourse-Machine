Maersk Line er et guldæg for A.P. Møller-Mærsk
Containervirksomheden sejler fortsat stabilt trods øget konkurrence om at sejle varer på verdens have.


 Lavere omkostninger i containervirksomheden Maersk Line i A.P. Møller-Mærsk-koncernen luner på bundlinjen.
Selv om fragtraterne er faldet med 12,2 procent siden sidste år, er overskuddet steget til 6,8 milliarder kroner for de første ni måneder af 2013 mod 699 millioner kroner i de ni første måneder af 2012.
- Selvom vi forventer et noget lavere resultat i fjerde kvartal, vil det fra december se bedre ud, når det kommer til raterne. Hvor længe det så holder, må tiden vise, siger topchef Nils Smedegaard Andersen til Ritzau Finans.
Maersk Line er stille og roligt sejlet væk fra finanskrisen gennem hele året - i tredje kvartal alene er overskuddet forbedret med 305 millioner kroner til tre milliarder kroner i forhold til tredje kvartal 2012.
Maersk Lines mængde af fragtede varer steg med 10,9 procent, skriver koncernen i regnskabet fra tredje kvartal sammenlignet med sidste år. Men omsætningen har ikke fået den samme optur som mængden af fragtede varer.
Omsætningen landede en lille milliard kroner lavere i tredje kvartal 2013 i forhold til kvartalet året før og blev på 37,6 milliarder kroner.
A.P. Møller-Mærsk har i år taget tre af de nye kæmpeskibe Triple-E i brug. Og ved udgangen af tredje kvartal bestod flåden af 279 ejede skibe og 297 chartrede skibe.
Samlet har koncernen bestilt 17 eksemplarer af kæmpeskibene, og de vil blive leveret frem til 2015. To af disse vil blive leveret i fjerde kvartal i år, og det er planen, at de to skibe skal sejle mellem Asien og Europa.
A.P. Møller-Mærsk skriver i regnskabet, at der er små tegn på, at efterspørgslen er på vej op. Men en svag makroøkonomisk udvikling vil fortsat holde efterspørgslen på containertransport på et lavt niveau, påpeger koncernen.
- Vi ligger nok i den lejr, der mener, at det vil tage relativt lang tid, før situationen på containermarkedet bliver positiv i den forstand, at der er balance mellem udbud og efterspørgsel, siger koncerndirektøren.
- Vi mener, at vi mindst skal ind i 2016. Men hvis rederierne bliver ved med at købe skibe, så kan det jo blive udskudt, siger Nils Smedegaard Andersen.
