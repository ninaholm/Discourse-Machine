Arnfeldt: Troels Lund videregav homorygte
Troels Lund Poulsen informerede Peter Arnfeldt om, at Stephen Kinnock skulle være homo- eller biseksuel.


 Tidligere spindoktor Peter Arnfeldt blev af daværende skatteminister Troels Lund Poulsen (V) informeret om, at Helle Thorning-Schmidts mand, Stephen Kinnock, skulle være homo- eller biseksuel.
Oplysningen skulle Troels Lund Poulsen have fået fra sin daværende departementschef i Skatteministeriet, Peter Loft.
Sådan lyder det fra Peter Arnfeldt under afhøringen i Skattesagskommissionen.
Her er spørgsmålet, om folk uden for den snævre kreds af sagsbehandlere i Skat København - ministre, embedsmænd eller spindoktorer - undervejs blandede sig i sagen.
Oplysningen overrasker Peter Arnfeldt, som ifølge eget udsagn var "målløs" over, at skatteministeren kom med den oplysning.
Peter Arnfeldt gik derefter til Peter Loft, som efterfølgende bekræftede oplysningen.
Et stort spørgsmål er, hvorfor Peter Loft og Troels Lund Poulsen interesserede sig så meget for sagen, at de kendte til og videregav rygter om Stephen Kinnocks seksualitet.
Helle Thorning-Schmidt og Stephen Kinnock har siden dementeret rygterne og fastslået, at de har et godt ægteskab.
Peter Arnfeldt forsøger i sin forklaring at distancere sig fra eventuelle forsøg på at blande sig i sagen fra Skatteministeriets side.
Han siger, at han hen over sommeren 2010 ikke har deltaget i politiske overvejelser om, hvad Helle Thorning-Schmidts skattesag kunne få af betydning.
Den tidligere rådgiver for Troels Lund Poulsen har ifølge eget udsagn heller ikke kendskab til, at folk fra skatteministeriet holdt møder med sagsbehandlerne af Thornings sag fra Skat København, mens sagen blev behandlet.
Direktør i Skat København, Erling Andersen, gav i en redegørelse for forløbet omkring behandlingen af skattesagen indtryk af, at han havde følt sig forsøgt påvirket i sit arbejde af folk i ministeriet, og at daværende skatteminister Troels Lund Poulsen angiveligt havde forsøgt at få Skats frifindelse af Thorning-Schmidt ændret.
