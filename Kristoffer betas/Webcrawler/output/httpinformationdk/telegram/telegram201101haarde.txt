Haarder vil frigive kommunale milliarder
Kommunerne overholder krav om nulvækst. Derfor vil indenrigsministeren frigive tre milliarder i bloktilskud.


 Indenrigs- og sundhedsminister Bertel Haarder (V) vil belønne kommunerne for at overholde VK-regeringens krav om nulvækst.
De seneste budgettal afslører, at kommunernes serviceudgifter i år ventes at udgøre 232 milliarder kroner - godt én milliard mindre end hvad kommunerne har fået penge til i økonomiaftalen.
På den baggrund bebuder Bertel Haarder, at det såkaldte betingede bloktilskud på tre milliarder kroner kan frigives.
Det sker samme dag som indenrigs- og sundhedsministeren har fremsat et lovforslag, som betyder, at overskridelser i kommunernes 2011-regnskaber vil blive modregnet med 60 procent individuelt og 40 procent kollektivt i det betingede bloktilskud.
Formålet er at styrke kommunernes incitament til at overholde de individuelle kommunale budgetter.
- Sammen med kommunernes budgettering giver det håb om, at kommunernes samlede udgifter for første gang i mange år holder sig inden for det aftalte, det vil sige på niveau med budget 2010 tillagt pris- og lønstigninger, siger Bertel Haarder.
Ifølge Danmarks Statistik er kommunernes udgifter til børn og unge den største post på kommunernes budget. I 2011 udgør børn og unge 92,2 milliarder kroner på driftsbudgettet. Det svarer til 31 procent af de samlede nettodriftsudgifter.
Kommunernes samlede nettodriftsudgifter er på 294,5 milliarder kroner. Heraf udgør serviceudgifterne de 232,2 milliarder kroner, som primært går til skoler og ældrepleje. Udgifter til indkomstoverførsler udgør 51,9 milliarder kroner.
De budgetterede nettodriftsudgifter i 2011 til serviceområdet på de 232,2 milliarder kroner svarer til et fald på 0,1 procent i forhold til sidste år. 
