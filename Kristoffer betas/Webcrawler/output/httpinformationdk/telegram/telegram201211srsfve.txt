S-R-SF: Vejlegård-dom lukker for polsk løn
Dom i Vejlegårdsagen er en sejr for den danske model, som sikrer ordentlige løn for medarbejder, siger S-R-SF.


 3F's konflikt mod Restaurant Vejlegården var lovlig, men nogle blokader gik for langt. Sådan lyder dommen fra Arbejdsretten i Vejlegårdsagen.
Og det er en sejr for den danske model, lyder det fra S og SF.
SFs arbejdsmarkedsordfører, Eigil Andersen, er lettet over, at Arbejdsretten har anerkendt 3Fs ret til at lave blokade mod Vejlegården.
Det betyder nemlig, at lønmodtagerne stadig har mulighed for at kæmpe mod arbejdsgivere, der forringer de ansattes løn og arbejdsvilkår.
- Mange lønmodtagere og deres familier ville opleve lønnedgange, hvis Arbejdsretten havde sagt, at 3Fs vareblokade var ulovlig.
- På længere sigt risikerer vi lønninger på 40 kroner i timen, som er meget almindeligt i restaurationsbranchen og rengøringsbranchen i USA, fordi fagbevægelsen derovre står svagt, siger Eigil Andersen i en kommentar.
Hvis 3F's blokade var blevet kendt ulovlig, ville det have udløst et "arbejdsgiver-eldorado og et lønmodtager-helvede", fordi arbejdsgiverne fik mulighed for altid at vælge den billigste overenskomst, siger Eigil Andersen.
Socialdemokraternes arbejdsmarkedsordfører, Leif Lahn Jensen, langer ud efter Venstre, der stillede sig på arbejdsgiverens side i opgøret.
- Venstre har igennem hele forløbet bogstavelig talt været fedtet ind i sagen. De har forsøgt at slå plat på historien og undergrave den danske model ved at foreslå, at danske lønmodtagere ikke skulle kunne sige fra over for dårligere vilkår, siger Leif Lahn Jensen.
De Radikales Zenia Stampe håber, at parterne snart finder hinanden på en ordentlig måde. Men politikerne skal holde sig væk, mener hun.
- Det er ikke politikerne på Christiansborg, der skal afgøre den slags uenigheder. Det skal parterne selv. Om muligt gennem forhandling. Om nødvendigt gennem konflikt, siger Zenia Stampe.
