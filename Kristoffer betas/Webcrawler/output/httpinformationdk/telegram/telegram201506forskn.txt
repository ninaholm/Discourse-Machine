Forskning: Kinas CO2-udledning vil toppe før tid
Udledningen af drivhusgasser i Kina vil ifølge nyt studie formentlig toppe allerede i 2025 og muligvis før.


 Kinas selverklærede klimamål er, at landets udledning af drivhusgasser topper i senest 2030.
Men nu peger et studie på, at det formentlig allerede vil komme til at ske fem år tidligere - i 2025.
Studiet er udarbejdet af to forskningsinstitutter på London School of Economics og tolkes som godt nyt for håbet om at stoppe de globale klimaforandringer. I denne uge er embedsmænd samlet i den tyske by Bonn for at forme en global klimapagt, der skal færdigforhandles på et klimatopmøde senere i år i Paris.
Hvis den nuværende tendens fortsætter, vil Kina, der er verdens største udleder af CO2, i 2025 udlede mellem 12,5 og 15 milliarder ton såkaldte CO2-ækvivalenter, hvorefter udledningen vil begynde at falde, hedder det i studiet.
- Resultaterne peger på, at det er mere og mere sandsynligt, at verden vil undgå en global opvarmning på mere end to grader celsius i forhold til før-industrielt niveau, skriver forskerne i en meddelelse.
De to graders opvarmning henviser til den øvre grænse i FN's mål om at bremse klimaforandringer.
- Vi konkluderer, at Kinas drivhusgasudledning sandsynligvis ikke vil toppe så sent som i 2030, som er den øvre grænse, som præsident Xi Jinping satte i november 2014, men at den meget mere sandsynligt vil toppe i 2025. Det kunne toppe endnu tidligere end det, hedder det i studiet.
I studiet fremgår det, at Kinas forbrug af kul faldt i 2014 og i det første kvartal af 2015 efter årevis med stigende forbrug, der har ført til voldsom luftforurening i kinesiske byer og massiv udledning af drivhusgasser.
De kommende år ventes det, at kulforbruget stagnerer, mens brugen af naturgas vil vokse.
Kina alene står i dag for omkring en fjerdedel af den globale udledning af CO2.
I 2014 steg den globale CO2-udledning ikke for første gang i 40 år trods økonomisk vækst. Netop det faldende kulforbrug i Kina var den primære årsag.
FN's klimatopmøde i Paris, COP21, begynder 30. november og løber til 11. december.
