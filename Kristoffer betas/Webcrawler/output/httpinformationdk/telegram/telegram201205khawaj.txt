Khawajas datters retssag er udskudt - igen
Ligesom sin far, Abdulhadi al-Khawaja, får Zainab al-Khawaja udskudt sin retssag af domstolen i Bahrain.


 Som far så datter.

Datteren af den sultestrejkende dansk-bahrainer Abdulhadi al-Khawaja var onsdag for retten i Bahrain. Zainab al-Khawajas retssag blev dog udskudt til den 15. maj.

Det skriver hendes mand, Wafi Al Majed, på Twitter.
- Zainabs retssag er udsat til den 15. maj. Og de vil have folket til at tie. Det kan I drømme videre om. Det er enten vores vej eller ingen vej, skriver han.
Ligeledes blev hendes fars retssag tirsdag udsat til den 22. maj.
Den 28-årige kvinde blev anholdt sidste måned for at have forstyrret den offentlige ro og orden og forulempet en politimand i den arabiske golfstat.
Det skete, da hun sad på en vej for at protestere mod styret i Bahrain i forbindelse med Formel 1-racerløbet, der fandt sted 22. april.
Ifølge Bahrains Center for Menneskerettigheder er Zainab al-Khawaja blevet slået, mens hun har været i hænderne på politiet.
Sammen med blandt andet sin far er hun kritiker af det autoritære kongedømme i Bahrain.
Al-Khawaja-familien er shiamuslimsk - ligesom størstedelen af landets befolkning - og er stærkt kritisk over for, at den sunnimuslimske kongefamilie sidder tungt på magten.
Faderen blev anholdt sidste år for at opfordre til et systemskifte og siden idømt livsvarigt fængsel.
Den danske udenrigsminister, Villy Søvndal (SF), har presset på for at få udleveret dansk-bahraineren, og det samme har både EU, FN og USA.
