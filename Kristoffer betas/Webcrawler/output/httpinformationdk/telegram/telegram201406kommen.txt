Kommentator: Ny notat-sag vil bekræfte synet på Venstre
Ny sag om regnskabsrod i Venstre vil bekræfte den enkelte vælgers fordomme, mener Venstre-kender Jarl Cordua.


 Nok er det endnu en sag om regnskabsrod i Venstre, men det vil ikke påvirke det kriseramte parti yderligere, at partiet ikke har indberettet en række bidrag på mere end 20.000 kroner, som partiet modtog op til kommunalvalget sidste år.
Sådan lyder vurderingen fra politisk kommentator og radiovært Jarl Cordua, der har en fortid i Venstre og et indgående kendskab til partiet.
- De hårdt prøvede Venstre-vælgere glæder sig nok til at åbne avisen en dag uden at skulle læse om nye pengemæssige uoverensstemmelser i partiet. Men jeg tror ikke, at denne sag flytter en eneste stemme, siger Jarl Cordua til Ritzau og tilføjer:
- Det vil bekræfte nogle vælgere i, at der ikke er styr på pengekassen i Venstre, mens det vil bekræfte andre vælgere i, at der ikke er dén ting, pressen ikke vil puste op til den helt store sag.
Den nye sag drejer sig om en række virksomheders betaling af en annonce for Venstre.
I et notat fra Justitsministeriet, som Jyllands-Posten har fået indsigt i, fremgår det, at Venstres partisekretær 19. maj i år spurgte en embedsmand, om virksomhedernes betalinger til partiet skulle have været oplyst i regnskabet. Det skulle de, slår embedsmanden fast.
- Det er altid uheldigt for et parti, når der ikke er styr på den slags ting - og for Venstre er det et ekstra uheldigt tidspunkt, fordi partiet allerede har haft en række af sager, siger Jarl Cordua.
- Men det afgørende er, at det ikke er noget, der har med Lars Løkkes privatøkonomi at gøre. Dermed kan det ikke bruges i fortællingen om Løkkes famøse bilagssager, men det kan bruges til at sætte spørgsmålstegn ved, om Venstre har styr på partistøtten.
Venstres regnskab for 2013 er ikke offentliggjort endnu, men det er godkendt af partiets revisor og afleveret til Folketinget.
