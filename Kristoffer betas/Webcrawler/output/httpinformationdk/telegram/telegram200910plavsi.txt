Plavsic løsladt og på vej til Serbien



 Den 79-årige bosniske politiker Biljana Plavsic er blevet løsladt fra et fængsel i Sverige, efter at hun har afsonet totredjedel af de 11 års fængsel, som hun i 2003 blev idømt af FN's krigsforbrydertribunal for det tidligere Jugoslavien, ICTY, i Haag.
 Svenske medier oplyser, at hun er på vej til Serbiens hovedstad, Beograd, men svenske myndigheder har ikke bekræftet dette.
 - Plavsic blev i morges bragt til Arlanda-lufthavnen, oplyser chefen for den svenske kriminalforsorg, Lars Nylen. 
 Han tilføjer, at hun er gået om bord på et fly og har forladt Sverige.
 - Biljana Plavsic var glad over at være blevet løsladt og det var alt, hun bekymrede sig om her og nu. Hun takkede fængselspersonalet og gik om bord i flyet. Hvad der siden er sket, må hun selv udtale sig om, siger Nylen videre.
 Den svenske avis Dagens Nyheter skriver på sin nyhedsportal, at flyet med Plavsic ventes til Beograd kl. 14.45.
 Biljana Plavsic var præsident i den bosnisk-serbiske udbryderrepublik Republika Srpska. Hun var den drivende kraft inden for partiet SDS, der organiserede etnisk udrensning af muslimer og kroater.
 Efter opløsningen af Jugoslavien byttede Plavsic side og arbejdede sammen med Vesten. Hun støttede den bosniske fredsaftale, der kom i stand i Dayton i USA.
 Plavsic meldte sig frivilligt til ICTY i januar 2001. I februar 2003 blev hun idømt 11 års fængsel for krigsforbrydelser under borgerkrigen i Jugoslavien mellem 1992 og 1995. Krigen kostede op mod 200.000 mennesker livet.
