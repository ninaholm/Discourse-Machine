Tyrkiets USA-ambassadør: Intet afgjort



 Intet er afgjort om statsminister Anders Fogh Rasmussens (V) mulighed for at blive ny Nato-generalsekretær. Den tyrkiske ambassadør i USA, Nabi Sensoy, bekræfter, at Nato-landene stadig ikke er nået til enighed om, hvem der skal være chef for alliancen.
 Hidtil er det anonyme kilder, som citeres for, at der ikke er nogen afklaring her umiddelbart før Nato-topmødet i Strasbourg og Baden-Baden fredag og lørdag.
 - Den tyrkiske regering overvejer fortsat situationen, siger Nabi Sensoy i forbindelse med en konference i den amerikanske tænketank Center for Strategiske og Internationale Studier om det tyrkisk-amerikanske forhold.
 - Der er flere kandidater, konstaterer ambassadøren.
 Sensoy understreger, at der ikke er tale om en modstand rettet mod personen Anders Fogh Rasmussen, men mere mod det signal, som Nato vil sende til verden - og især den muslimske verden - ved at vælge ham.
 Nabi Sensoy vurderer over for Ritzau, at der måske kommer en afgørelse på Nato-topmødet. Måske bliver det først engang i næste uge, efter at USA's præsident, Barack Obama, har været på besøg i Tyrkiet som afslutning på sin Europa-rundrejse.

