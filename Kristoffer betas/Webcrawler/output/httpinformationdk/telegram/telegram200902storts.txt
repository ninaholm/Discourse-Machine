Stort schweizisk ja til fri bevægelighed



 De schweiziske vælgere sagde i dag klart ja til en aftale, der udvider EU-borgeres ret til at bo og arbejde i landet. Det sker på trods af stigende frygt for jobtab i kølvandet på den globale finanskrise.
 De officielle resultater viser, at lige knap 60 procent af vælgerne sagde ja til at udvide den eksisterende aftale til også at omfatte de nye EU-medlemslande Bulgarien og Rumænien. 
 Der var forud for afstemningen bekymring for, at mindretallet, som blev anført af det nationalkonservative Schweizisk Folkeparti (SVP), skulle få flertal for en afvisning af forslaget.
 Et nej havde betydet, at alle bilaterale aftaler mellem Schweiz og EU ville blive sat ud af kraft om et halvt år, hvilket ifølge landets udenrigsminister, Micheline Calmy-Rey, kunne have skabt store problemer.
 Kun tre af landets tysktalende kantoner og den italiensktalende kanton Ticino stemte imod aftalen, mens de resterende 22 fransk- og tysktalende kantoner stemte for.
