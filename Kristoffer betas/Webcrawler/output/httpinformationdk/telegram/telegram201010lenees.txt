Lene Espersen uden opbakning fra sine egne
Hver anden af de konservative vælgere synes ikke, at Lene Espersen er den rette leder. Men alternativerne er svære at få øje på.


 Når De Konservatives partileder Lene Espersen lørdag indtager scenen på sit partis landsråd i Aalborg, er det med ringe opbakning fra sit eget bagland.
En Greens-måling i Dagbladet Børsen viser, at hver anden, der stemmer konservativt, mener, at Lene Espersen ikke er den rette leder af partiet. Kun 39 procent svarer "ja" på spørgsmålet, om man synes, at hun er den rette leder af partiet.
Men det er småt med alternativerne, viser Greens-undersøgelsen. Højest scorer justitsminister Lars Barfoed med 14 procent, mens Espersens nærmeste fortrolige, økonomi- og erhvervsminister Brian Mikkelsen, kun foretrækkes af fire procent af K-vælgerne. Navne som Henriette Kjær og kulturminister Per Stig Møller nævnes af otte-ni procent.
Samtidig svarer 25 procent af alle vælgere, at de faktisk ville overveje at stemme på De Konservative, hvis ikke Lene Espersen var formand.
