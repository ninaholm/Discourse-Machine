Prinsesse Marie fik sin kurdebut



  Kongelige, ministre og andre af landets spidser var her til aften inviteret til nytårskur hos regentparret på Amalienborg. Blandt gæsterne var prins Joachims ny kone, prinsesse Marie, som havde sin kurdebut. 
 Landets statsminister, Anders Fogh Rasmussen, var naturligvis også inviteret. Iført gallatøj spøgte han med sin egen dobbeltrolle på denne aften. For kort efter ankomsten til nytårskuren blev hans årlige nytårstale sendt på tv. 
 - Jeg holder jo tale om et øjeblik, og der kan du få svar på dine spørgsmål. Jeg har jo det privilegium, at jeg kan være to steder i aften, sagde Anders Fogh Rasmussen, da en journalist spurgte til statsministerens politiske visioner for det kommende år. 
 De omkring 60 gæster ved årets nytårskur blev efterfølgende budt på taffel i Riddersalen i Christian den Syvendes Palæ. Fiskesuppe, stegt krondyr og napoleonskage stod på menuen. Nytårstaflet er årets fineste i kongehuset. Kun denne aften bærer kongehusets medlemmer elefantordenen i guldkæde og ikke som normalt i et blåt bånd. Særligt for aftenen er også, at der serveres et glas Rosenborgvin - sandsynligvis verdens ældste rhinskvin.
 Mens ministrene fejrede nytåret på Amalienborg, var deres ægtefæller inviteret til buffet på Marienborg, hvor statsministerens kone, Anne Mette, var værtinde. 
