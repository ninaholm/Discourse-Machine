Sygehuse får halv milliard mindre end håbet
Danske Regioner mener ikke man kunne vride flere penge ud af forhandlinger med regeringen.


 De danske sygehuses økonomi får en indsprøjtning på 1,5 milliarder kroner det næste år ifølge en netop indgået aftale mellem regeringen og Danske Regioner.
Dermed får regionerne færre penge end de to milliarder, de havde krævet på forhånd for at undgå nedskæringer.
- Sundhed er en klar prioritet for denne regering, og derfor glæder det mig også, at vi på trods af en stram tidsplan og en endnu strammere økonomi har fundet penge til at håndtere de stigende medicinudgifter og byggeriet af de nye supersygehuse.
Det siger finansminister Claus Hjort Frederiksen (V) i en pressemeddelelse fra Finansministeriet.
Ifølge finansministeren er der dog hun tale om en "første halvleg", når det kommer til sundhedsvæsenets økonomi. Anden halvleg bliver den kommende finanslov.
Danske Regionernes formand, Bent Hansen (S), udtrykker tilfredshed med aftalen over for TV2, selvom han ikke lægger skjul på, at regionerne skal lægge deres fremtidige budgetter snorlige.
- Vi er blevet præsenteret for en økonomisk situation, som gør, at vi ikke kunne vride mere ud af forhandlingerne, siger han.
Bent Hansen understreger også til TV2, at det særligt er de stigende medicinpriser, der for fremtiden bliver afgørende for, om den nye budgetaftale kommer til at holde.
Ifølge Finansministeriet skal den ene milliard i økonomiaftalen blandt andet gå til netop de stigende medicinudgifter samt øget kapacitet på sygehusene.
Den resterende halve milliard i aftalen er et allerede besluttet løft af blandt andet kræftbehandling samt en øget indsats mod kronisk syge og penge til psykiatrien i 2016.
Forud for forhandlingerne sagde Bent Hansen, at der skulle mindst to milliarder kroner ekstra på bordet, hvis regionerne skal fortsætte den nuværende drift og undgå besparelser.
