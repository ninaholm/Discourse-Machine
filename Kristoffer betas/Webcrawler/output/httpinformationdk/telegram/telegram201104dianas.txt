Dianas ånd svæver over sønnens bryllup
14 år efter prinsesse Diana døde, fylder arven efter hende stadig meget ved det kongelige bryllup.


 Selv om hun omkom i en trafikulykke i 1997, fylder prinsesse Diana stadig meget i Storbritannien. Og det kommer hun også til fredag, når prins William og Kate Middleton siger ja til hinanden i Westminster Abbey i London.
Prins William har lige fra begyndelsen ønsket, at hans mor skulle være en del af hans bryllup. Da han under en rejse til Kenya friede til Kate, skete det med hans mors gamle diamantring, for som han senere fortalte "det var en måde at have hende med i det hele på".
Parret bliver gift i Westminster Abbey, og også her fylder mindet om Diana. Det var nemlig fra denne kirke, at hun i september 1997 blev bisat, og hele verden kunne følge de to sønner, William og Harry, da de gik bag moderens kiste i Londons gader.
Og i sidste uge tog William angiveligt Kate med til Dianas grav på hendes families landsted Althorp i Northamptonshire i det centrale England, hvor de lagde blomster. Prins Harry, lillebror til gommen og forlover, har også for nylig sagt, at Diana vil være i deres tanker på dagen.
- Jeg tror, jeg selv, min bror, min far og mange andre mennesker uden tvivl vil tænke på det. Og jeg håber, hun ville være meget stolt over, at hans store dag er kommet, har prins Harry sagt.
Det konstante fokus på Diana op til brylluppet har også givet grobund for mange sammenligninger mellem Diana og Kate. Men mange kommentatorer peger på, at de to kvinder i virkeligheden er vidt forskellige, og der er en verden til forskel på forholdet til den prins, de bliver gift med.
- Charles og Diana var kærester i meget kort tid og kendte ikke hinanden ret godt. Kate og William har været kærester i otte år, de har boet sammen, de ved, hvilken side af sengen, den anden sover i, siger Andrew Morton, fortatter til bogen "Diana: Her True Story" og fortsætter:
- De er for at sige det ligeud på mange måder som et gammelt ægtepar.
