Historie om voldtaget dansk kvinde går verden rundt
Hos al-Jazeera, The Wall Street Journal og Hindustan Times har historien om dansk kvinde stor prioritet.


 Historien om en 51-årig dansk kvinde, som natten til onsdag anmeldte at være blevet voldtaget i New Delhi, går verden rundt.
Medier i USA, Mellemøsten og Asien skriver om episoden, der tilsyneladende skete, da kvinden efter at være faret vild spurgte en gruppe mænd om vej i nærheden af New Delhis hovedbanegård.
Herefter blev den danske kvinde angiveligt ført til et øde sted i byen, hvor voldtægten fandt sted.
Ifølge flere indiske medier, blandt dem The Times of India, er 15 personer afhørt i sagen, mens Hindustan Times, hvor historien har topprioritet, skriver, at den danske kvinde har afvist at få foretaget en lægeundersøgelse.
Det Qatar-baserede medie al-Jazeera skriver derimod, at kvinden skulle have ønsket at komme hjem til Danmark hurtigt, men først efter en lægeundersøgelse.
CNN skriver, at kvinden allerede er rejst til Danmark, og nyhedsbureauet AP har ifølge ABC News talt med hotelejeren Amit Bahl, som er rystet over voldtægten.
Sagen får ekstra opmærksomhed i mange aviser verden over - blandt dem The Wall Street Journal - fordi der de seneste år har været en række voldsomme voldtægter i Indien.
Der kom for alvor fokus på problemet, da en gruppevoldtægt af en 23-årig kvinde i en bus i New Delhi i december 2012 førte til, at offeret senere døde af sine kvæstelser.
I sidste måned markerede mange indere et-året for den makabre gruppevoldtægt
For to uger siden blev en polsk kvinde, der var sammen med sin toårige datter, voldtaget af en taxachauffør under en køretur til New Delhi.
