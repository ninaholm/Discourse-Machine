Begrænset enighed i G20-landene



 Finansministrene fra G20-landene er blevet enige om at fortsætte de vækstpakker, der er sat i gang, indtil et økonomisk opsving bider sig fast.
 Men ministrene støtter ikke forslag fra Frankrig og Tyskland om at lægge loft over, hvor store bonusser banker kan give til deres chefer og ansatte. I stedet er de blevet enige om et forslag om, at bonusserne skal udskydes i op til fem år.
 Det repræsenterer lidt af en sejr for Storbritannien og USA, som ikke har ønsket at lægge restriktioner på, hvor store bonusser bankerne må give.
 Frankrig og Tyskland har ellers presset på for at få gjort op med bankindustriens bonuskultur. Det har de gjort med henvisning til, at de meget høje bonusser i sektoren har bidraget til at øge den risikovillighed, der i sidste ende udløste den enorme finansielle og økonomiske krise, som verden befinder sig i.
 Den britiske finansminister, Alistair Darling, der er vært for det to dage lange finansministermøde, siger, at der nu er tegn på begyndende økonomisk fremgang, men at G20-finansministrene fortsat er "forsigtige" i forhold til at vurdere, hvilke udsigter der er for økonomisk fremgang, arbejdsløshed og vækst.

