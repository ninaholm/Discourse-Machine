Libanon anholder flygtende sunnileder i lufthavn
Den sunnimuslimske præst og leder Ahmed al-Assir er lørdag anholdt i forklædning i en lufthavn i Beirut.


 En sunnimuslimsk leder og præst, der har kæmpet imod Hizbollah, er lørdag anholdt i en lufthavn i Beirut.
- Libanesiske myndigheder har her til morgen anholdt Ahmed al-Assir i lufthavnen. Han havde ændret sit udseende og var i færd med at forlade landet, siger en kilde tæt på situationen til nyhedsbureauet AFP.
Kilden oplyser også, at Ahmed al-Assir brugte falsk pas, og at han forsøgte at komme med et flyt til Egypten.
Assir var nærmest ukendt indtil borgerkrigen i Syrien brød ud, hvor han begyndte at skabe overskrifter ved at kritisere Libanons magtfulde Hizbollah-bevægelse og dets alliance med den syriske præsident, Bashar al-Assad.
Selv er han født af en shiamuslimsk mor, men har ofte beskyldt den libanesiske hær for ikke at beskytte sunnimuslimer og være for afhængige af Hizbollah.
Derfor har han også opfordret sine tilhængere til at hjælpe Syriens sunni-muslimske oprør og gå imod Hizbollah.
Siden 2013 har Ahmed al-Assir været eftersøgt i Libanon for sin rolle i voldelige sammenstød med blandt andet den libanesiske hær.
Hæren forsøgte at anholde ham i forbindelse med kampene, men det lykkedes Ahmed al-Assir at flygte med hjælp fra sine tilhængere.
Mens han har været på flugt har den sunnimuslimske leder udsendt flere taler over radioen, hvilket har ført til flere rygter om, at han har holdt sig skjult i Libanon.
I 2014 anbefalede en militærdomstol dødsstraf til al-Assir og 53 andre for at have "formet en armeret gruppe, der har angrebet statslige institutioner og hæren, have dræbt officerer og soldater, taget eksplosive materialer samt lette og tunge våben og brugt dem imod hæren".
