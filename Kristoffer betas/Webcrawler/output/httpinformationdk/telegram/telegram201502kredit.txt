Kreditorer i krakket Amagerbank kan søge om erstatning
Statens finansielle skraldespandsselskab Finansiel Stabilitet risikerer stævning med krav på 1,4 milliarder.


 Statens finansielle skraldespandsselskab, Finansiel Stabilitet, står med alt overvejende sandsynlighed foran et milliardsøgsmål for de kreditorer, der har tabt penge i Amagerbanken. Det skriver Finans.
I en skrivelse til Amagerbankens kreditorer anbefaler kurator for den krakkede Amagerbank, Jørgens Holst, et søgsmål mod Finansiel Stabilitet.
Kun hvis et flertal målt i kroner og øre modsætter sig en anbefaling fra kurator Jørgen Holst fra Amagerbankens konkursbo, undgår Finansiel Stabilitet i indeværende måned at modtage en stævning med et krav på 1,4 milliarder kroner.
Samtidig vil finanssektorens vagthund Finanstilsynet blive varslet om, at tilsynet det også kan risikere at blive hevet med ind i sagen.
Finansiel Stabilitets direktør, Henrik Bjerre-Nielsen, tager et eventuelt søgsmål med helt roligt:
- Jeg kender udmærket til sagen. Og vi imødeser et eventuelt sagsanlæg med sindsro, da vi ikke anser det for sandsynligt, at vi vil tabe en sådan sag, siger han til Finans.
Hos den krakkede Amagerbanks småaktionærer, der er samlet i Foreningen Amagerinvestor, glæder man sig over kuratorens anbefaling.
 Foreningen har tidligere fået afslag på et søgsmål på 898 millioner kroner mod netop Finansiel Stabilitet og Finanstilsynet. Men den ny situation ændrer billedet, mener foreningens advokat:
- Den sidste ansøgning omfattede fri proces til at forberede et gruppesøgsmål. Denne gang vil vi søge om fri proces til at føre selve sagen.
- Jeg mener personligt, at det vil være svært at give os et afslag med kurators udmelding, siger advokat Frantz Sigersted-Rasmussen fra advokaterne Nemeth & Sigetty til Finans.
