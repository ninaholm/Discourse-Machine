Rygeforbud i Bollywood droppes



 Indiske Bollywood-stjerner kan nu frit pulse løs på det hvide lærred.
 Den øverste domstol i New Delhi har ophævet et føderalt rygeforbud på film og begrundet det med, at det hæmmer skuespillernes kreative ytringsfrihed.
 - Filmkunsten bør afspejle livets realiteter. Rygning er en realitet i livet. Det kan være, det er uønsket, men det findes, siger dommer Sanjay Kishan Kaul, som traf afgørelsen, ifølge nyhedsbureauet Press Trust of India, PTI.
 Indien forbød filmscener med rygende mennesker på tv og i biograferne i 2005, fordi den slags angiveligt forherligede rygning. 
 Forbuddet skabe en del irritation i Bollywood, og siden da har ældre film med rygescener været ledsaget af advarselsskilte.
