67 nye mafiamistænkte anholdt i Italien
For anden gang på to uger slår italiensk politi i stor stil til mod mafiagruppen 'Ndrangheta.


 Politiet i Italien har anholdt yderligere 67 personer og beslaglagt værdier for omkring 250 millioner euro - knap 1,9 milliarder kroner - i en operation rettet mod mafiagruppen 'Ndrangheta. De nye anholdelser kommer blot en uge efter, at politiet pågreb godt 300 personer i en tilsvarende operation mod gruppen.
Den nye operation har "udslettet" den lokale ledelse af 'Ndrangheta i byen Corigliano Calabro i Calabrien, oplyser politiet i en erklæring onsdag.
På baggrund af oplysninger fra stikkere blev der gennemført razziaer i Calabrien, det nordlige Lombardiet og andre regioner i Italien. De anholdte er sigtet for pengeafpresning, åger og handel med narkotika.
Ved den forudgående operationen tirsdag i sidste uge blev 3000 politifolk sat ind i forbindelse med anholdelsen af over 300 formodede medlemmer af 'Ndrangheta.
Der var tale om den største operation af sin slags i flere år. 
'Ndrangheta er en af Italiens fire største organiserede kriminalbander. Offentlige myndigheder i Italien vurderer, at 'Ndranghetas omsætning med narkotika, våben, prostitution og pengeafpresning årligt beløber sig til omkring 44 milliarder euro.

