Lærere: Lars Løkke er på vildspor
Formanden for lærerne ville være enige med statsministerens forslag om flere lektioner til de små. Hvis altså ikke statsminister tog fejl.


 Statsminister Lars Løkke Rasmussen (V) er på vildspor, når han nu argumenterer for at øge antallet af skolelektioner for de yngste elever i skolen.
Det mener formand for Danmarks Lærerforening Anders Bondo Christensen, der indirekte beskylder statsministeren for ikke have styr på fakta om skolen.
Anledningen er, at Løkke Rasmussen onsdag under et besøg i Aalborg lancerede et forslag om at hæve antallet af skolelektioner for de yngste elever.
Det skete ifølge Nordjyske Stiftstidende med følgende begrundelse:
- I øjeblikket har de yngste elever to, tre eller fire lektioner. Det betyder, at mange får fri ved middagstid.
Til det siger Anders Bondo Christensen:
- Jeg kender ingen steder hvor elever kun har to eller tre timer. De fleste steder går man til klokken 13 eller 14 og altså har fem-seks lektioner. En udvidelse derudover har jeg svært ved at bakke op om.
Anders Bondo Christensen tilføjer, at han dog fuldt ud kan bakke om at øge timetallet, hvis statsministeren har eksempler på skoler, hvor børn kun har to-tre lektioner.
- Hvis han har ret i det, er jeg fuldstændig enig, siger Anders Bondo Christensen.
Spørgsmål: Men er Løkke så ude af trit med forholdene i folkeskolen?
- Ha ha, jeg har i hvert fald ikke kendskab til nogen som helst steder, hvor der kun er to lektioner. Og heller ikke tre.
Heller ikke formand for skolelederne Anders Balle kan umiddelbart genkende statsministerens beskrivelse af tilstandene i de mindste klasser.
- Der er nok nogle få steder, hvor de kun har tre lektioner, men det er ikke mange, siger han.
Til gengæld bakker han varmt op om forslaget om flere timer.
- Min opfattelse er, at skolebørnene bør gå flere timer i skole end i dag. Seks timer om dagen, altså fra 8 til 14 synes jeg er rimeligt, siger Anders Balle.
