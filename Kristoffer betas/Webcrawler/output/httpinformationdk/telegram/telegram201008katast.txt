Katastrofalt for udsatte at miste mio.
Mange projekter for samfundets svageste er i forvejen hårdt presset økonomisk. Færre satspulje penge vil være katastrofalt, siger Rådet for Socialt Udsatte.


 Udsigten til langt færre penge til hjemløse, narkomaner, psykisk syge og udsatte bekymrer de organisationer, der hjælper dem.
I 2011-finansloven, der offentliggøres tirsdag, vil satspuljen, der giver penge til udsatte, falde fra en milliard kroner til 303,6 millioner kroner. Det sker fordi de mekanismer, der regulerer størrelsen på puljen, er påvirket af den finansielle krise.
- Hvis regeringen ikke kompenserer for det fald, bliver det katastrofalt for de socialt udsatte. Mange af de midler, der er afsat i de seneste år er netop gået til socialt udsatte, til at forbedre behandlingstilbud for narkomaner, nye initiativer for hjemløse, psykisk syge og så videre. Det vil virkelig kunne mærkes, siger Jann Sjursen, formand for Rådet for Socialt Udsatte.
Han bakkes op af formanden for Kirkens Korshær, Bjarne Lenau Henriksen.
- Vi oplever lige nu, at kommunerne også er meget pressede og sparer på mange af aftalerne på det sociale område. Hvis satspuljepengene så også forsvinder i så stor stil, så er vi virkelig på den, siger Bjarne Lenau Henriksen.
Regeringen har i foråret sagt, at den vil øremærke penge til netop de udsatte grupper i finansloven. 
Men Jann Sjursen tvivler på, at de penge, der nu afsættes, kan dække det store fald på 700 millioner kroner.
- Jeg er dybt bekymret for de socialt udsatte, indtil der kommer flere håndfaste udmeldinger fra regeringen på, at man vil prioritere de socialt udsatte. For 700 millioner kroner finder man ikke bare sådan lige, siger Jann Sjursen.
