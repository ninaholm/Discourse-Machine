Fin start med lægeordineret heroin
Den første måned med et forsøg med lægeordineret heroin i København har været en stor succes. Det konkluderer behandlingsinstitutionen Valmuen.


 Det er nu en måned siden, Københavns Kommune igangsatte et forsøg med lægeordineret heroin til narkomaner. For øjeblikket modtager ni narkomaner således behandling på misbrugsklinikken Valmuen. Fire har været med fra begyndelsen. 
Indtil videre er forsøget gået godt, fortæller klinisk overlæge Kristian Hvidt.
- Hos et par af dem har der været ekstremt gode resultater. Men alle har faktisk fået det bedre som følge af heroinbehandlingen, siger han til P4 København.
Overlægen regner med, at institutionen Valmuen vil komme til at hjælpe flere med tiden.
- Vi kan ikke tage mere end to, maks. tre ind om ugen. Jeg regner med, at vi hen over sommeren har 30 i behandling og ved udgangen af 2010 har 50 i behandling, fortæller Kristian Hvidt.
Også Glostrup Kommune begyndte for en måned siden at tilbyde lægeordineret heroin til stofmisbrugere. I andre kommuner, for eksempel Esbjerg, Odense og Århus, er der også planer om at iværksætte forsøgsordninger med lægeordineret heroin.
Folketinget vedtog i 2008 at give kommunerne mulighed for at tilbyde lægeordineret heroin som en del af behandlingen til svære stofmisbrugere.
