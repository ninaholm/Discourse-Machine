Danmark taber forskningskapløb
Danske virksomheder placerer milliarder af forskningskroner uden for landets grænser.


 Stadig flere danske virksomheder placerer deres forskningsmidler i udlandet. Det skriver Berlingske.
Forkert brug af de offentlige forskningsmidler og for snæver adgang til den rigtige arbejdskraft får virksomheder til at flytte forskningsmidler til udlandet, lyder kritikken.
Danmark står dermed som taber i kapløbet om de videnstunge arbejdspladser, som ellers skulle være en afgørende forudsætning for, at Danmark kan bevare velfærdssamfundet, skriver avisen.
De dystre nyheder stammer fra en analyse udarbejdet af DI. Analysen omfatter 70 virksomheder, der tilsammen repræsenterer mere end 70 procent af samtlige forskningsinvesteringer herhjemme.
- Det er foruroligende, at Danmark i stigende grad fravælges, når virksomheder skal placere deres forskningsmidler, siger Charlotte Rønhof, der er forskningspolitisk chef i DI, om udviklingen.
- Der er en række årsager til, at Danmark fravælges, herunder at virksomhederne oplever, at de offentlige forskningsmidler placeres i den forkert forskning, ligesom manglen på den rigtige arbejdskraft er en vigtig årsag, siger hun til Berlingske.
Undersøgelsen fra DI viser, at investeringerne i forskning og udvikling i udlandet siden 2008 er steget med 70 procent, mens det i samme periode kun er steget med 45 procent i Danmark.
Videnskabsminister Charlotte Sahl-Madsen (V) erkender, at der er brug for en indsats.
Hun peger på, at regeringen af samme grund har øget antallet af naturvidenskabelige studiepladser samt udpeget tre områder, fødevarer, sundhed samt energi/klima, "som særlige indsatsområder for de strategiske forskningsmidler".
