Bankers hjælp til Grækenland er ikke nok
Ny græsk krisehjælp giver god mening, men sikrer ikke landet mod at undgå statsbankerot, vurderer eksperter.


I et nyt forsøg på at redde Grækenland fra en nærtstående statsbankerot satser eurolandene nu på, at en lang række europæiske banker "på frivillig basis" skal tage del i den græske redningsaktion.Bankerne skal kort fortalt hjælpe ved at forlænge løbetiden på deres lån til det sydeuropæiske EU-land.Ifølge Steen Bocian, cheføkonom i Danske Bank, er det en naturlig løsning, at eurolandene nu prøver at løse de græske gældsproblemer med denne strategi.Også til trods for, at stadig flere og flere forudser, at et græsk statsbankerot ikke er til at undgå.- Strategien giver god mening, selvom man i et eller andet omfang udskyder smerten. Men nogle gange kan det også være fornuftigt, så den ikke gør nær så ondt, når den indtræffer, siger cheføkonomen.Den helt konkrete udformning af Eurolandenes nye hjælpepakke til Grækenland vil først blive besluttet i juli. Men det ventes, at de nye tiltag vil kunne holde landet økonomisk oven vande frem til 2013-2014.Til den tid håber man, at andre økonomiske problemlande som Portugal, Irland og Spanien har fået gang i deres vækst, så de undgår at glide ned i det samme sorte hul som Grækenland.Finn Østrup, som er professor ved Center for kreditret og kapitalmarkedsret på Copenhagen Business School, er dog mere skeptisk over at inddrage de europæiske banker i den græske redningsaktion.- Det, der kommer til at ske, er, at private banker nu presses af regeringerne til at forlænge løbetiden på deres lån. På overfladen ser det frivilligt ud, men det vil i realiteten betyde, at de vil lide tab, siger Østrup.Han ser derfor en risiko for, at den nye hjælp til Grækenland kan komme til at hæmme væksten, og dermed skabe endnu større usikkerhed i økonomien.
