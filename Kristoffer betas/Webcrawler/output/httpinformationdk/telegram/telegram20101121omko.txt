21 omkommer ved bandevold i Brasilien
Under en flere dage lang politiaktion mod narkobander i Rio de Janeiro er 21 personer dræbt og 153 anholdt.


 Mindst 21 personer er omkommet og 153 anholdt under en fire dage lang politiaktion mod narkobander i den brasilianske storby Rio de Janeiro. 
Under aktionerne onsdag blev 13 personer dræbt og to politibetjente såret under skudvekslinger flere steder i byen. 
Aktionen var rettet mod narkobanders tilholdssteder i slumområder, kaldets favelas, i byen.
Politiet anvendte pansrede mandskabsvogne og helikoptere under aktionen, hvis mål er at bremse omfattende narkohandel.
I alt deltog 17.000 politibetjente i aktionen, som blev sat i værk, efter at to af områdets  største narkokarteller angiveligt har slået sig sammen for at tilkæmpe sig kontrol over narkohandlen i byen.
Rio de Janeiro har i årevis været hærget af narkobander, der med stor brutalitet kæmper om narkomarkedet i byen.
Iagttagere siger, at bandernes fortsatte hærgen skaber tvivl om, hvorvidt myndigheder er i stand til at gøre byen sikker forud for VM i fodbold i 2014 og De Olympiske Lege i 2016.
