Nyt notat belaster Haarder i statsløsesag
Allerede i 2003 blev tidligere integrationsminister Bertel Haarder advaret mod ulovlige praksis med statsløse.


 Ny dokumentation trækker Bertel Haarder (V) ind i centrum af sagen om de statsløse.
Tilbage i 2003 blev den daværende integrationsminister i et notat advaret om risikoen for ulovlig praksis over for statsløse.
Var advarslen blevet taget alvorligt, kunne det formentlig havde forhindret den skandale, der tidligere i år førte til, at Birthe Rønn Hornbech (V) blev fyret som integrationsminister, skriver Information
Information har fået aktindsigt i notatet, hvor Integrationsministeriets embedsmænd gør opmærksom på, at hvis regeringen skærper kravene til at få statsborgerskab, skal der tages særligt hensyn til de unge, der er født og opvokset i Danmark og derfor er omfattet af FN-konventionen om statsløshed.
Ellers vil Danmark ikke leve op til sine konventionsmæssige forpligtelser.
Notatet blev sendt af Bertel Haarder til tre medlemmer af Folketingets Indfødsretsudvalg fra Venstre og Konservative, blandt andre Birthe Rønn Hornbech, der senere selv blev integrationsminister og overtog ansvaret for den ulovlige praksis.
Embedsmændene peger på flere mulige løsninger, som alle skal sikre, at FN-konventionen overholdes.
Men advarslen blev ikke taget alvorligt, og derefter kunne den ulovlige praksis udvikle sig i ministeriet.
De nye oplysninger stemmer med, at Birthe Rønn Hornbech i foråret 2011 som den minister, der var ansvarlig for statsløse-sagen, på et samråd i Folketinget højlydt undrede sig over, at tidligere ministre ikke havde udarbejdet instrukser til embedsmændene om at være opmærksom på FN-konventionen.
Bertel Haarder ønsker ikke at udtale sig, men henviser ifølge sin presserådgiver til Integrationsministeriet.
