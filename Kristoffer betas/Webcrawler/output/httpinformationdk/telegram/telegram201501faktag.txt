FAKTA: Det går Boligjobordningen ud på
Rengøring, nyt tag og børnepasning skal igen kunne trækkes fra i skat, står det til Lars Løkke Rasmussen.


 Venstres formand, Lars Løkke Rasmussen, vil genindføre Boligjobordningen, hvis Venstre igen kommer til magten efter næste valg - en ordning som regeringen afskaffede ved årsskiftet.
Lars Løkke vil samtidig genindføre ordningen med tilbagevirkende kraft, så danskerne kan se frem til at få fradrag for for eksempel udskiftning af vinduer, rengøring eller børnepasning, der er købt efter den 1. januar 2015.
I forhold til finansiering henviser Venstre til partiets finanslovsforslag for 2015, hvor ordningen skal finansieres sammen med partiets øvrige tiltag gennem en række besparelser på blandt andet DSB, øget konkurrenceudsættelse og en tilbagerulning af det øgede fradrag for fagforeningskontingenter.
Her kan du læse om, hvad Boligjobordningen går ud på:

* S-R-SF-regeringen, Venstre, De Konservative, Dansk Folkeparti og Liberal Alliance blev i april 2013 enige om at genindføre Boligjobordningen med fuld virkning i 2013 og 2014. Den blev samtidig udvidet til at omfatte sommer- og fritidshuse med virkning fra 22. april 2013.
* Ordningen kostede 1,6 milliarder kroner i 2013 og 1,7 milliarder kroner i 2014. Udvidelsen med sommerhusene kostede alene cirka 0,1 milliarder kroner i 2013 og 0,2 milliarder kroner i 2014.

* Med genindførelsen af boligjobordningen kan danskerne få fradrag for følgende ydelser for op til 15.000 kroner om året:
* Rengøring: Vask og aftørring af flader i boligen, rengøring af toilet og bad, støvsugning, gulvvask og boning, opvask som led i anden rengøring, rensning eller vask af tæpper, gardiner, persienner samt indendørs og udendørs vinduespudsning.
* Børn: Pasning og transport af børn til og fra daginstitution, skole, fritidsklub eller fritidsaktivitet.
* Havearbejde: Græsslåning, hækklipning, lugning, beskæring af buske og træer og snerydning.
* Udvendigt på huset: Reparation, renovering, udskiftning og isolering af tag, tagrender og afløb, reparation og udskiftning af yderdør, vinduer/ruder og terrassedør, reparation, maling og isolering af ydervæg, installation af solfangere og solceller, fornyelse eller etablering af dræn, forbedringer af boligens tilgængelighed for handicappede samt radonsikring.
* Inde i huset: Fornyelse og reparation af køkken, bad og gulv, brandsikring inklusiv nettilsluttede røgalarmer, installation eller forbedring af ventilation, installation eller reparation af afløbs- og vandinstallationer, fornyelse eller reparation af elinstallationer, maler- og tapetsererarbejde, udskiftning eller reparation af olie- og gasfyrskedler og varmeanlæg, installation eller udskiftning af varmestyringsanlæg og udskiftning eller reparation af fjernvarme elementer, installation af varmepumper, herunder jordvarmepumper.
Kilder: www.boligjob.dk, www.bolig-job-ordning.dk, Finansministeriet

