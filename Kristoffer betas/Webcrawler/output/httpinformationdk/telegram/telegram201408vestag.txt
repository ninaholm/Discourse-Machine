Vestager har fået lovning på tung post
En mulighed er at Vestager med sin lange erfaring bliver kommissær for banker og finansiel regulering.


 Natten til søndag kom statsminister Helle Thorning-Schmidt (S) med overraskende nyhed, da hun holdt pressemøde efter topmødet i Bruxelles: De Radikales leder, økonomi- og indenrigsminister Margrethe Vestager, bliver Danmarks næste EU-kommissær efter Connie Hedegaard.
Men forud for offentliggørelsen ligger der et længere forløb, hvor Thorning allerede i juni indledte forhandlinger med den kommende formand for EU-kommissionen Jean-Claude Juncker for at afsøge muligheden for en tung kommissærpost til Vestager.
Hen over sommeren har Thorning talt med Juncker en lille håndfuld gange, og på mødet lørdag lå der ifølge Ritzaus oplysninger et tilsagn om, at Danmark vil kunne få en indflydelsesrig kommissærpost - hvis Danmark vil sende Margrethe Vestager til Bruxelles.
Det var baggrunden for, at nyheden overraskende for mange blev meldt ud, da Thorning natten til søndag mødte den danske presse efter det omkring seks timer lange topmøde i Bruxelles.
I de danske medier har pilen længe peget på undervisningsminister Christine Antorini (S) som ny EU-kommissær. Det havde givetvis også være løsningen, hvis ikke Danmark havde fået tilsagn om et stor kommissærpost.
I ly af spekulationerne om Thornings mulige afgang som statsminister til fordel for posten som EU-præsident er det dog i stor grad lykkedes for Thorning at holde forhandlingerne på vegne af Vestager ude af pressens søgelys.
Spekulationerne går nu på, hvilken post Margrethe Vestager kan få. I fordelingen bliver der normalt lagt vægt på den erfaring og de områder, som kandidaterne har stor kendskab til.
Det taler for, at Margrethe Vestager får en økonomisk post, hvilket hun også selv lægger op til i de første interview efter nyheden om, at hun forlader dansk politik.
Som ikke-euroland vil der være nogle begrænsninger på, hvilke poster Danmark kan få. Men en af de muligheder, som nævnes, er, at den franske kommissær Michel Barnies meget store kommissærpost for indre marked og finansiel regulering splittes i to.
Dermed kan Margrethe Vestager måske få en nyoprettet post som bank-kommissær med ansvar for finansiel regulering.
