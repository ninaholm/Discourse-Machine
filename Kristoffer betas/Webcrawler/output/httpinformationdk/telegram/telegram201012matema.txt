Matematik kan redde forsøgsdyr
Forsøgsdyr verden over kan få en redningsplanke fra matematikkens verden, der kan erstatte forsøg med dyr.


 Avancerede matematiske modeller kan simulere de processer, der foregår i menneskekroppen. Det betyder, at et stort antal dyreforsøg nu kan erstattes af matematik, skriver videnskab.dk.
- Vi er i dag nået så langt, at lægerne kan begynde at bruge resultaterne af vores modeller til beslutningsstøtte i behandling af rigtige patienter.
Det siger professor i matematik ved Roskilde Universitet, Johnny T. Ottesen, som forsker i at udvikle matematiske modeller af kroppens organsystemer.
Han har netop modtaget en pris for sin banebrydende forskning, der kan bruges inden for medicinudvikling og test af giftighed. 
De matematiske modeller over kroppens kredsløb kan give ny viden om almindelige folkesygdomme som hjerte-kar-sygdomme, forhøjet blodtryk, stress, depression eller diabetes.
- Når man i dag vil udvikle en ny medicin mod depression, kigger man typisk på, om man har et stof, der virker mod nogle former på depression, siger han til videnskab.dk
Derefter prøves medicinen på dyr for at se, om de dør, om medicinen giver bivirkninger eller ingen effekt har.
I stedet kan man opstille matematiske ligninger, og man kan undersøge, hvilke konstanter og dermed hvilke mekanisme, der har med depression at gøre. 
- Det ville måske kræve tusindvis af dyreforsøg at få svar på noget, som én ligning ville kunne give svaret på uden brug af dyr, siger han til videnskab.dk
