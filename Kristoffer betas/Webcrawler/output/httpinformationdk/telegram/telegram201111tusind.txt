Tusinder i Kairo demonstrerer for styret
"Feltmarskal, vi elsker dig!" råber tusinder af egyptere i en moddemonstration ikke langt fra Tahrir-pladsen.


 - Politiet, hæren, folket er ét!, lød det fra flere tusinde egyptere, der fredag var mødt frem i Kairo for at vise deres opbakning til det regerende militærstyre.
Demonstranterne i Abassiya-kvarteret i Kairo, få kilometer fra den større protest på Tahrir-pladsen, fastholder, at de repræsenterer "det sande Egypten".
Flere giver udtryk for, at de har fået nok af demonstrationerne på Tahrir-pladsen, der er vendt mod militærstyret.
- Jeg vil sige til de unge på Tahrir: Tak, men nu er det nok, siger Khaled Beshir på 37 år.
- De har lært os nogle gode ting, men nu må det holde op.
Efter de omfattende protester i januar og februar, der væltede præsident Hosni Mubarak fra magten, ønsker mange egyptere blot at vende tilbage til hverdagen og få landets økonomi på rette spor igen.
Mandag tager Egypten hul på det parlamentsvalg, der skal være første skridt i retning af at overdrage magten fra militært til civilt styre.
Det følges op af et præsidentvalg, som lederen af det regerende militærråd, feltmarskal Mohamed Hussein Tantawi, har lovet at holde senest i juni 2012.
Ved demonstrationen til fordel for militærstyret fortæller den 64-årige Ibrahim Sherif, at han kæmpede side om side med Tantawi under Yom Kippur-krigen mod Israel i 1973.
- Vi slog Israel, vores hær er magtfuld og i dag har den ansvaret for vores sikkerhed, siger han til nyhedsbureauet AFP.
- De unge på Tahrir er vores børn, men de mangler politisk viden. Hvem beskytter os, hvis hæren svækkes?, spørger han.
En ny meningsmåling fra universitetet i Maryland viser imidlertid, at en stor del af egypterne ikke har tiltro til den militære ledelse. 43 procent mener, at rådet forsøger at bremse eller vende de fremskridt, revolutionen i januar og februar opnåede.
Mindst 41 mennesker er dræbt i løbet af den seneste uges demonstrationer på Tahrir-pladsen.
