Offentligt ansatte frygter en udflytning
Statslige institutioner skal placeres uden for København for at hjælpe Udkantsdanmark, mener Venstre. "Paradeforslag", lyder det fra Djøf.


 De offentlige chefer i Djøf frygter, at Venstres forslag om at flytte statslige arbejdspladser til provinsen vil svække den offentlige sektor. 
Regeringspartiets forslag skal hjælpe de kriseramte udkantsområder, og Venstre har angiveligt blandt andet Kort- og Matrikelstyrelsen, Søfartsstyrelsen og Energistyrelsen i kikkerten.
Per Hansen, formand for de offentlige chefer i Djøf, advarer om, at "det kan få alvorlige konsekvenser for kvaliteten af den statslige opgaveløsning". 
- Erfaringerne fra Skat og Tinglysningen viser, at det har været svært at få ældre og erfarne medarbejdere til at rykke til Ringkøbing og Hobro. Det bliver sværere at rekruttere medarbejdere med de rigtige kompetencer, og det går ud over kvaliteten og sagsbehandlingstiderne, siger Per Hansen. 
Han mener, at Venstres forslag samtidig modarbejder regeringens egne ambitioner om at gøre den offentlige sektor mere effektiv.
Formanden kalder det et "paradeforslag" fra regeringspartiet.
- Man skal ikke have for stor tiltro til, at det kan løse udfordringerne for udkantsområderne i Danmark. Samtidig er det dyrt at flytte hele institutioner - og det står i skarp modstrid med regeringens egne ønsker om at spare på den offentlige administration, siger Per Hansen og fortsætter:
- En holdbar løsning kræver, at der kommer vækst i hele Danmark og ikke kun i enkelte områder, og det gør vi ikke ved at bekrige hinanden og sætte gang i en masseudflytning fra by til land.
