Situationen spidser for alvor til i Egypten
Regeringen og præsident Mubaraks næste træk kan blive meget afgørende for situationen i Egypten.


 Tingene spidser til i Egypten. Oppositionen har haft held til at stå sammen og skabe en magtbase i befolkningen. Regeringen og præsident Mubaraks næste træk kan blive afgørende.
Det vurderer professor og Egypten-ekspert Jakob Skovgaard-Petersen, fra Institut for Tværkulturelle Studier på Københavns Universitet. 
- De, der organiserer protesterne, har været gode til ikke at lade sig splitte og i stedet tale om ting som levevilkår, der berører rigtig mange mennesker, Hvis de kan fastholde en samlet opposition, så er det meget magtfuldt, siger Jakob Skovgaard-Petersen.
Jakob Skovgaard-Petersen følger situationen i landet via forskellige hjemmesider og ikke mindst arabiske medier, der fortsat rapporterer løbende fra landet.
- Der findes en liste med op mod 40 moskeer, hvor man skal mødes i dag til fredagsbønnen, hvis man vil støtte demonstrationerne. Det, tror jeg, mange vil gøre - også folk, der normalt ikke gør sådan noget, siger Jakob Skovgaard-Petersen.
Han hæfter sig også ved, at demonstrationerne ikke kun centrerer sig om universitetsbyerne Kairo og Alexandria.
Jakob Skovgaard-Petersen påpeger, at den til tider meget intellektuelle opposition i landet i denne uge har fået held til at udbrede kritikken af det egyptiske styre.
Den handler nu ikke kun om mangel på demokrati i landet, men også de dårlige levevilkår for tusinder af egyptere. Samtidig har Det Muslimske Broderskab også erklæret støtte til demonstrationerne.
Det er dog endnu for tidligt at dømme det gamle magtapparat ude. Masserne er endnu ikke for alvor mobiliseret, påpeger professoren. Men det næste skridt fra præsidenten kan blive meget afgørende.
- Der kan meget vel ske det, at regeringen og kabinettet træder tilbage, og Mubarak giver efter på nogle områder, der berører fattiges levevilkår. 
- Det er tidligere set i andre landet, at en leder på den måde kan lave ændringer og samtidig få held til at lade hele det gamle magtapparat fortsætte, siger Jakob Skovgaard-Petersen.
