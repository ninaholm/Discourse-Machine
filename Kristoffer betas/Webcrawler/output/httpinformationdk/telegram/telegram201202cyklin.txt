Cykling forlænger livet med over fem år
Du lever fem år længere, hvis du sætter tempoet op på din cykeltur, viser stor dansk undersøgelse.


 Selv om du cykler meget, sætter det ikke ekstra leveår ind på din livskonto, hvis du cykler langsomt. Skal det have effekt på din levetid, skal tempoet sættes op - og dermed også pulsen. Til gengæld behøver du så ikke cykle nær så langt.
Sådan lyder konklusionen i den danske Østerbroundersøgelse, som i 18 år har fulgt 5106 mænd og kvinder i alderen 21 til 90 år.
- Det giver næsten ingenting at tage en cykeltur på to timer, hvis du cykler langsomt. Hvis du derimod sætter tempoet op, så lever du længere end dem, der bare tager den langsomme tur, siger hjertelæge Peter Schnohr, der står bag undersøgelsen.
Han kan dog ikke fastsætte et præcist tal for, hvor mange kilometer i timen, man skal cykle, for at det giver bonus.
- Det varierer fra person til person. For en 90-årig er det hårdt at cykle 12 km/t, mens der skal noget mere til for at give en 20-årig sved på panden. Og der er jo også stor forskel på folks kondition. Det vigtige er bare, at de får pulsen op, siger Peter Schnohr.
Derfor indeholder undersøgelsen heller ikke tal for, hvor hurtigt deltagerne cykler. Resultaterne bygger på spørgeskemaer, hvor folk er blevet bedt om at bedømme, hvor hård de oplevede, at cykelturen var.
Undersøgelsen viser, at de mænd, der cykler i almindeligt tempo, lever 2,9 år længere end de, der kun cykler langsomt. De, der cykler hurtigt, lever hele 5,3 år længere.
For kvinderne er tallene henholdsvis 2,2 år og 3,9 år.
Peter Schnohr har ikke videnskabelige beviser for, hvorfor cykelturene gavner mændenes levetid mere end kvindernes, men han har et kvalificeret gæt.
- Kvinder lever generelt længere end mænd. Så hvis de skal gøre noget for at leve yderligere længere, så skal de nok gøre mere end mændene, siger han.
Rådet er dog fælles til begge køn: sæt tempoet op på cykelturen.
