Strauss-Kahn: Jeg blev ydmyget i USA
Strauss-Kahn taler for første gang om sexsagen fra New York. Det var moralsk svigt, siger han.


 Den franske socialist Dominique Strauss-Kahn fortryder. Han vil altid fortryde.
- Jeg ville være præsident, men vil ikke stille op nu, siger den tidligere chef for Den Internationale Valutafond (IMF), som søndag aften gav sit første interview efter skandalen i New York.
Det er en sag, som han gerne ville være foruden.
Hans korte "møde" med stuepigen på hotellet var "upassende" og "moralsk svigt", siger Strauss-Kahn, der afviser, at han voldtog kvinden.
Den 62-årige socialistiske politiker, der også var spået en mulig karriere som fransk præsident, siger videre, at han altid vil fortryde sin handling.
Han beklager, at han har smidt muligheden for at tjene det franske folk væk.
- Min aftale med franskmændene glippede, som han siger.
Strauss-Kahn vendte tilbage til Frankrig den 4. september, efter at sagen imod ham ved en domstol i New York var opgivet.
I USA sad han i en periode fængslet, men blev så løsladt imod kaution og med fodlænke.
- Jeg var bange og blev ydmyget, siger han.
Dommeren besluttede, at sagen imod Strauss-Kahn skulle droppes på grund af manglende beviser. Der var blandt andet problemer med stuepigens troværdighed.
Sagen begyndte i maj, da politiet hentede Strauss-Kahn ud af et fly i John F. Kennedy-lufthavnen i New York. Flyet skulle til Paris, men Strauss-Kahn kom ikke med.
Han blev i stedet anholdt og sigtet for seksuelle overgreb imod stuepigen på det fashionable hotel Sofitel i New York.
Der er fortsat et civilt søgsmål imod ham i New York i sagen. Han siger søndag aften, at han ikke har i sinde at indgå forlig i denne sag.
Tidligere i denne måned blev han afhørt af fransk politi i forbindelse med en sag fra 2003. Her har en kvinde, der er 30 år yngre end Strauss-Kahn, beskyldt ham for seksuelle krænkelser.
Til denne sag siger Strauss-Kahn, at der ikke var tale om vold.
