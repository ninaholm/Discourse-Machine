Frygt for at tabe 30.000 unge i ghettoer
Det bliver dobbelt så dyrt som nu at bekæmpe ghettodannelser, hvor samfundet risikerer at tabe 30.000 unge, siger formand for regeringens arbejdsgruppe.


 Når regeringen til oktober kommer med et længe bebudet udspil til at bekæmpe ghettodannelser, bliver den nødt til at bruge mindst fire milliarder kroner om året - eller dobbelt så mange penge som hidtil - hvis en indsats skal have nogen effekt.
Det siger Jørgen Nue Møller til Morgenavisen Jyllands-Posten. Han er formand for regeringens egen arbejdsgruppe, det såkaldt Programudvalg, som igennem fire år fra 2004-2008 kulegravede forholdene i de udsatte boligområder. 
Jørgen Nue Møller er adjungeret professor ved Copenhagen Business School og 
tidligere formand for boligforeningen KAB. Han mener, at det største problem 
med ghettodannelserne er de knap 30.000 unge i de udsatte boligområder.
- De vokser op i en kultur, hvor forældrene ikke er i kontakt med det danske 
arbejdsmarked eller med den danske kultur som sådan.
- Vi risikerer, at samfundet taber dem, hvilket ville være katastrofalt, fordi de har brug for at få en plads i samfundet, og samfundet får brug for deres 
arbejdskraft. Derfor er det nødvendigt med en langt større investering end 
hidtil fra det danske samfunds side, siger Jørgen Nue Møller til Jyllands-Posten. 

