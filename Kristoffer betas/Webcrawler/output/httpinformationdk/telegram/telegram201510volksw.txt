Volkswagen tilbagekalder 8,5 millioner biler fra EU
Fra januar 2016 vil VW tilbagekalde 8,5 millioner dieselbiler fra det europæiske marked efter snydesoftware.


 Den tyske bilproducent Volkswagen vil tilbagekalde 8,5 millioner dieselbiler fra det europæiske marked, da de har fået installeret en software, som viser lavere udledning af kvælstofilter i test, end bilerne reelt udleder.
I alt skulle der være tale om 11 millioner biler på verdensplan, og cirka 91.000 af dem kører ifølge Volkswagen Danmark rundt her i landet.
Tilbagekaldelsen af de 8,5 millioner biler bliver sat i værk fra januar næste år og berører de 28 medlemslande i EU, oplyser den tyske bilfabrikant.
Det fremgår endnu ikke, hvorvidt bilernes software bliver opdateret, eller om de berørte billister bliver refunderet, efter at flere har lagt sag an.
I USA omfatter snyderiet 500.000 biler, og her har miljøagenturet EPA varslet bøder op til 18 milliarder dollar (118 milliarder kroner).
Volkswagen erkendte i sidste måned, at bilproducenten har indrettet en lang række dieselbilers software på en måde, så bilerne under test fremstod mere miljøvenlig, end de er i almindelig drift.
Onsdag kom det frem, at mindst 30 ledende personer har været involveret i svindelskandalen. Det skrev det tyske nyhedsmagasin Der Spiegel med henvisning til både interne og eksterne undersøgelser.
Den tyske transportminister, Alexander Dobrindt, oplyste torsdag, at myndighederne pålægger Volkswagen at tilbagekalde 2,4 millioner biler i Tyskland alene.
