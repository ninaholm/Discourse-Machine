Saudi-Arabien har sprængt terrorcelle



 11 militante personer med tilknytning til al-Qaeda er blevet anholdt af de saudiarabiske myndigheder, oplyser den statslige tv-station Al-Ikhbariya.
 I forbindelse med anholdelserne blev der også beslaglagt våben og ammunition. Flere saudiarabiske medier citerer landets indenrigsministerium for at sige, at politiet med aktionen havde sprængt en terrorcelle, der havde planlagt at udføre angreb og gennemføre bortførelser.
 Terrorgruppens medlemmer blev pågrebet i en række områder, også tæt på grænsen til Yemen.
