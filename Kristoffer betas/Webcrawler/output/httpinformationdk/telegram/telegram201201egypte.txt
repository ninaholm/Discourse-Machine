Egyptens islamister giver USA garantier
Det Muslimske Broderskab vil respektere Egyptens fredsaftale med Israel fra 1979.


 Det Muslimske Broderskab, der har klaret sig rigtig godt under valget i Egypten, er indstillet på at respektere den fredsaftale med Israel, som Egypten indgik i 1979.
- De er kommet med løfter til os i den retning, svarer Victoria Nuland, en talskvinde for udenrigsministeriet i Washington, på spørgsmålet om, hvorvidt den amerikanske regering regner med, at aftalen vil blive opretholdt.
Under den nu afsatte og tiltalte præsident Hosni Mubarak var Det Muslimske Broderskab forbudt. Organisationen spillede en stor rolle i de protester mod Mubarak, der førte til præsidentens fald.
Broderskabets politiske del, Friheds- og Retfærdighedspartiet, fik under det netop overståede valg til parlamentets underhus en meget stor opbakning, der vil sikre partiet en betydelig rolle fremover.
Broderskabet gjorde det før valget blev indledt klart, at det ville revidere fredsaftalen fra 1979. En melding, der skabte stor nervøsitet i både Israel og USA, der var mægler i den såkaldte Camp David-aftale. Broderskabet har dog aldrig krævet fredsaftalen ophævet.
Broderskabet har også tætte forbindelser til den militante palæstinensiske gruppe Hamas, der af USA og Israel anses for at være en terrororganisation.
USA's viceudenrigsminister for Mellemøsten, Jeffrey Feltman, befinder sig i disse dage i Kairo, hvor han skal have samtale med en række politiske aktører. Hvorvidt han også skal træffe folk fra Det Muslimske Broderskab kan Nuland ikke sige noget om.


