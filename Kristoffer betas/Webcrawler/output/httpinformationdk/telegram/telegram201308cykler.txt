Vi cykler mindre uden for storbyerne
Danskere i storbyerne er vilde med de tohjulede, mens folk på landet lader cyklen stå, viser arbejdspapir.


 Cyklen er langtfra en vinder i de seneste års trafikudvikling. Faktisk er det kun i Storkøbenhavn, Aarhus og Odense, at der har været en entydig fremgang de seneste ti år, skriver Politiken lørdag.
Uden for de store byer er cyklismen nemlig faldet markant. Det fremgår af Transportministeriets nye arbejdspapir 'Cykling i Danmark - hvor står vi?'.
I de tre store byer er cykeltrafikken steget godt 15 procent siden årene omkring 2000. Men områderne udenfor storbyerne har oplevet et næsten tilsvarende fald.
Det betyder, at danskerne i 2012 cyklede i alt 3,05 milliarder kilometer - mod 3,02 milliarder kilometer i 2002.
Ifølge arbejdspapiret cykler folk i byområder med over 100.000 indbyggere nu i gennemsnit tre gange så mange kilometer som personer i landsbyområder med under 2000 indbyggere.
- Den skævhed skal vi have rettet op, siger transportminister Pia Olsen Dyhr (SF) til Politiken.
Hovedårsagen til, at folk cykler mindre på landet, er formentlig, at der er blevet længere til skoler, uddannelsesinstitutioner, arbejdspladser og butikker - og at flere fik bil i de glade 00'ere.
Cyklistforbundets direktør, Jens Loft Rasmussen, peger dog på, at nogle landkommuner godt kan få mange borgere til at tage cyklerne frem. For eksempel ligger Varde og Vejen ret højt på statistikken over, hvor mange der bruger cyklen som hovedtransportmiddel.
 - Der er en klar sammenhæng mellem, hvor meget en kommune investerer i cykelstier, cykelparkering ved tog og busser og anden cykelinfrastruktur og -kampagner - og så hvor meget kommunens borgere cykler, siger Jens Loft Rasmussen til Politiken.
 Kommunernes investeringer er oftest sket med tilskud fra den statslige cykelpulje; typisk i forholdet fifty-fifty. Det er især cykelsuperstier - altså stier med få trafiklys og andre stopklodser - der får folk ud af bilen og op på den tohjulede.
Cyklistforbundet ønsker den statslige cykelpulje fortsat efter udløbet i 2014 - og fordoblet fra en til to milliarder.
Pia Olsen Dyhr anerkender, at beregninger fra blandt andet Odense viser, at investeringer i cyklisme betaler sig samfundsøkonomisk.
- Men to milliarder er rigtig mange penge, siger ministeren til Politiken og tilføjer:
- Cykelpuljen har været en kæmpesucces, som jeg arbejder for at få forlænget.
