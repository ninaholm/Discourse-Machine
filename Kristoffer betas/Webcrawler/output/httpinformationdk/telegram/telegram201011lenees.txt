Lene Espersen (K) mest upopulære minister
Lene Espersen (K) er klart den mindst populære minister i regeringen, viser en ny meningsmåling. Hendes partifælle Per Stig Møller er den mest populære.


 Vicestatsminister og udenrigsminister Lene Espersen (K) har aldrig været så upopulær, som hun er nu. 
I en måling som YouGov Zapera har foretaget for metroXpress blandt 1007 vælgere, svarer 66 procent, at de synes enten 'dårligt' eller 'meget dårligt' om Lene Espersen. 
Dermed er hun den mest upopulære af regeringens 19 ministre, endda med den ringest mulige opbakning overhovedet, hvis man ser på de fem tidligere tilsvarende målinger.
Politisk kommentator Lotte Hansen mener, at de dårlige meningsmålinger er med til at forstærke den negative stemning om Lene Espersens person:
- Hun har haft nogle uheldige sager hen over sommeren. Men ikke noget, som berettiger til, at hun skulle være så upopulær, som denne her måling giver udtryk for. Men problemet er jo, at De Konservative i forvejen er forfulgt af dårlige meningsmålinger, siger Lotte Hansen til metroXpress. 
På en skala baseret på spørgsmålet: "Uanset dine politiske præferencer, hvad synes du så om følgende ministre?", indtager kulturminister Per Stig Møller førstepladsen. Han efterfølges af klima- og energiminister Lykke Friis (V) og indenrigs- og sundhedsminister Bertel Haarder (V).
De tre mest upopulære medlemmer af regeringen er undervisningsminister Tina Nedergaard (V), beskæftigelsesminister Inger Støjberg (V) og altså udenrigsminister Lene Espersen (K).
