Voksende modstand mod at indføre euroen
Modstanden mod euroen herhjemme er vokset, efter at finanskrisen har afsløret svagheder i eurofamilien.


 Ti år efter at danskerne ved en folkeafstemning sagde nej til euroen, nærmer modstanden mod den fælles valuta sig rekordniveau.
48,3 procent af danskerne afviser at udskifte kronen med euro, mens godt 45 procent gerne vil, viser en undersøgelse, som Rambøll/Analyse Danmark har foretaget for Morgenavisen Jyllands-Posten.
For et år siden var modstanden godt 46 procent, mens kun hver tredje dansker var imod euroen i 2003.
Danskernes hovedårsag til at afvise euroen er ønsket om at bevare kronen og selvbestemmelsen. Men for flere end 15 procent af euromodstanderne skyldes nejet primært, at finanskrisen har afsløret svagheder i eurofamilien.
- Det er den sidste gruppe, der har fået modstanden til at vokse. Derfor er det også livsfarligt at overveje en folkeafstemning, så længe der er problemer i de sydeuropæiske lande, siger Socialdemokraternes europaordfører, Mogens Lykketoft, til Jyllands-Posten.
Trods modstanden mener knap to af tre danskere, at debatten om euro ikke skal skrinlægges, og det glæder økonomi- og erhvervsminister Brian Mikkelsen (K):
- Selv om man lige nu er imod euroen, ved de fleste godt, at debatten er vigtig for Danmark, siger Brian Mikkelsen til Jyllands-Posten.
