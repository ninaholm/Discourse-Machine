Frihandel med Japan kan give tusinde job
Handelsbarriererne mellem Japan og EU skal rives ned. For Danmark vil det alene på slagterier betyde 1000 job.


 Der skal åbnes for det store japanske marked med 130 millioner indbyggere.
Handels- og investeringsminister Pia Olsen Dyhr (SF) forventer, at der torsdag bliver givet grønt lys fra EU's handelsministre til, at EU Kommissionen kan indlede forhandlinger med Japan.
- Væksten i Europa er meget lille i de her år. Derfor er øget samhandel med andre dele af verden nødvendig for at skabe gang i hjulene. En frihandelsaftale med Japan vil betyde øget vækst og nye arbejdspladser, siger Pia Olsen Dyhr om sagen.
Japan er verdens tredje største økonomi. Og bliver det til noget med en aftale, vil det betyde godt nyt for danske arbejdspladser.
Ministeren regner med, at det kan give 1000 nye job på slagterierne alene.
- Der er et kæmpe job- og vækstpotentiale i tættere handelsrelationer, siger hun og peger på, at der kan ligge job inden for lægemidler og fødevarer:
- Men også hele det grønne område er noget, der optager den japanske regering meget i opfølgning på atomkatastrofen sidste år. Det gælder derfor nu om at komme i gang med forhandlingerne, siger hun.
En frihandelsaftale forventes at kunne øge EU's samlede eksport til Japan med op til 50 procent.
Dansk Erhverv har tidligere regnet på tallene.
Og en frihandelsaftale med Japan kan med danske briller betyde, at den samlede danske eksport af varer og serviceydelser til Japan vil stige med omkring otte milliarder kroner.
