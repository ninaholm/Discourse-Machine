Ministerkvartet til Athen: Ingen reformer - ingen hjælp
Grækenland skal opfylde nødvendige, økonomiske reformer, hvis landet skal gøre sig håb om en ny hjælpepakke.


 Finansministrene fra Tyskland, Belgien, Litauen og Slovenien øger presset på Grækenland om at holde sig til landets reformforpligtelser.
Hvis grækerne dropper aftaler om økonomiske reformer, der skal få landet på ret kurs, bliver der ikke åbnet for en ny hjælpepakke, lyder det fra de fire ministre i den tyske avis Bild.
Ifølge den tyske finansminister, Wolfgang Schäuble, er spørgsmålet, om "Grækenland opfylder sine forpligtelser i det eksisterende låneprogram".
- Kun hvis dette bliver opfyldt, vil vi kunne frigive de tilgængelige midler. Princippet lyder: Hjælpen kommer kun i bytte for resultater, siger Schäuble til Bild.
Eurozonens finansministre mødes torsdag i Luxembourg i et forsøg på at løsne op for de fastlåste diskussioner mellem Athen og Grækenlands internationale kreditorer - Den Internationale Valutafond (IMF), Den Europæiske Centralbank (ECB) og EU.
Stridspunktet lige nu handler om, at Grækenland skal betale et afdrag på sine store kriselån til IMF 30. juni. Men det ser ikke ud til, at Grækenland har pengene.
Alligevel forsøger den græske regering at få kreditorerne til at frigive den sidste portion af den store lånepakke, der har holdt Grækenland økonomisk i live de seneste par år.
Imidlertid kræver kreditorerne, at Grækenland indfører reformer og besparelser, hvilket den græske regering stejler over.
Belgiens finansminister, Johan van Overtveldt, siger til Bild, at den græske premierminister, Alexis Tsipras, og landets regering af hensyn til den græske befolkning og økonomi "skal holde sig til løfterne og opfylde de reformer, der er blevet aftalt".
Ifølge Bild har også finansministrene fra Litauen og Slovenien slået fast, at Grækenland må acceptere den økonomiske slankekur for at få frigivet lån til gengæld.
