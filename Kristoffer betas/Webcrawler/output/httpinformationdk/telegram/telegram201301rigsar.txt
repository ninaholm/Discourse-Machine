Rigsarkivet udstiller sensationelt HCA-fund
"Tællelyset", sandsynligvis H.C. Andersens første eventyr, kan nu beskues i Rigsarkivets udstillingssal.


 Danske eventyrfans har nu mulighed for at studere det sensationelle fund af H.C. Andersens første eventyr "Tællelyset" helt tæt på.
Rigsarkivet slog mandag dørene op for en ny H.C. Andersen-udstilling, hvor "Tællelyset" også udstilles.
Det var den 72-årige lokalhistoriker Esben Brage fra Middelfart, der en sen eftermiddag i starten af oktober tilfældigt faldt over eventyret i en kasse dokumenter fra Rigsarkivet.
 Eventyret vurderes til at være skrevet i 1823, da Andersen var 18 år. Og nyheden om fundet fandt hurtig vej til overskrifterne hos flere udenlandske medier.
Jeppe Bjørn, formidlingschef på Rigsarkivet, er begejstret for at kunne invitere danskerne ind og nærstudere det opsigtvækkende fund.
- Med udstillingen vil vi give publikum en chance for at se "Tællelyset", der blev en verdenssensation, da det blev fundet. H.C. Andersen er et nationalt klenodie, og det er vigtigt, at eventyret gøres tilgængeligt for offentligheden i vores udstillingssal.
- Men man skal skynde sig, for "Tællelyset" udstilles kun frem til 1. marts, udtaler Jeppe Bjørn i en pressemeddelelse.
 Ud over "Tællelyset" byder udstillingen også på en række andre sjældne H.C. Andersen-dokumenter, der kaster lys over eventyrforfatterens liv.
Der er fri entre til udstillingen, som finder sted i Rigsarkivets udstillingssal.
