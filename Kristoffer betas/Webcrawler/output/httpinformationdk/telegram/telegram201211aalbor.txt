Aalborg-par skyldige i voldtægt af piger
Forældrepar fra Aalborg er kendt skyldige i at voldtage deres datters veninder.


 Et ægtepar fra Aalborg stod bag grufulde voldtægter af tre af deres datters veninder, som ikke var ældre end 13 og 14 år.
Det vurderer et enigt nævningeting ved Retten i Aalborg, som torsdag formiddag har kendt ægteparret skyldige i samtlige anklagepunkter.
Ud over voldtægten af veninderne er faren også kendt skyldig i blufærdighedskrænkelse mod sin egen datter, som på det tidspunkt var 12 år gammel.
Senere torsdag vil retten afsige dom over parret, hvor det bliver bestemt, hvor lang en straf, de skal have.
Overgrebene begyndte i sommeren 2010 og løb frem til august 2011. I det tidsrum var to af veninderne på forskellige tidspunkter ofre for ægteparrets grufuldheder i form af lignende voldtægter.
Pigerne var på det tidspunkt 13 og 14 år gamle. Under voldtægterne var de blandt andet udsat for at få deres ben bundet, hvorefter de blev hejst op i kroge i loftet.
Den yngste af pigerne var endda offer for endnu en voldtægt i perioden. I den forbindelse blev hun blandt andet udsat for et greb om halsen fra mandens side, og kvinden var også ganske brutal i forbindelse med voldtægten.
Den tredje veninde var udsat for to voldtægter i juli og august 2011. I begge tilfælde deltog både manden og kvinden.
Derudover var den tredje veninde offer for endnu et seksuelt overgreb, hvor ægteparret og en tredje person deltog. Overgrebet blev ved den lejlighed filmet af manden.
Straframmen for de forbrydelser, som parret er kendt skyldige i, er fængsel i op til otte år.
