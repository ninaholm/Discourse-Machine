Breivik danner hemmeligt netværk i fængslet
Terrortiltalte Anders Behring Breivik kommunikerer med russiske højreekstremister fra sin celle i Ila fængslet


 Anders Behring Breivik har fortalt, at han kender til et russisk netværk af personer, der støtter ham, siger Breiviks forsvarer Tord Jordet til Dagbladet.no.
- Vi ved dog ingenting om dette russiske støttenetværk ud over, at de oplyser, at de arbejder på en oversættelse af Breiviks manifest, siger Tord Jordet.
Breivik har i retten og i afhøringer fortalt, at et af hans hovedformål den 22. juli var at sprede sit såkaldte manifest, som han i store dele har klippet sammen fra en række antiislamistiske tekster.
Af håndskrevne notater, som Breivik har skrevet i sin fængselscelle, hvor han har forberedt sig på politiafhøringer, fremgår det, at Breivik har haft planer om at kontakte russiske ekstremister for at danne et "paneuropæisk netværk".
Forsvarer Tord Jordet fortæller, at de fleste breve, Breivik modtager i fængslet, er støtteerklæringer.
- Vi har begrænsede informationer om hans brevkorrespondance både hvad angår indkommende og udgående post. Det, vi ved, er, at han i disse dage modtager mere post, end han kan nå at gennemgå, siger Jordet.
Fængselspersonalet gennemgår alle breve før Breivik modtager dem. Brevene bliver læst og oversat til norsk for at få et korrekt billede af indholdet.
 Anders Behring Breivik hævder, at være del af "den antikommunistiske modstandsbevægelse" og har forklaret, at han skulle kontakte to navngivne personer for at indlemme dem i organisationen.
En af dem er Peter Mangs, der er kendt som "den anden lasermand". Han sidder fængslet for tre drab og 15 drabsforsøg i Malmø. Breivik omtaler ham som "den måske største modstandsmand i Skandinavien før 22. juli".
Samtidig hæver Breivik, at tre tyske nynazister skulle være med i bevægelsen. To af dem er dog døde. Den tredje er fængslet, efter det kom frem, at hun og de to andre stod bag drab på ni tyrkiske kioskejere og to bombeangreb i Tyskland.
