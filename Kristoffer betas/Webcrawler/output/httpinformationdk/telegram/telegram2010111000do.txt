Over 1000 nu døde af kolera i Haiti
Nu er antallet af mennesker, der er døde i forbindelse med koleraepidemien i Haiti, steget til over 1000.


 En koleraepidemi, der har hærget den caribiske østat Haiti i flere måneder, har nu kostet mindst 1000 mennesker livet. Det oplyser de lokale sundhedsmyndigheder.
Samtidig er omkring 16.800 mennesker indlagt efter at være blevet smittet af kolera, oplyser myndighederne.
Der er også konstateret kolera i hovedstaden Port-au-Prince, der blev alvorligt ramt af et massivt jordskælv i januar. Siden har flere end en million mennesker opholdt sig i teltlejre i byen.
Udbruddet af kolera skete i midten af oktober i Artibonite-dalen, og det så i flere dage ud til, at udbruddet kunne holdes inddæmmet. Men i de seneste dage har smitten spredt sig til andre dele af landet.
Kolera smitter via vand, og smitten kan let spredes i Port-au-Prince, hvor de sanitære forhold er elendige i teltlejrene. 
Hjælpeorganisationer i Haiti frygter, at smitten vil sprede sig endnu hurtigere end i de seneste dage. Der er også frygt for, at kolerasmitten er mere udbredt end de officielle tal viser.

