Putin: Rusland vil ikke stoppe for gas til Ukraine
Den russiske præsident siger, at Moskva overvejer at kræve forudbetalinger for gas til Ukraine.


 Ruslands præsident, Vladimir Putin, siger, at Ukraines ubetalte gasregning er "absolut uacceptabel," skriver nyhedsbureauet Interfax i Moskva.
 Putin fastslår, at Moskva ikke har til hensigt at stoppe gasleverancerne til Ukraine, men overvejer at stille krav om, at ukrainerne betaler forud for den gas, de modtager.
Præsidenten siger samtidig, at Rusland fortsat vil leve op til sine forpligtelser over for europæiske aftagere af gas.
I en sarkastisk bemærkning siger en russisk leder, at "det ikke er godt at læse andre menneskers breve", efter at USA har kommenteret et forslag, som Rusland har sendt til 18 europæiske ledere.
I brevet ønsker russerne forhandlinger om den ukrainske gasgæld og fremtidige leverancer.
 I brevet de europæiske ledere har Putin gjort det klart, at hans tålmodighed over for Kijevs gasgæld på knap 12 milliarder kroner er ved at slippe op. Han opfordrer til, at der hurtigst muligt bliver lavet en aftale om gælden.
Rusland har tidligere gjort alvor af truslerne. Det statskontrollerede Gazprom stoppede med at pumpe gas til Ukraine under stridigheder i vintermånederne i 2005-2006 og igen i 2008-2009, hvilket førte til et fald i forsyningerne til andre europæiske lande.
Ukraine, hvor den prorussiske præsident Viktor Janukovitj blev afsat for to måneder siden, har store økonomiske kvaler, og Rusland har næsten fordoblet prisen på gas.
Rusland står for omkring 30 procent af den europæiske naturgasforsyning. Halvdelen bliver leveret gennem Ukraine.
USA beskylder Moskva, der har annekteret den ukrainske sortehavshalvø Krim, for at bruge energiressourcer til at lægge pres på den tidligere Sovjet-republik.
- Vi fordømmer Ruslands forsøg på at bruge energi som et tvangsværktøj over for Ukraine, siger talskvinde for USA's udenrigsministerium Jen Psaki.
De russiske myndigheder siger, at gasforhandlingerne med Ukraine udelukkende tjener kommercielle interesser, og at Rusland er tvunget til at lægge pres på Ukraine, efter at landet ikke betalte sin regning for marts mandag.
