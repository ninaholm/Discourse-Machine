3F'er dropper formandsplan: Jeg er enig med modkandidat
Jan Villadsen siger, at han har trukket sig som formandskandidat i 3F, fordi han er enig med Per Christensen.


 Jan Villadsen har valgt at trække sig som kandidat til posten som forbundsformand i 3F, fordi han er enig med sin eneste modkandidat.
Med Per Christensen som formand for 3F kan Jan Villadsen se sit ønske om en fornyet og moderne organisation blive opfyldt.
- Per Christensen og jeg er overordnet enige, så derfor ser jeg ingen grund til at stille op. Begge vores hjerter banker for 3F, og når jeg kan se, at vi vil det samme for organisationen, vil jeg hellere trække mig, siger Jan Villadsen til Ritzau.
Jan Villadsen stod som eneste kandidat mod den nuværende formand, Poul Erik Skov Christensen, der mandag meldte ud, at han ikke genopstiller. 3F's ledelse meldte samtidig Per Christensen som modkandidat.
Per Christensen siger torsdag, at det er stort af Jan Villadsen og trække sig. Jan Villadsen siger, at det aldrig har handlet om, at han skulle have et nyt job.
- Det her handler om, at vi ikke kunne få en diskussion om fornyelse, som jeg synes er absolut nødvendig, og det er kommet på dagsordenen nu, og derfor støtter op om ham, forklarer Jan Villadsen.
Forholdet mellem ham og Per Christensen kommer derfor ikke til at ændre sig, og Jan Villadsen ser frem til det kommende samarbejde.
- Vi har arbejdet ganske fint sammen indtil nu, og det er jeg helt sikker på, at vi også gør fremover, siger han.
Jan Villadsen vil på kongressen i Aalborg genopstille til formandsposten i 3F's transportgruppe - indtil videre er der ingen modkandidater til denne post.
Den nye forbundsformand bliver valgt på 3F's kongres, der finder sted i Aalborg fra den 14. september til 19. september. Valget bliver afgjort den 17. september.
Den nuværende forbundssekretær 3F, Per Christensen, er foreløbigt den eneste kandidat til posten som ny forbundsformand i 3F. Organisationen har torsdag meldt ud, at man ikke forventer nye kandidater.
