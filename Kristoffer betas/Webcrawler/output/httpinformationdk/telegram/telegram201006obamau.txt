Obama udsætter møde om ny klimalov
Det Hvide Hus har udskudt et planlagt møde onsdag mellem en række senatorer om en ny omfattende energi- og klimalov, der skal gennemføres i år.


 Et møde mellem demokratiske og republikanske senatorer om en ny gennemgribende energi- og klimalov onsdag er blevet udskudt på ubestemt tid. Det oplyser Det Hvide Hus. 
Drøftelserne af den nye lov kommer samtidig med, at olien fosser ud fra havbunden i Den Mexicanske Golf, hvilket har fået præsident Barack Obama til at øge fokusset på en ny klima- og energistrategi, der skal fremme en løsning på USA's energiproblemer. 
Der er endnu ikke sat en ny dato på, hvornår mødet vil finde sted, men Det Hvide Hus siger, at der kommer flere detaljer om mødet senere. Men en årsag kan være, at Obama onsdag mødes med den øverstbefalende Afghanistan, den amerikanske general Stanley McChrystal, på grund af kritiske bemærkninger fra officeren om flere amerikanske toppolitikere og embedsmænd. 
Det var planlagt, at mødedeltagerne blandt andet skulle være den republikanske senator Lindsey Graham. Han støttede tidligere et tværpolitisk initiativ til en ny klimalov, men trak sin støtte, da præsidenten og Demokraterne udsatte behandlingen af forslaget. 
Det vil kræve 60 af senatets 100 senatorers ja for at stemme den nye lov igennem, som stiler efter at øge prisen på udledningen af CO2. 
