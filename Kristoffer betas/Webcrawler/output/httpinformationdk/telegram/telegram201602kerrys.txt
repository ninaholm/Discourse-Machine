Kerry ser fortsat optimistisk på en syrisk våbenhvile
Russiske og amerikanske forhandlere er i konstant kontakt for at få løst de sidste knaster i en våbenhvile.


 USA's udenrigsminister, John Kerry, advarer om, at der er en masse, der fortsat skal gøres, inden en våbenhvile i Syrien kan indledes fredag om en uge. Det sker samtidig med, at kurdiske styrker erobrer en vigtig by fra jihadistgruppen Islamisk Stat (IS).
- Alle erkender kompleksiteten i disse bestræbelser, og der er bestemt en hel masse yderligere arbejde, der skal gøres, siger Kerry i en erklæring under et kort besøg i den britiske hovedstad, London.
Kerry siger videre, at der er næsten konstante samtaler mellem amerikanske og russiske forhandlere. Han betegner dem som seriøse og indtil videre konstruktive. Han siger samtidige, at der fortsat er nogle væsentlige emner, der skal løses.
- Vi ønsker, at denne proces skal være bæredygtig. Hvis alle parter viser sig at ville sætte sig ned for at finde en løsning på dette, så skulle der være en mulighed for at få fjendtlighederne til at ophøre, siger Kerry.
- Sammenholdt med denne uges leverancer af desperat manglende nødhjælp i form af mad, vand og medicin, er der en god chance for nu at lave en forskel på jorden, tilføjer Kerry.
Våbenhvilen er endnu ikke trådt i kraft, og FN's særlige Syrien-udsending har da også erkendt, at den foreslåede dato for våbenhvilen 25. februar ikke længere er en realistisk mulighed.
Samtidig er spændingerne mellem det syriske regimes vigtigste støtte, Rusland, og oppositionens støtte, Tyrkiet, stærkt stigende. Rusland har indkaldt FN's Sikkerhedsråd sent fredag aften for at drøfte Tyrkiets foreslåede mulige landoperation i Syrien.
På jorden har de kurdisk ledede Syriens Demokratiske Styrker erobret byen Al-Shadadi fra Islamisk Stat med luftstøtte fra den amerikansk ledede koalitions fly, siger Syriens Observatorium for Menneskerettigheder og kurdiske kilder.
