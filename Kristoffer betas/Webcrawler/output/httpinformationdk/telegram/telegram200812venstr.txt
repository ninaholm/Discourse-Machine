Venstre vil lukke hospitaler



 Luk hospitalerne i Helsingør, Frederikssund og Hillerød og byg i stedet et helt nyt superhospital syd for Hillerød. Sådan lyder et kontroversielt forslag fra Venstre i Region Hovedstaden, som nu sætter navn på de overflødige sygehuse og dermed yderligere skærper diskussionen om behovet for hospitalslukninger i hovedstadsområdet.
 Udspillet kommer, efter at regeringens ekspertpanel - det såkaldte Erik Juhl-udvalg - har dumpet dele af Region Hovedstadens hospitalsplan og blot givet regionen en beskeden andel af en pulje på 25 milliarder kroner til investeringer i moderne sygehuse - ledsaget af et vink om, at der skal lukkes sygehuse, hvis man skal gøre sig håb om at få flere penge i anden runde, hvor der skal uddeles yderligere et milliardbeløb. Det skriver Berlingske Tidende
 Et flertal i Region Hovedstaden har umiddelbart valgt at ignorere anbefalingerne, men Venstre vil nu have sagen på dagsordenen på ny ved at fremlægge "en skitse til en alternativ hospitalsplan".
