Alle arbejdere reddet op efter minekollaps i Sydafrika
Arbejderne, som blev fanget, da mine i Sydafrika fredag kollapsede, er i sikkerhed. Andre savnes dog stadig.


 Samtlige minearbejdere, der blev fanget under jorden, da en guldmine i Mpumalanga-provinsen i det nordøstlige Sydafrika kollapsede fredag morgen, er blevet reddet op i sikkerhed.
Det oplyser en talsmand for redningstjenesten ER24 til det sydafrikanske medie News 24.
- De første rapporter gik på, at omkring 100 arbejdere var fanget under jorden. Vi ved nu, at det drejede sig om 76, og de er alle blevet bragt op til overfladen, siger talsmand Russel Meiring.
Han understreger dog, at tre mennesker fortsat savnes fredag eftermiddag.
De tre befandt sig angiveligt i et lokale i en servicebygning på overfladen, der også kollapsede, da ulykken skete omkring klokken 8.40 lokal tid.
Ifølge talsmanden er en redningsaktion i gang i forsøget på at finde de tre.
Mike McChesney, administrerende direktør for guldproducenten Vantage Goldfields, der driver minen, fortalte tidligere fredag til Reuters, at 115 minearbejdere var fanget under jorden.
Samtidig oplyser Vantage Goldfields, at kollapset skete ved hovedindgangen til minen.
Ifølge en talsmand for minearbejdernes fagforening, the Association of Mineworkers and Construction Union (AMCU), er det på nuværende tidspunkt uklart, hvad der forårsagede katastrofen.
Den kollapsede guldmine, the Makonjwaan Gold Mine, ligger i byen Barberton cirka 360 kilometer øst for landets største by, Johannesburg.
Sydafrikas miner er blandt de dybeste og farligste i verden.
Antallet af dødsulykker har dog været faldende de senere år som følge af forbedret sikkerhed, ligesom der er færre minearbejdere på grund af faldende produktion.
Sidste år blev 77 sydafrikanske minearbejdere dræbt i arbejdsulykker, hvilket er det laveste antal nogensinde.
