Avis: Videobøddel fra Islamisk Stat såret i luftangreb
IS-kriger, som angiveligt har halshugget vestlige gidsler, var blandt de sårede i amerikansk luftangreb i Irak


 Den maskerede mand, som angiveligt udførte de videofilmede halshugninger af fire vestlige gidsler begået af Islamisk Stat, er blevet såret under et amerikansk luftangreb i Irak.
Det skriver den britiske avis Mail on Sunday. Udenrigsministeriet i London har kendskab til oplysningerne, men oplyser, at det ikke kan bekræfte dem.
Mail on Sundays kilde til informationerne er en unavngiven sygeplejerske.
Manden, der i britisk presse kaldes Jihadi John, menes at stamme fra London. Han taler med britisk accent på de offentliggjorte optagelser af drabene på to amerikanske journalister og to britiske nødhjælpsarbejdere.
IS-krigeren menes at være blevet såret, da amerikanske kampfly forrige fredag gennemførte et angreb mod en irakisk by i nærheden af grænsen til Syrien. Her var en gruppe ledende medlemmer af Islamisk Stat samlet til et møde.
Den militante gruppes leder, Abu Bakr al-Baghdadi, menes også at være blevet såret under det samme angreb ifølge Mail on Sunday.
Adskillige IS-medlemmer kom til skade under angrebet, men avisen har ikke oplysninger om, hvor alvorlige deres kvæstelser er. De sårede personer kom under lægebehandling og blev derefter transporteret til den syriske by Raqqa.
Islamisk Stat frigav torsdag en lydoptagelse, som gruppen hævder indeholder en erklæring fra Abu Bakr al-Baghdadi. Det har ikke været muligt at fastslå, hvorvidt stemmen vitterligt tilhører al-Baghdadi.
Adskillige IS-medlemmer kom til skade under angrebet, men avisen ved ikke, hvor alvorlige deres kvæstelser er. De sårede personer kom under lægebehandling og blev derefter transporteret til den syriske by Raqqa.
Jihadisterne har med stor brutalitet erobret store landområder i Irak og Syrien, og i juni udråbte Islamisk Stat et kalifat, der strækker sig over dele af Irak og Syrien.
