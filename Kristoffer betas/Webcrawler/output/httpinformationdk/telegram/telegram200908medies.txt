Mediestøtte fastfryses



 Dansk Journalistforbund kritiserer, at regeringen fastfryser støtten til medierne i sit finanslovforslag for 2010.
 - Det er helt forkert i en tid, hvor mange medier kæmper for livet, siger forbundets formand, Mogens Blicher Bjerregård.
 Mediestøtte er så afgørende for medierne i Danmark, at selv små nedskæringer i den offentlige støtte kan være ødelæggende, mener forbundsformanden.
 Medieforbundets kommentar er en reaktion på, at finansminister Claus Hjort Frederiksen (V) i sit finansforslag lægger op til at fastfryse udgifterne til mediestøtte gennem distributionsstøtte, dagbladsstøtte m.m.
 - Regeringen vil finansiere sine skattelettelser med fastfrysninger af bl.a. støtte til medierne. Det sker lige nu, hvor vi er på vej til en debat om den fremtidige mediestøtte, og hvor det står lysende klart for alle, at der skal flere midler til for at fremtidssikre et mangfoldigt medielandskab, siger Blicher Bjerregård. 
 Ifølge formanden gør forslaget til ny finanslov det endnu mere presserende at finde den fremtidige mediestøtte, der både sikrer det mangfoldige mediemarked og en understøttelse af den udvikling, der er brug for på alle fronter i medierne.
