Auken i klassekamp



 Det arbejdende folks sammenhold mod det velbjærgede borgerskab var den røde tråd i Svend Aukens tale hos Socialdemokraterne i Århus. Her slog den tidligere miljøminister også på sit livsværk med at opbygge vindmøller og vedvarende energi, som han klandrede den borgerlige regering for at have arbejdet for at pille ned.
 - Vi socialdemokrater har en kæmpeopgave i at få en stærk fagbevægelse igen. Vi tror på, at mennesker uden ressourcer og rigdom i modsætning til dem, der har BMW'er eller hemmelige bankkonti i Schweitz, kun kan ændre samfundet ved at slå sig sammen, sagde Svend Auken til et par hundrede partifæller, der til slut hyldede ham med stående bifald. 
 På gammel klassekampsmaner hånede han borgerskabet og beskyldte den borgerlige regering for at nedbryde et velfærdssamfund for alle.
 - Det eneste borgerskabet tænker på om morgenen, når de står op og kigger sig i spejlet er deres hellige tre R'er: Rejser, rødvin og ratepension. Det er deres hellige treenighed, sagde Svend Auken.
 Han kritiserede regeringen for at have ført en økonomisk politik, der har undergravet det danske samfunds styrke til at modstå kriser som den nuværende og for dermed at være skyld i den stigende arbejdsløshed.
 - Vi vil gøre samfundet stærkt igen, så vi kan klage sådan en krise. Men vi fik for syv år siden en regering, der brød alle forsvarsværker ned, sagde Svend Auken.
 Han slog et slag for oppositionens krav om, at regeringen afsætter 36 milliarder kroner til offentlige investeringer for at hjælpe på beskæftigelsen.
 - Vi skal ikke bare sætte folk i arbejde. Nej, vi skal løse alle de opgaver, der trænger til at blive løst ved at bruge den ledige arbejdskraft, sagde Svend Auken.
 Han berettede om stor lydhørhed blandt politikere i USA's Kongres under et besøg for nylig for tidligere socialdemokratiske regeringers politik til at indføre vedvarende energi og gøre sig uafhængig af mellemøstlig olie. Da den tidligere amerikanske præsident, George W. Bush, satte fod på dansk jord under et officielt besøg, gjaldt hans første ord til den modtagende statsminister Anders Fogh Rasmussen de vindmøller, han havde set fra sin flyver, fortalte Auken.
 - Og Anders kunne jo ikke få sig til at sige, at han havde gjort, hvad kan kunne for at få dem pillet ned, bemærkede han til forsamlingens jubel.      
