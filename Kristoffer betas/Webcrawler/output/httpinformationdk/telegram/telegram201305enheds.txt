Enhedslisten kræver svar på fangemishandlinger
Enhedslisten kalder det en bombe, at forsvaret i 2004 måske kendte til hårdhændet behandling af irakere.


 Enhedslistens forsvarsordfører, Nikolaj Villumsen, vil have forsvarsministeren til at svare på, hvorfor Folketinget ikke er blevet oplyst om, at Hærens Operative Kommando (HOK) "åbenbart var bekendt med fangemishandling" under Irak-krigen i 2004.
Da HOK i oktober så tilbage på den evaluerende rapport fra den omdiskuterede Operation Green Desert under Irak-krigen i 2004, tolkede HOK den nemlig som om, at danske soldater var vidne til hårdhændet behandling af irakiske tilbageholdte.
- Jeg synes, det er en bombe, der åbner en ny skandale i skandalen, og der kan være tale om en decideret vildledning af Folketinget, siger Nikolaj Villumsen.
- Såfremt der er afgivet urigtige svar, og det kunne man sagtens forestille sig siden 2004, er der virkelig slemt, siger han.
I en redegørelse, som forsvarschef Peter Bartram afleverede til forsvarsminister Nick Hækkerup (S) torsdag, står der følgende:
"Fokus må være på ING (Iraqi National Guard - opløst i dec. 2004) enheder under indledende ransagninger og anholdelser. Håndteringen af tilbageholdte må overvåges nøje."
Det tolker HOK i oktober som følgende:
"Det er Hærens Operative Kommandos vurdering, at dette peger på, at danske soldater har været vidne til hårdhændet behandling af irakiske tilbageholdte, idet det efterfølgende er registreret som en "lesson learned".
- Jeg synes, det står helt klart her, at man ikke bare har været bevidst om, at der fandtes en film, men at man også har været bevidst om, at der også fandt mishandling af fanger sted, mens man har oplyst noget andet, siger Villumsen.
I redegørelsen står der efterfølgende, at "HOK er i dag af den opfattelse, at den tidligere fremsendte konklusion (...) ikke på nogen måde er bekræftet af den efterfølgende gennemgang af materialer og derfor fremstår som trukket vel hårdt op."
- Det bliver jo en absurd kommentar, når man med redegørelsen er bekendt med, at videoen eksisterer, for så kan man jo lige præcis se en hårdhændet behandling af fanger, siger Villumsen.
