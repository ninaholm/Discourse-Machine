Khader og Dyremose må spille andenviolin
Det konservative bagland vil hellere undvære Charlotte Dyremose og Naser Khader end Benedikte Kiær efter næste folketingsvalg, viser ny rundspørge for Ritzau.


 De er tre, men der er kun plads til to. Sådan ser realiteterne lige nu ud for tre konservative toppolitikere.
Charlotte Dyremose, Naser Khader og socialminister Benedikte Kiær stiller nemlig alle op til Folketinget i Københavns Omegns Storkreds, hvor der normalt kun er plads til to konservative medlemmer.
Spørger man de konservative lokalformænd, er de ikke i tvivl om, hvem der ikke kan undværes af de tre. Kun én ud af 48 adspurgte lokalformænd mener, at Benedikte Kiær kan undværes.
Derimod mener 17 lokalformænd, at Charlotte Dyremose, som har været på barsel siden december, godt kan undværes. 
Lige så mange mener, at det er Naser Khader, som først forlod De Radikale for at stifte Ny Alliance og siden skiftede til De konservative, der kan undværes af de tre.
Steen Asgreen, der er formand for De Konservative i Københavns Omegns Storkreds, vil ikke selv pege på en favorit. Han glæder sig i stedet over, at de kan stille et stærkt kandidathold i kredsen.
- Vi ser det som en stor gevinst. Som storkredsformand prøver jeg at stille så stærkt hold som muligt, og så er det op til vælgerne at bestemme. Sådan er spillet jo, siger Steen Asgreen.
Han tror ikke udelukkende, at Benedikte Kiærs popularitet skyldes hendes ministerpost.
- Benedikte er en af vores blændende stjerner. Hun har måske ikke været kendt i de brede kredse, men mange konservative har kendt hende længe blandt andet som næstformand, siger Steen Asgreen.
Naser Khader vil ikke udtale sig om kampen, mens Charlotte Dyremose ikke har haft mulighed for at svare på spørgsmål, da hun er på barselsorlov.
