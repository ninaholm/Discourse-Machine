Børneundersøgelse: Unge piger plages af nervøs hverdag
Et stigende antal børn er kede af det mindst én gang om ugen, viser ny undersøgelse af skolebørn


 Størstedelen af de 11-15-årige børn har det godt, men særligt de unge piger kæmper i stigende grad med tristhed, nervøsitet og dårlig selvopfattelse.
 
Det er hovedkonklusionen i den nye Skolebørnsundersøgelse fra Statens Institut for Folkesundhed, der hvert fjerde år tager temperaturen på trivsel og sundhed hos skolebørnene.
Et stigende mindretal af de undersøgte børn har fået en dårligere mental trivsel, og oplever langt oftere en dagligdag med ondt i maven.
- Vi ser, at børnene er kede af det og har følelsen af at være nervøs, siger projektleder Mette Rasmussen, lektor i børns trivsel og sundhed på statens institut for folkesundhed.
Særligt pigerne har ondt i sjælen, og mere end hver tredje pige fortæller, at de er kede af det mindst én gang om ugen.
- Det der er blevet synligt med denne undersøgelse er, at pigerne synes at blive stadigt mere belastede i forhold til drengene, siger Mette Rasmussen.
Det er særligt de ældre piger, der mistrives. Det viser sig blandt andet ved, at over 50 procent af de 15-årige piger døjer med dårlig selvopfattelse og føler sig for tykke - en stigning på over 10 procent siden sidste undersøgelse i 2010.
Det er dog ikke kun sår på sjælen, som Skolebørnsundersøgelsen 2014 har fundet hos børnene. Blandt de positive tendenser er mindre mobning, mindre forbrug af alkohol og færre cigaretter.
Børneundersøgelsen fra Statens Institut for Folkesundhed kommer i kølvandet på en undersøgelse fra SFI i december, der ligeledes dokumenterede et skrantende mentalt helbred hos unge piger i perioden fra 2009-2013.
Den undersøgelse viste blandt andet, at flere end hver tredje unge kvinde har gået til psykolog, og hver fjerde unge kvinde har haft en psykisk lidelse.
