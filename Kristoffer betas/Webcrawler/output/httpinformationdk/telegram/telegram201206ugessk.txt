En uges skattejagt med Lars Løkke
Jagten på en skatteaftale nåede til Rio i denne uge. Venstre er tilbage ved forhandlingerne, men uden Løkke.


 Venstre og partileder Lars Løkke Rasmussen er gået til og fra forhandlinger med regeringen i den forløbne uge. Regeringen har ikke flertal alene.
Fredag 15. juni: Venstre fremlægger nyt skatteudspil: Mellemskat genindføres, så topskat først skal betales ved indtægt på 750.000 kroner. Kravet om skattelettelser for 13 milliarder kroner er fjernet.
Søndag 17. juni: Regeringen afviser Venstres nye udspil. Lars Løkke rejser på privat besøg i USA. Han kan ikke se noget grundlag for at forhandle videre.
Mandag 18. juni: Regeringen sætter skub i forhandlinger med Enhedslisten. De Konservative og Liberal Alliance er også på banen.
Onsdag 20. juni: Lars Løkke lander til klimamøde i Rio. Han tilbyder statsminister Helle Thorning-Schmidt (S) at forhandle skat i Rio. Hun afslår.
Torsdag 21. juni, aften: Løkke meddeler i Rio, at Venstre vil alligevel gerne forhandle med regeringen i "et sidste forsøg".
Fredag 22. juni: Venstre skal igen forhandle med regeringen, uden Løkke ved bordet.
