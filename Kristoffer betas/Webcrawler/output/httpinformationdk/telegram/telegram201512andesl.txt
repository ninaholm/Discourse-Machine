Andeslagteri bruger halalmærke trods manglende tilladelse
Firmaet Dansk And har solgt ænder med halalmærke, selv om det ikke har fået lov af myndighederne.


 Tilbagekaldelsen af dårlige juleænder er ikke den eneste møgsag, som det nystartede slagteri Dansk And A/S i Struer kæmper med.
Nu viser det sig, at hele produktionen af ænder er solgt med et halalmærke, som firmaet slet ikke har godkendelse til at bruge. Det skriver Jyllands-Posten.
Fødevarestyrelsen er gået ind i sagen og har bedt firmaet om dokumentation for, at det har certifikaterne i orden. Er det ikke tilfældet, kan der være tale om vildledning af forbrugerne, siger kødkontrolchef Jens Dissing.
- Vi har sagt til Martin Daasbjerg (ejeren af Dansk And, red.), at hvis tilladelsen ikke er i orden, er det noget, som vi påtænker at sanktionere, altså give en bøde for. Så vi har sådan set løftet pegefingeren over for ham, siger Jens Dissing, der tilføjer, at det var en af styrelsens kontroldyrlæger på stedet, der lagde mærke til poserne med halalmærket.
Da virksomheden ikke umiddelbart kunne dokumentere, at den havde godkendelse til at bruge mærket, har styrelsen givet en frist indtil slutningen af januar.
Når Dansk And ikke kunne fremlægge et certifikat, har det sin naturlige årsag: Godkendelsen findes ikke ifølge Jyllands-Posten.
 Direktør og slagteriejer Martin Daasbjerg forklarer det med travlhed med at få det blot få måneder gamle slagteri op at køre.
Kort før jul blev et parti på 1100 ænder fra Dansk And trukket tilbage på grund af "afvigende lugt".
