Netpirater sikret adgang til nettet



 Adgang til internettet bliver i fremtiden en borgerret for alle EU-borgere. 
 Det betyder samtidig, at EU-lande og internetudbydere ikke må afbryde internetforbindelsen hos netpirater uden rettens indblanding. Kun i ekstreme tilfælde, hvor rigets sikkerhed er på spil eller lignende, kan der ses bort fra domstolen.
 - Bestemmelsen om internetfrihed er den første af sin slags i verden, og det sender et stærkt signal om, at EU tager de grundlæggende rettigheder meget seriøst, siger EU's telekommissær, Viviane Reding.
 EU-Parlamentet satte i foråret foden ned, da Frankrig og Storbritannien pønsede på at indføre regler om automatisk at lukke internetforbindelsen ned, hvis man for tredje gang blev taget i at hente ulovlige kopier af film og musik på nettet. 
 Men sådanne regler "vil med sikkerhed ikke blive en del af europæisk lovgivning", lyder det nu fra kommissionen efter et kompromis mellem parlamentet og de 27 medlemslande.
 Samtidig understreges det, at muligheden for at fratage folk deres internetadgang er rettet mod mere alvorlige forbrydelser som terrorisme og børnepornografi.
 Hos det svenske Piratparti, der blev valgt ind i parlamentet i juni, klapper man i hænderne over sejren.
 - Det skal ses som et direkte resultat af, at tusindvis af internetbrugere har engageret sig i sagen. De har mailet til deres politikere, arbejdet sammen via blogs og gjort medierne interesserede i spørgsmålet, siger Christian Engström fra Piratpartiet.
 Den formelle godkendelse af de nye regler fra EU's medlemsstater og EU-Parlamentet ventes at være på plads inden månedens udgang.

