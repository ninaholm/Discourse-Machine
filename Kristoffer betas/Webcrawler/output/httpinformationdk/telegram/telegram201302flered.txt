Flere danskere hev dankortet op af lommen i januar
Både forbruget og antallet af af betalinger med dankortet er steget i forhold til januar sidste år.


 Januar viste sig som en fortsættelse af den stabile tendens, der har kendetegnet dankortforbruget de seneste måneder. I alt drejer det sig om 23,7 milliarder kroner, som betyder en stigning på 4,4 procent i forhold til januar 2012, viser nye tal fra Nets.
Danskerne er også blevet lidt flittigere til at svinge kortet gennem maskinen og trykkede "godkend" 76,2 millioner gange i løbet af årets første måned, hvilket svarer til en vækst på 5,2 procent.
De nye tal bliver også beskrevet som et lille tegn på fremgang i privatforbruget.
- Det store billede er, at dankortomsætningen stille og roligt er på vej opad, og også i et lidt højere tempo, end der kan forklares med inflation og tendensen til at bruge dankortet mere frem for kontanter, siger Las Olsen, der er privatøkonom i Danske Bank.
Også erhvervsorganisationen Dansk Erhverv ser positivt på tallene.
- Tallene trækker i retning af en lille bedring i privatforbruget fra 2012 til 2013, hvor en lavere inflationstakt som skattelettelser til beskæftigede fra årsskiftet vil bidrage til at trække privatforbruget i en positiv retning, siger cheføkonom Bo Sandberg i en pressemeddelelse.
Samme positive udmelding kommer dog ikke fra Lone Kjærgaard, der er cheføkonom i Arbejdernes Landsbank. Hun peger på, at stigende forbrugspriser og udbredelsen af dankortet får tallene til at være mindre flatterende.
- Vi må ud fra dagens tal konstatere, at danskerne i 2013 starter ud på samme måde som man sluttede af i 2012 - med et mådeholdent forbrug og en forsigtig adfærd, når det gælder pengesagerne, siger hun.
