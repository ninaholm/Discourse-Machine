Hård blæst spreder skovbrand ved Athen
Kraftig blæst er med til at forværre situationen nær den græske hovedstad, Athen, hvor brandfolk kæmper mod en voldsom skovbrand.


 En voldsom skovbrand, der breder sig hurtigt på grund af kraftig blæst, har trukket et spor af ødelæggelse med nedbrændte huse og ødelagte naturområder i et område nær Athen. Tusindvis af mennesker er drevet på flugt fra deres hjem, og brandfolkene er udmattede efter omkring 48 timers kamp mod flammerne.
 - Vi sover kun to timer ad gangen. Vi er underbemandet, siger en brandmand.
 En talsmand for de omkring 600 indsatte brandfolk, Giannis Kapakis, siger, at konstante skift i vindretningen gør ilden vanskelig at bekæmpe. 
 Branden var lørdag tæt på Athens forstæder, men spredte sig søndag væk fra storbyen mod skovområder. 
 - Det bliver en vanskelig nat. For alle er udmattede, siger guvernør Leonidas Kouris i Attica regionen, hvor der er indført undtagelsestilstand. 
 Tidligere søndag havde de lokale myndigheder med højttalere opfordret 20.000 indbyggere til at forlade Athen-forstaden Aghios Stefanos, der ligger 23 kilometer nord for Athen.
 Grækenland har bedt Frankrig, Italien og Cypern om hjælp til at få kontrol over flammerne. 
 - To brandslukningsfly fra Italien og Frankrig er på vej, oplyser en talskvinde for det græske brandvæsen.
 Skovbrandene, der kan ses fra centrum af Athen, er de værste siden 2007, hvor 65 mennesker omkom i et ildinferno, der varede i 10 dage.

