Civilingeniørerne bliver gymnasielærere



 Gymnasierne tænker nu kreativt for at rekruttere flere matematik og naturvidenskabelige lærere. 
Således blev der sidste år opkvalificeret omkring 40-50 arbejdsløse civilingeniører, så de i dag kan undervise gymnasiernes elever. 
- Når vi nu står og mangler akut mange naturvidenskabelige lærere, er det smart og kreativt, at vi begynder at trække på de arbejdsløse civilingeniører, så de kan dække den store mangel, siger formanden for Gymnasieskolernes Rektorforening, Jens Boe Nielsen. 
En ny undersøgelse fra blandt andet Gymnasieskolernes Rektorforening og Gymnasieskolernes Lærerforening (GL) viser, at der i øjeblikket mangler 100 fuldtidsansatte matematiklærere og 75 i fysikfaget. 
RUC og Aarhus Universitet er de to uddannelsesinstitutioner, der opkvalificerer civilingeniørerne til undervisere. Her får ingeniørerne kursus på omkring et år, der skal ruste dem med pædagogiske værktøjer. 
- På min skole (Nørre G red.) har vi netop ansat en tidligere civilingeniør. Han blev opkvalificeret på RUC og underviser nu i matematik og fysik. Hans erfaring med erhvervslivet og hans udefrakommende kvalifikationer gør ham dybt kompetent til at undervise vores elever, siger Jens Boe Nielsen. 
Også formanden for GL, Gorm Leschly, ser med positive øjne på opkvalificeringen af civilingeniører og håber, at den nye undervisningsminister gør det samme. 
- Forhåbentlig vil Tina Nedergaard (V) indgå et samarbejde med Rektorforeningen om dette projekt. Vi skal skrue nogle mere kreative læreruddannelser sammen, så vi kan trække flere utraditionelle grupper ind i dette område. Sådan som vi her ser med civilingeniører, siger Gorm Leschly.          

