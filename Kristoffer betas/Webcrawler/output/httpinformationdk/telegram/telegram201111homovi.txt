Homovielser presser Indre Mission
Muligheden for vielser af homoseksuelle i folkekirken, vil få mange til at overveje deres medlemskab.


 Det kommer til at skabe en dyb splittelse i folkekirken, hvis homoseksuelle får ret til at indgå ægteskab i kirken.
Det siger formanden for Indre Mission, Hans-Ole Bækgaard.
- Jeg ved, at mange almindelige kirkegængere, der sidder i kirken søndag efter søndag, nu alvorligt overvejer, hvor de er i fremtiden, siger han.
- Når man ritualiserer noget, der er direkte etisk vranglære og strider imod Bibelen og bekendelsen, så overvejer mange, om man kan være en del af folkekirken fremover, siger Hans-Ole Bækgaard.
Onsdag meddelte Kirkeministeriet, at regeringen har besluttet, at "homoseksuelle skal kunne indgå ægteskab på linje med heteroseksuelle par, og at de vil kunne kalde sig for ægtefæller".
Men selv om Indre Mission mange gange har talt imod vielser af homoseksuelle i folkekirken, så er der ingen officielle reaktioner eller drastiske beslutninger på vej fra organisationens ledelse.
- I dag har vi kun hørt beslutningen, men vi har ikke set, hvad det helt reelt kommer til at betyde, og hvordan vi kan ånde i det. Der er stadig en del ubekendte faktorer, som ikke er kommet frem, så det må vi tage hen ad vejen, siger Hans-Ole Bækgaard.
Spørgsmål: Er Indre Mission en del af folkekirken om fem år?
- Det håber jeg, men meget afhænger af, om biskopperne vil skabe de nødvendige robuste frihedsordninger for at bevare sammenhængskraften i folkekirken, siger Hans-Ole Bækgaard.
