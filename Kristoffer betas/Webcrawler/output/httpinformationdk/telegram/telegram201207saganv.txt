Sagan vinder etapen - Mørkøv er i prikker
Peter Sagan vandt 1. etape af Tour de France. Fabian Cancellara forsvarede sin gule førertrøje på etapen.


 Det var et flot syn, da Fabian Cancellara iført den gule førertrøje rykkede på den sidste stigning på 1. etape af Tour de France, men schweizeren måtte nøjes med en andenplads.
På den hektiske afslutning, som gik op ad en stigning i målbyen Seraing, var slovakken Peter Sagan stærkest, og han vandt etapen foran en udmattet Cancellara, der havde gjort det meste af arbejdet på den hårde sidste stigning.
Det var en afslutning, hvor de mest eksplosive sprintere som Mark Cavendish havde svært ved at komme til fadet på grund af den stejle afslutning.
Til gengæld rørte flere af de store Tour-favoritter som Cadel Evans og Vincenzo Nibali på sig. Sylvain Chavanel, som blev nummer tre på prologen, syv sekunder efter Cancellara, forsøgte sig også, men uden held.
Sagan var skarpest i afslutningen og demonstrerede den form, han har vist hele sæsonen. Cancellara forsvarede med andenpladsen den gule førertrøje i løbet. Norske Edvald Boasson Hagen blev nummer tre på etapen.
Men set med danske briller var dagens store begivenhed Saxo Bank-Tinkoff Bank-rytteren Michael Mørkøv, som kom sikkert i mål og nærmest sensationelt snuppede den prikkede bjergtrøje.
Tour-debutanten sad i et udbrud i over fire timer og tre kvarter, og det var dagens helt store overraskelse.

Mørkøv vandt både den første, tredje og fjerde bjergspurt på etapen, og dermed fører Saxo Bank-rytteren bjergkonkurrencen med samlet tre point.
Danskeren, som har tre point i konkurrencen, spurtede frem og tog pointene på toppen af det første bjerg foran franskmanden Nicolas Edet.
I den tredje og fjerde spurt besejrede han Pablo Urtasun Perez, som har et enkelt point.
Michael Mørkøv kørte væk sammen med fem andre ryttere straks fra starten af etapen og oparbejdede hurtigt to minutters forspring.
Mørkøv blev tidligere på etapen overraskende stoppet af et tog. Saxo Bank-rytteren og hans fem kolleger i morgenudbruddet måtte vente ved en jernbaneoverskæring og mistede over et minut af deres forspring til feltet.
