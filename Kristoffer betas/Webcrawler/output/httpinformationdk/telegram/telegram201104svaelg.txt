S-vælgere tror ikke på garanti
S-vælgere er ikke overbeviste om, at efterlønnen består, hvis Helle Thorning-Schmidt bliver statsminister.


 
Rød bloks statsministerkandidat, Helle Thorning-Schmidt (S), har svært ved at overbevise sine egne vælgere om, at hun ikke vil afskaffe efterlønnen, hvis det lykkes hende at indtage regeringskontorerne efter næste valg.
Kun 19 procent af S-vælgerne finder det usandsynligt, at hun vil afskaffe efterlønnen, viser en måling, som Gallup har foretaget for Berlingske.
25 procent af S-vælgerne finder det "meget" eller "ret" sandsynligt, at partiformanden vil afskaffe ordningen, mens 51 procent mener, at det er "mindre sandsynligt", skriver Berlingske.
Den socialdemokratiske formand har ellers klart tilkendegivet, at hun vil rulle en eventuel efterlønsstramning fra regeringen tilbage.
Men hun har samtidig på et møde i fagforeningen Bupl i sidste måned sagt, at en S-ledet regering vil fjerne efterlønnen, hvis det ikke lykkes hendes regering at finde 15 milliarder kroner i kommende trepartsforhandlinger med arbejdsmarkedets parter.
Alligevel slår Socialdemokraternes finansordfører, Morten Bødskov, nu fast:
- En socialdemokratisk ledet regering afskaffer ikke efterlønnen. Vi mener ikke, at det er dem, der har slidt og slæbt mest, som skal lukke hullerne i dansk økonomi".
