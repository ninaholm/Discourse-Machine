Konkurrents nedtur kan give brasiliansk præsident sejren
Præsident Dilma Rousseff står til en sikker valgsejr i første runde efter dalende opbakning til Marina Silva.


 De har demonstreret og klaget over korruptionsskandaler. Søndag ser et flertal af de 135 millioner brasilianske vælgere alligevel ud til at give præsident Dilma Rousseff fra Arbejderpartiet en valgsejr.
I begyndelsen af valgkampen døde en af hendes modkandidater Eduardo Campos i et flystyrt. Hans vicepræsidentkandidat, miljøforkæmperen Marina Silva, overtog hans kandidatur og lignede i nogle meningsmålinger en seriøs udfordrer til Dilma Rousseff.
Samtidig så det ud til, at brasilianerne var blevet trætte af Dilma Rousseff og hendes regering.
- Uanset hvad vil magthaveren i Brasilien i dag have det problem, at der ikke er økonomisk vækst for tiden. Det fylder meget i folks holdning, siger Steen Fryba Christensen, der er lektor ved Aalborg Universitets institut for kultur og globale studier.
Indtil sidste weekend spåede meningsmålingerne, at Marina Silva ville slå Dilma Rousseff, men det har en slutspurt ændret på. Den brasilianske regering har ført en hård kampagne imod Silva og forsøgt at minde folk om, hvorfor de valgte Rousseff for fire år siden.
- Især i de fattigere dele af befolkningen føler man, at den siddende regering repræsenterer deres interesser. Omtrent 40 millioner mennesker er rykket op i en middelklasse, mens også den rigere del af befolkningen er vokset, siger Steen Fryba Christensen.
Mens regeringen har fundet sine ben igen, er opbakningen til Marina Silva faldet drastisk i meningsmålingerne. Lørdag eftermiddag blev hun overhalet i målingerne af økonomen Aecio Nevas fra de brasilianske socialdemokrater.
Søndagens valg er kun første runde af valget, og Dilma Rousseff skal have mindst halvdelen af stemmerne for at undgå en anden valgrunde 26. oktober med den modkandidat, der har fået flest stemmer i første valgrunde.
I lørdagens meningsmåling fra CNT/MDA står Dilma Rousseff til 41 procent af stemmerne. Aecio Nevas og Marina Silva kan begge regne med 20 til 25 procents opbakning, men står til at overtage en stor del af stemmerne fra den af de to, der ikke går videre til anden runde.
Ifølge lCNT/MDA's meningsmåling vil Dilma Rousseff få 46 procent af stemmerne i anden runde, mens Aecio Nevas står til 40 procent.
