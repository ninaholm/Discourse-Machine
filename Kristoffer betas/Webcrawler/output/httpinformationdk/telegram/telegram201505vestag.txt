Vestager misser sin egen deadline i skatteundersøgelse
Det er svært og tidkrævende for EU-Kommissionen at samle informationer om skatteaftaler afsløret af Luxleaks.


 Det trækker ud med at få klarhed over den prekære sag, der landede på Margrethe Vestagers bord, straks hun tiltrådte som EU's konkurrencekommissær sidste år.
Det erkender Vestager tirsdag under en høring i det særlige udvalg, der er nedsat i Europaparlamentet for at se nærmere på de såkaldte skatteaftaler, der er blevet kendt under kælenavnet Luxleaks.
- Det står klart, at det er både udfordrende og tidkrævende at skaffe information. Vi får ikke nødvendigvis oplysningerne hverken første eller anden gang, vi beder om dem.
- Derfor når vi ikke den frist, vi havde sat for os selv ved udgangen af andet kvartal. Men vi vil gøre vores bedste, siger Vestager.
Hun afviser at sætte en ny frist. Men siger, at det vil ske "så hurtigt som muligt".
Vestager og eksperterne i EU's generaldirektorat for konkurrence er ved at se på, om de multinationale virksomheder Apple, Starbucks, Amazon og Fiat har fået uretfærdigt gode skatteforhold i Luxembourg, Holland og Irland.
Sagen har fået særlig stor opmærksomhed, fordi to af virksomhederne - Fiat og Amazon - ser ud til at have fået særligt lukrative forhold i Luxembourg, hvor EU-Kommissionens formand, Jean-Claude Juncker, tidligere har været finans- og premierminister.
Skatteaftaler er ikke ulovlige i sig selv. Men Vestager ser på, om de er i strid med EU's konkurrenceregler, som skal sikre, at virksomheder ikke får ulovlig statsstøtte.
- Medlemslandene har ret til selv at bestemme deres egen skattestruktur og skatterater. Men det giver ikke medlemslandene ret til at give udvalgte virksomheder eller brancher særlige skattefordele.
- Det er ikke acceptabelt, at visse virksomheder betaler mindre i skat, end de skulle, hvis landets skatteregler blev håndhævet på retfærdig og ikke-diskriminerende vis, siger Vestager.
Konkurrencekommissæren meddeler samtidig, at hun på baggrund af oplysninger fra en række fagforeninger overvejer, om der også skal åbnes en formel efterforskning af burgerkæden McDonald's skatteforhold i Luxembourg.
