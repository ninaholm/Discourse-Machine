Dalai Lama lykønsker Nobelvinder
Tibetanernes åndelige leder, Dalai Lama, lykønsker den kinesiske dissident Liu Xiaobo med Nobels fredspris.


 Dalai Lama er tilfreds med, at årets fredspris fra Nobel er tildelt den fængslede, kinesiske systemkritiker Liu Xiaobo.
Dalai Lama er tibetanernes åndelige leder og lever i eksil. Han siger, at fredsprisen vil hjælpe med at skubbe på reformprocessen i Kina.
Samtidig opfordrer han til, at Liu omgående løslades.
- Ved at tildele ham fredsprisen anerkender det internationale samfund det voksende antal stemmer blandt kineserne, som skubber Kina i retning af politiske, retslige og forfatningsmæssige reformer, siger Dalai Lama i en erklæring.
Tilbage i 1989 fik Dalai Lama selv fredsprisen, hvilket udløste vrede i den kinesiske ledelse.

