Kina: Japan skyder langt under klimamål



 Kritikken strømmer ind fra mange sider, efter at Japan i dag har fremlagt sit klimamål for 2020. Premierminister Taro Aso siger, at Japan vil beskære CO2-udslippet med, hvad der svarer til otte procent i forhold til 1990 - eller blot to procentpoint mere, end landet allerede i Kyoto-aftalen har forpligtet sig til at gøre i 2012.
 Kina har straks reageret med at konstatere, at Japans bud ikke er i nærheden af, hvad forskerne anbefaler for at undgå farlige klimaændringer.
 - Jeg mener ikke, det tal er tæt på, hvad Japan bør og skal gøre for at yde et fair bidrag til det internationale samarbejde for at bekæmpe klimaforandringer. Ulandene bliver ofre for den globale opvarmning, ilandene har skabt, siger Kinas klimaambassadør, Yu Qingtai, under FN's klimamøde i Bonn.
 Ifølge FN's Klimapanel bør industrilandene begrænse udledningen af drivhusgasser med 25-40 procent i 2020, hvis det skal lykkes at bremse ophedningen af Jorden ved maksimalt to grader.
 Japan er klodens femtestørste CO2-udleder og forsvarer sig bl.a. med, at dets klimamål er "rene". Landet opererer ikke med at købe sig til klimakreditter i ulandene, som f.eks. Danmark og EU gør i stor målestok, eller medregne skovenes CO2-optag. 
 Men i Bonn raser miljøorganisationerne. Kim Carstensen, leder af WWF Verdensnaturfondens globale klimaprogram, betegner den japanske melding som "forfærdende".
 - Det nye mål betyder, at Japan i realiteten giver svinende industrier ret til at forurene uden grænse i otte år, siger Carstensen. 
 Greenpeace kalder Japans klimamål "en ommer". Regeringen i Tokyo graver grøften mellem ilande og ulande endnu dybere, mener organisationen.
 Den australske senator Christine Milne fra De Grønne spørger: - Hvorfor skulle de fattige lande gå med på at gøre noget, når de rige lande stadig nægter at tage deres ansvar?
 Kimiko Hirata fra det japanske miljønetværk Kiko peger på, at premierminister Taro Aso er nært forbundet med Japans konservative virksomhedsforbund Keidanren, som bl.a. varetager cement- og stålindustriens interesser.

