Fejl i metroen rammer myldretrafikken
Hvis man skal med metroen hjem fra arbejde onsdag, skal man forberede sig på ekstra rejsetid.


 Københavns Metro kører på reduceret drift, da man stadig ikke har fundet den fejl, som i går opstod ved metrostation Forum, der betød, at mange tog holdt stille.
Det betyder, at der kun kører et enkelt tog på strækningen mellem Nørreport og Forum, så hvis man for eksempel skal fra indre by til Vanløse, skal man skifte tog på Nørreport, videre til Forum og igen skifte for at komme videre mod Vanløse.
- Der er færre tog ude på banen, og det betyder, at der så også er færre afgange, siger kommunikationschef ved Metro Service Jette Clausen.
- Vi må påregne, at vi også i eftermiddagens myldretid vil køre med reduceret drift.
Ventetiden er desuden steget fra de sædvanlige to til fire minutters ventetid mellem togene, til at det nu tager mellem fire og syv minutter.
Metro Service arbejder på at lokalisere fejlen, men kan på nuværende tidspunkt ikke sige noget om, hvornår man forventer, at togdriften igen er normal.
Fejlen er den samme som tirsdag plagede metrotrafikken, og som medførte at nogle passagerer blev fanget i togvogne mellem stationer.
Nogle passagerer valgte derfor at bruge togets nødåbning af dørene og vandre ud i tunnelen. Det medførte endnu længere ventetider for de resterende passagerer i metroen, da Metro Service var nødt til at lukke hele metroen ned.
