Uddannelsen skal passe til identiteten



 Unge, der vælger at studere til sygeplejerske, pædagog eller præst, har stærke sociale holdninger. Unge, som vælger at læse jura eller økonomi, har stærke karrieremæssige holdninger.
 Sådan lyder én af konklusionerne i en ph.d.-afhandling, udarbejdet af forskningsassistent hos Anvendt KommunalForskning (AKF) Maria Knoth Humlum.
 Det betyder samtidig, at udsigten til høj løn ikke altid er afgørende for valget af uddannelse.
 - Folk vælger en uddannelse, der passer til deres identitet. Hvis de for eksempel synes, det er meget vigtigt, at samfundet tager sig af de svageste, vil de typisk vælge en uddannelse som sygeplejerske eller præst, siger Maria Knoth Humlum.
 Hun har sammen med professor Helena Skyt Nielsen og adjunkt Kristin Kleintjans undersøgt de unges valg af uddannelse. 
 Omkring 2000 gymnasieelever er som led i undersøgelsen desuden blevet spurgt om deres sociale og karrieremæssige holdninger.

