Blodigt døgn: 150 mennesker dræbt i Syrien på 24 timer
Tirsdag blev et af de blodigste dage i Syrien i lang tid. Mindst 152 mennesker er dræbt, heraf 128 civile.


 Volden og uroen tager til i styrke i Syrien med stadig flere dræbte og sårede. Mindst 152 mennesker er dræbt rundt om i Syrien i løbet af de seneste 24 timer, siger Det Syriske Observatorium for Menneskerettigheder onsdag.

Værst gik det til i Aleppo, Syriens største by, hvor mindst 82 studerende er dræbt af to bomber på byens universitetet.
- Vi har talt 82 dræbte og 160 sårede ved denne terroraktion, siger guvernør i Aleppo Mohammed Wahid Akkad, der giver væbnede oprørere skylden for aktionen.
Det Syriske Observatorium for Menneskerettigheder siger, at 83 omkom, mens 150 er såret. Aktionen fandt sted, netop som studerende var gået i gang med årets første eksamen .
Oprørsgrupper afviser, at de stod bag aktionen og siger, at det er regeringens kampfly, der bombede universitetsbygningen.
Videooptagelser viser lig liggende i blod på gaden tæt ved et kollegium på universitetsområdet og store materiel ødelæggelser på bygninger.
Der er tale om et af de dødeligste enkeltstående aktioner i Aleppo under den snart to år lange opstand mod præsident Bashar al-Assad.
 I provinsen Homs og storbyen af samme navn omkom mindst 36 mennesker, da regeringssoldater angreb oprørere rundt om i regionen.
Værst gik det til ved en militærbase i nærheden af byen Homs, hvor regeringssoldater skød og dræbte mindst 24 mennesker.
- Soldater skød og dræbte 24 helt tilfældige mennesker, hedder det i en erklæring fra gruppen Det Syriske Revolutionsråd.
I byen Houla blev mindst 12 mennesker, heraf syv børn, dræbt ved granatangreb, der slog ned i et boligområde.
 Den syriske regeringshær har optrappet angrebene mod oprørere siden nytår, og antallet af dræbte er steget dramatisk siden da.
FN anslår, at flere end 60.000 mennesker er omkommet under opstanden mod Assad.
