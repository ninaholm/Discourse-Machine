Hård motion gør det svært at blive gravid
Kvinder, som dyrker mere end fem timers hård motion om ugen, har sværere ved at blive gravide.


 Hvis du passer på din krop med motion, men overvejer at blive gravid, skal du måske kigge nærmere på, hvor hårdt du går til den i motionscentret.
Ny forskning fra Aarhus Universitet viser nemlig, at normalvægtige kvinder, som dyrker over fem timers hård motion om ugen, får færre ægløsninger end kvinder, der kun dyrker mere moderat motion.
Motionsformer som spinning, løb og aerobics har alle vist sig at have en negativ effekt på, hvor svært det er for en normal kvinde at blive gravid.
- Det har overrasket os, at selv relativt få timers hård motion om ugen nedsætter fertiliteten, siger seniorforsker ved Aarhus Universitet og Aarhus Universitetshospital Ellen Mikkelsen.
Hun står bag undersøgelsen i samarbejde med forskere ved Boston University.
Forskningen peger på, at de hårde motionsformer øger mængden af stress-hormon i kroppen, og det kan være det, som bremser ægløsningerne hos de hårdt trænende kvinder.
Ifølge undersøgelsen er chancen for at blive gravid 42 procent mindre for normalvægtige kvinder, der dyrker hård motion i mere end fem timer om ugen, end for kvinder der bruger færre timer på løbebåndet.
Hvis man derimod går ture, cykler i moderat tempo eller går i haven nedsætter det ikke chancen for at blive gravid.
Undersøgelsen bekræftede dog, at hvis en kvinde er overvægtig og har et Body Mass Index (BMI) på over 25, så fremmer motion hendes chance for at blive gravid.
- Det ser ud til, at negative konsekvenser af overvægt opvejes af fysisk aktivitet, for kvinderne i denne gruppe blev hurtigere gravide, hvis de dyrkede motion, uanset om det var hård eller moderat motion, siger Ellen Mikkelsen.
3628 danske kvinder mellem 18 og 40 år deltog i undersøgelsen, der foregik over et år.
