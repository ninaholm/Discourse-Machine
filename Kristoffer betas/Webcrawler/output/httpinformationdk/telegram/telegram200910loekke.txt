Løkke: Klimaaftale skal gælde fra nytår



 Hvis verdens lande når til enighed om en ny global klimaaftale på FN's klimatopmøde i København til december, skal aftalen ifølge statsminister Lars Løkke Rasmussen (V) være politisk bindende allerede fra 1. januar 2010.
 - Aftalen må være forpligtende og konkret, og den juridiske implementering må allerede ske fra januar 2010, siger Lars Løkke Rasmussen .
 Han erkender dog, at det formentlig ikke bliver muligt at rydde alle juridiske udeståender af vejen på mødet i København, men det er ikke nogen undskyldning for ikke at handle.
 - Vi skal have en politisk bindende aftale, der virker med det samme. Vi kan ikke vente. Verden skriger på, at vi handler nu, understreger statsministeren.
 Med mindre end 50 dage til det vigtige topmøde i København holder Løkke fast i, at en kommende klimaaftale skal være både juridisk og politisk bindende. Og selv om de internationale forhandlinger i øjeblikket går trægt, og flere centrale aktører har udtrykt bekymring og endda nedtonet forventningerne til klimakonferencen i København, så tror statsministeren stadig på en succes.
 - Jeg vil gerne fastholde et fortsat højt ambitionsniveau. For vi skal nå en ambitiøs og bindende aftale i København, siger statsministeren.
