Rumænien siger alligevel okay til Triers nymfo-film
Anden del af Lars von Triers "Nymphomaniac" nåede at være forbudt i Rumænien i ganske få døgn.


 Rumænske filmelskere med interesse for den danske instruktør Lars von Triers alternative filmverden kan nu glæde sig til at se den fulde version af hans seneste værk "Nymphomaniac".
Myndighederne i det østeuropæiske land besluttede for et par dage siden at forbyde sidste halvdel af filmen, kaldet Nymphomaniac Vol. II, men nu er forbuddet skrottet og den ansvarlige fyret.
Det rumænske biografnævn meddeler, at filmen som planlagt vil blive offentliggjort 7. februar.
- Så længe jeg er leder af biografnævnet, vil der ikke være nogen censur på film, siger Mihai Kogalniceanu til nyhedsbureauet Mediafax.
Forbuddet har ført til voldsomt oprør i Rumæniens kreative miljø, ligesom kulturminister Gigel Stirbu også har presset på for en ophævelse af censuren.
Lars von Triers "Nymphomaniac" findes i to versioner, hvoraf det kun er den ene, der har haft premiere.
Filmen, der ramte de danske biografer i juledagene, er en forkortet version med en spilletid på fire timer, mens Lars von Triers "egen" udgave på fem en halv time først får verdenspremiere på filmfestivalen i Berlin, der åbner i næste uge.
Den første version er imidlertid så lang, at den er klippet som to selvstændige film, som i de danske biografer bliver vist i forlængelse af hinanden med en pause imellem.
Og det er altså den anden af disse, som de rumænske myndigheder i første omgang ikke ville have i biograferne.
Rumænien er det eneste land i Europa, der havde forbudt "Nymphomaniac Vol. II", som skildrer sidste del af nymfomanen Joes erotiske livshistorie.
Den samlede film er lørdag i konkurrence om årets Bodil-priser, hvor den er nomineret til seks priser.
