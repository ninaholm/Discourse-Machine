Stadig færre virksomheder må dreje nøglen om
337 virksomheder gik konkurs i september. Dermed fortsætter det løbende gennemsnit over konkurser med at falde


 Antallet af danske virksomheder, der går konkurs, er støt faldende. Det viser en konkursanalyse fra kreditvurderingsinstituttet Experian.
337 virksomheder måtte i september dreje nøglen om. Det er 46 konkurser færre end i september sidste år, hvor tallet lød på 383 konkurser. Det svarer til et fald på 12 procent.
Det er især på Sjælland og i det sydlige Jylland, at antallet af konkurser er faldet, mens der er sket en stor stigning i Midt- og Vestjylland.
Men stigningen i det midt- og vestjyske område skyldes ifølge Experian, at 12 af de 46 konkurser i området har samme adresse. Derudover var der meget få konkurser i området sidste år, lyder forklaringen.
Med de nye tal for september er gennemsnittet over de seneste 12 måneder nu nede på 353 konkurser om måneden. Det er det laveste antal konkurser for en periode på ét år siden januar 2009.
- Hvis man ser på de seneste 12 måneder, har der været et fald på 21,8 procent sammenlignet med samme periode et år tidligere. Kun Bornholm viser en mindre stigning i antallet af konkurser - alle andre har haft et fald. Lolland-Falster og Fyn har over det seneste år haft de største relative fald i antallet af konkurser, lyder det i konkursanalysen fra Experian.
Antallet af konkurser i Danmark svarer til, at én ud af 2000 aktive virksomheder måtte lukke og slukke i den forgangne måned. Her stikker Hovedstaden dog negativt ud i statistikken. Her gik 1 ud af 1000 aktive virksomheder konkurs.
Det er dog stadig et fald på 25 procent i forhold til samme måned sidste år.
