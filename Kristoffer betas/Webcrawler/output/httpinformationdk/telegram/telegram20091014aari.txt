14-årige hører ikke hjemme i fængsel



 Står det til regeringen er den kriminelle lavalder snart 14 år. 
 Det kan komme til at betyde, at 14-årige bliver anbragt i fængsler med voksne kriminelle, hvis der ikke er plads til dem på de sikrede institutioner. 
 I 2008 var institutionerne fuldt optaget, og det betød, at de syv institutioner tilsammen måtte sende 243 kriminelle børn videre til de rigtige fængsler. Det er en stigning på 50 procent i forhold til 2007, hvor 164 børn blev sendt i voksenfængsler, viser en opgørelse fra Danske Regioner fra marts 2009.
 - Allerede nu er ordningen således, at unge mellem 15 og 18 år så vidt muligt ikke bør anbringes i fængsler. Det er jeg enig i, for børn hører ikke hjemme i fængsler. Det gælder så meget desto mere børn på 14 år, hvis den kriminelle lavalder sænkes, siger Kriminalforsorgens direktør William Rentzmann.
 For tiden sidder ni unge varetægtsfængslet i en af Kriminalforsorgens institutioner, bl.a. fordi der ikke er tilstrækkelig plads på de sikrede institutioner i regionerne. Desuden afsoner syv en fængselsstraf, fordi de har begået meget alvorlig kriminalitet og ikke kan anbringes andre steder, oplyser Kriminalforsorgen.
 - Når unge under 18 år anbringes i varetægtsfængsel eller får en ubetinget frihedsstraf, har Kriminalforsorgen pligt til at søge dem overført hurtigst muligt til en institution uden for Kriminalforsorgen eller til en af vore egne pensioner. Det vil også gælde eventuelle 14-årige, siger William Rentzmann. 
 Børnerådet har tidligere gjort opmærksom på, at det strider imod FN's Børnekonvention at sende unge under 18 i fængsel sammen hærdede kriminelle. Artikel 37 i FN's Børnekonvention siger, at "... især skal ethvert barn, der er berøvet friheden, holdes adskilt fra voksne ...".

