Overvismand: Pensionskommission er det eneste rigtige
For mange danskere kan det ikke svare sig at spare op til pensionen. Det bør en kommission kigge på.


 På den ene side vil samfundet gerne have, at folk selv sparer op til deres pension. På den anden side kan det ikke betale sig, fordi deres opsparing modregnes i offentlige pensionsydelser.
Det siger overvismand, økonomiprofessor ved Københavns Universitet Hans Jørgen Whitta-Jacobsen.
- Det er det, jeg kalder det store dilemma. Vi har som samfund to respektable og gode målsætninger: Det skal kunne betale sig at spare op til sin pension, og livet som pensionist skal have en vis minimumsstandard.
- På grund af det sidste har vi folkepensionssystemet plus ældrecheck, boligydelse, medicintilskud og andre tilskud, men for at det ikke skal blive for dyrt, er en stor del af disse ydelser indtægtsreguleret.
- Det betyder så, at for en del mennesker kan det ikke betale sig selv at spare op til pensionen, siger Hans Jørgen Whitta-Jacobsen til Ritzau.
Pensionsopsparerne er dog skattemæssigt begunstiget ved kun at betale en pensionsafkast-beskatning på 15 procent.
- Problemet er, at hvis man regner på det, kan det for en del mennesker faktisk ikke betale sig selv at spare op, fordi man bliver modregnet i offentlige ydelser, fordi de er indtægtsreguleret, siger Hans Jørgen Whitta-Jacobsen.
Ifølge brancheorganisationen Forsikring og Pension har mere end hver fjerde af de 18-59-årige ikke en pensionsordning.
I dagbladet Børsen mandag efterlyser pensionsselskabet PFA bedre incitamenter for danskerne til at spare op uden brandbeskatning af opsparingen. Skatteminister Morten Østergaard (R) er enig i, at det er tid til at kigge nærmere på pensionssystemet.
Overvismand Hans Jørgen Whitta-Jacobsen mener, at en pensionskommission er det bedste redskab til at kulegrave det indviklede kompleks, som systemet er.
- Der ligger indbyggede spændinger i systemet. Derfor vil det være godt med en pensionskommission, der på neutral grund kan se på, hvor stort problemet er og i givet fald, hvordan vi kan få det ordnet, siger Hans Jørgen Whitta-Jacobsen.
