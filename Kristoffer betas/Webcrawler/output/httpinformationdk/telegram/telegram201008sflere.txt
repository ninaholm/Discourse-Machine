S vil have flere penge til psykiatrien
Modsat sundhedsministeren mener Socialdemokraterne, at en ekstrabevilling på knap en milliard kroner ikke rækker til at sikre nok psykiatriske sengepladser.


 Der skel sendes flere penge i retning af psykiatrien.
Det mener Socialdemokraterne på baggrund af en historie i Jyllands-Posten lørdag om, at psykisk syge udskrives før tid på grund af for få sengepladser.
- I Socialdemokratiet er vi enige i, at der er mangel på psykiatriske sengepladser, og at det er uacceptabelt, at flere patienter oplever at blive udskrevet for tidligt, før man ved, om medicinen virker, siger sundhedsordfører Sophie Hæstorp Andersen i en skriftlig udtalelse.
Indenrigs- og Sundhedsminister Bertel Haarder (V) kalder det i Jyllands-Posten uacceptabelt, at patienter bliver udskrevet før tid. Men modsat Socialdemokraterne er han sikker på, at problemet vil løse sig, fordi psykiatrien fra 2010 til 2013 får 818 millioner kroner i en ekstrabevilling.
- Ingen skal udskrives, før de er klar til det. Der har manglet fokus på psykiatrien. Området har derfor fået flere penge end alle andre områder i den offentlige sektor, så jeg er sikker på, at problemerne bliver mindre fremover, siger han.
Men det ser Socialdemokraterne altså anderledes på:
- Modsat sundhedsminister Bertel Haarder tror vi ikke på, at problemerne er løst med de tilførte midler fra satspuljen i de kommende år, siger Sophie Hæstorp Andersen.
Socialdemokraterne foreslår en konference om psykiatrien til efteråret, hvor fagfolk kan klarlægge behovet. Desuden ønsker Hæstorp færre behandlingsdomme, så retspsykiatriske patienter ikke klemmer almene psykiatriske patienter ud.
Både i Odense, Frederiksberg, København, Risskov ved Århus og i Esbjerg har lægerne prøvet at udskrive patienter tidligere end planlagt, skriver Jyllands-Posten. Flere læger vurderer, at det kan gå ud over behandlingen af patienterne, og Danske Regioners Social- og Psykiatriudvalg vil nu have hver enkelt region til at undersøge omfanget af patienter, der bliver udskrevet før tid.
