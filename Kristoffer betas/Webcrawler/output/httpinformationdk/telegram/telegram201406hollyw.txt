Hollywood-instruktør laver film om Snowden
Det er en af de største historier i vores tid, siger Oscar-vinderen Oliver Stone om sin kommende film


 
	Historien om Edward Snowden er på vej til det store lærred, og det er den Oscar-vindende instruktør Oliver Stone, der står bag Hollywood-filmen om den amerikanske whistleblower.

	Filmen tager udgangspunkt i den britiske journalist Luke Hardings bog "The Snowden Files".

	Stone har instrueret film som "Wall Street", "JFK" og "Nixon", og han ser frem til at lave filmen om Snowden, der har været kilde til adskillige mediehistorier om den amerikanske efterretningstjeneste NSA's overvågning.

	- Det er en af de største historier i vores tid. En rigtig udfordring, siger Oliver Stone.

	Ifølge Luke Hardings arbejdsgiver, avisen The Guardian, er Stone allerede i færd med at skrive manuskript, mens hans producer-makker Moritz Borman er gået i gang med at planlægge en stor "europæisk samproduktion", der skal gå i gang inden årets udgang.

	Snowden befinder sig i øjeblikket i Rusland, hvor han har fået asyl. De amerikanske myndigheder ønsker at retsforfølge ham og har suspenderet hans pas.

	Snowden selv fastholder, at han udførte en patriotisk handling ved at afsløre, at den massive overvågning strider mod USA's forfatning.

	Oliver Stone er ikke den eneste instruktør, der er på vej med en film om Snowden. Sony Pictures Entertainment har købt rettigheder til en bog skrevet af en anden Guardian-journalist, Glenn Greenwald.

