USA-diplomat udvist fra Ecuador



 Ecuador udviste onsdag en amerikansk diplomat, som angiveligt havde forsøgt at manipulere lokale politifolk. Det er anden gang inden for to uger, at en amerikaner udvises fra landet, og Washington kaldte øjeblikkeligt udvisningen for "uberettiget".
 - Vi erklærer Mark Sullivan persona non grata, sagde udenrigsminister Fander Falconi ved et pressemøde.
 Han meddelte, at den amerikanske diplomat havde 48 timer til at forlade landet.
 Præsident Rafael Correa udviste for kort tid siden en anden amerikaner på en lignende baggrund. 
 Siden han kom til magten i 2007, har den venstreorienterede Correa generelt sørget for gode relationer til USA, selv når hans socialistiske allierede i Bolivia og Venezuela har lagt sig ud med amerikanerne.
 USA afviste beskyldningerne fra Ecuador om, at diplomaten havde forsøgt at blande sig i landets interne anliggender.

