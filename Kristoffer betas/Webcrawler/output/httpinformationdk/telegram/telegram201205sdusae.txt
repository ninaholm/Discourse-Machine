SDU sælger uddannelse til Saudi-Arabien
Universitet i Saudi-Arabien køber en bacheloruddannelse i folkesundhedsvidenskab fra Syddansk Universitet.


 Studiet i folkesundhedsvidenskab på Syddansk Universitet (SDU) i Esbjerg er en populær størrelse.
Faktisk så populær, at et stort universitet i Riyadh i Saudi-Arabien har købt hele bachelorforløbet til universitetets egen undervisning, skriver Fyens Stiftstidende på sin hjemmeside fyens.dk.
Institutleder på Institut for Sundhedstjenesteforskning Jesper Bo Nielsen har onsdag underskrevet aftalen i Saudi-Arabien.
- Der var ingen tvivl om, at vi havde en vare på hylden, som de meget gerne ville have. De gik ikke efter enkelte moduler og kortere uddannelsesforløb, men hele pakken, siger Jesper Bo Nielsen.
Salget af uddannelsen er godt nyt for SDU.
- Salget giver os økonomi til at ansætte flere medarbejdere og dermed styrke vores egen forsknings- og uddannelsesindsats i Esbjerg, siger Jesper Bo Nielsen.
Institutlederen på SDU fremhæver, at salget er et vigtigt skridt i forhold til universitetets indtjening gennem salg af patenter og opfindelser fra ansatte forskere.
- Med denne aftale kommer en helt anden af vores kernekompetencer i spil. Vi er så gode til at lave uddannelser, at vi faktisk kan tjene penge på at eksportere dem, siger Jesper Bo Nielsen ifølge fyens.dk.
Aftalen med universitetet i Riyadh løber foreløbig i fire et halvt år. Uddannelsen begynder i Saudi-Arabien i februar 2013.
