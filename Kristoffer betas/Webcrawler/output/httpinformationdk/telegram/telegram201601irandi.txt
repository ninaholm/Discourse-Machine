Iran: Diplomatisk krise spolerer ikke syrisk fredsproces
FN-diplomat har talt med Irans udenrigsminister, som lover, at styret i Teheran vil arbejde for fred i Syrien.


 Den diplomatiske krise med Saudi-Arabien ødelægger ikke Irans bestræbelser på at bidrage til en fredsløsning i Syrien, forsikrer FN's særlige udsending for Syrien.
 Efter et møde med den iranske udenrigsminister skriver Staffan de Mistura i en udtalelse, at Iran har givet ham dette løfte.
Mistura har tidligere fået et tilsvarende løfte fra Saudi-Arabien, som har kappet de diplomatiske bånd til præstestyret i Teheran.
Iran støtter det syriske styre med præsident Bashar al-Assad i spidsen, mens Saudi-Arabien støtter oprørere, hvis mål er at vælte Assad.
Konflikten mellem de to ærkefjender, det shiitiske Iran og det sunnitiske Saudi-Arabien, udspringer imidlertid af en anden sag.
Kort efter nytår henrettede det saudiarabiske styre 47 dødsdømte. En af disse, henrettelsen af den shiitiske sheik Nimr al-Nimr, udløste voldsom vrede i Teheran, hvor præstestyret lovede en "guddommelig hævn" over Saudi-Arabien.
Det hjalp ikke på forholdet, at den saudiarabiske ambassade i Irans hovedstad blev angrebet. Siden eskalerede konflikten mellem de to lande, og ambassadører blev hjemkaldt.
