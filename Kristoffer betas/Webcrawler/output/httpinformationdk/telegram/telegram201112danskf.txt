Dansk film rydder europæisk prisfest
Melancholia snuppede aftenens hovedpris ved European Film Awards i Berlin. Susanne Bier blev bedste instruktør


 Dansk film gik sin sejrsgang gennem den europæiske filmprisuddeling i Berlin lørdag aften. Lars von Triers "Melancholia" høstede tre priser, heriblandt aftenens hovedpris for bedste film.
Samtidig blev Susanne Bier hyldet som bedste instruktør for "Hævnen", mens Mads Mikkelsen blev hyldet for sit bidrag til filmhistorien med en ærespris.
- Det var jo vikingerne hærgen, lyder det fra en begejstret Peter Aalbæk Jensen, der fulgte ceremonien i Berlin.
Han er leder af filmselskabet Zentropa, som både har Susanne Bier og Lars von Trier i stalden.
- Det er stort at være dansker i Berlin i dag, det kan jeg love dig, jubler Peter Aalbæk Jensen.

Foruden hovedpriserne var der også en European Film Award til Jytte Lehmann som stod for scenografien på "Melancholia", ligesom filmens fotograf, Manuel Alberto Claro, blev hyldet som den bedste på sit felt.
Dermed blev filmen aftenens helt store vinder sammen med Oscar-slugeren "The King's Speech", der vandt publikumsprisen, prisen for bedste skuespiller og for bedste klipning.
- Det var en heftig konkurrence, og vi frygtede virkelig "The King's Speech", som er en fabelagtig film, fortæller Peter Aalbæk Jensen.
Alligevel var han ikke overrasket, da det blev "Melancholia", der fik aftenens hovedpris.
- Det er filmfolk, der har stemt, og de går efter den totale oplevelse, hvor billeder, klip, lyd og scenografi spiller sammen i en højere enhed, og der er "Melancholia" guf, påpeger Peter Aalbæk Jensen.
Han mener, at de mange danske film er med til at løfte fortællingen om dansk film som en succes og styrke interessen i udlandet.
- Det er længe siden Dogme-filmene tog alles opmærksom, og det kan vi ikke sole os i længere. Nu viser vi, at vi stadig er her og med meget forskelligartede film, siger Peter Aalbæk Jensen.
Den samlede høst for dansk film endte på fem statuetter, da skuespilleren Mads Mikkelsen modtog en ærespris for sit bidrag til filmhistorien.
