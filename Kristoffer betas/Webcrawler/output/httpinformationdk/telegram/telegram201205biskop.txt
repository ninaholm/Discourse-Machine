Biskop kræver forklaring om homobegravelse
Nordjysk præst skal aflevere en skriftlig redegørelse om, hvorfor han afviste at begrave en homoseksuel kvinde


 Det bliver nu en sag for biskop Henning Toft Bro fra Aalborg at tage stilling til, hvad der skal ske med den nordjyske præst, der afviste at begrave en homoseksuel.
- Det er en meget uheldig og beklagelig sag. Jeg tager den meget alvorligt og seriøst, og præsten skal nu redegøre for, hvad det her handler om. Derfor beder jeg ham i dag om en skriftlig redegørelse, siger han.
- Derefter vil jeg tage stilling til, hvad en eventuel sanktion kan blive, siger Henning Toft Bro.
Biskoppen har mulighed for at give præsten en advarsel, en irettesættelse, eller en bøde i omegnen af 1200 kroner. Skal der gives en større bøde eller en fyring, så går sagen videre til kirkeminister Manu Sareen (R).
- Jeg forventer at have en afgørelse klar inden for 14 dage, siger Henning Toft Bro.
Professor i kirkeret Lisbet Christoffersen fastslår, at det er ulovligt at nægte at begrave en homoseksuel og mener, at præsten skal være heldig, hvis han slipper med en påtale.
Henning Toft Bro vil på forhånd ikke tage stilling til, om præsten skal sanktionernes, før han har set den skriftlige redegørelse. Men generelt fastslår han, at præster ikke skal blande sig i medlemmernes seksualitet eller lignende.
- Det skal vi som præster ikke blande os i. Når man er medlem af folkekirken, så har man i henhold til gældende regler ret til en kirkelig begravelse med medvirken af en præst i folkekirken, siger Henning Toft Bro.
- Der står vi ikke på forhånd og spørger, hvem man er, siger biskoppen.
Kirkeminister Manu Sareen (R) ønsker ikke at udtale sig om sagen, da en eventuel fyring eller klagesag kan lande på hans bord.
