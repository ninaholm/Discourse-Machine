Eksplosion ryster iransk militærbase
Mindst en person blev dræbt og mange såret ved en "eksplosionsulykke" på en iransk militærbase.


 En eksplosion på en iransk militær træningsbase har dræbt og såret adskillige soldater, oplyser det iranske engelsksprogede Press TV på dets hjemmeside.
Artiklen gør ikke klart, hvor mange mennesker, der er blevet dræbt eller såret, men siger, at eksplosionen skyldes "en ulykke".
Eksplosionen fandt ifølge iranske medier sted på en base i Khoramabad i den vestlige del af landet. Press TV meddeler, at brandfolk og redningsarbejdere blev udkommanderet til stedet.
I sidste måned kostede en bombeeksplosion 12 mennesker livet, mens 80 blev kvæstet i byen Mahabad. 
Landets myndigheder beskyldte militante "antirevolutionære", støttet af Irans udenlandske fjender, for at stå bag eksplosionen i Mahabad.
