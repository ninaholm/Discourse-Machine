Dopingbrugere tænker mere på selvmord
Unge dopingbrugere i landets fitnesscentre tænker mere på selvmord end deres jævnaldrende, viser undersøgelse.


 I en ny rapport om trivsel og mistrivsel blandt unge i alderen 15-24 år fastslår Center for Ungdomsforskning, at dopingbrugere blandt fitnessmotionister tænker væsentligt mere på selvmord, end deres jævnaldrende gør, skriver Morgenavisen Jyllands-Posten.
Af samtlige knap 3.500 deltagere i undersøgelsen svarer 16,6 procent, at de har overvejet selvmord. Blandt motionsdopere er tallet mere end dobbelt så højt; 39 procent. 
4,1 procent af alle de adspurgte har forsøgt at begå selvmord, mens 7,1 procent af motionsdoperne svarer ja til samme spørgsmål. Det tilsvarende mønster gør sig gældende i antallet af mobbeofre og mobbere samt i vurderingerne af deres generelle liv og helbred. 
- Man kan se, at brugen af anabole steroider ikke nødvendigvis er brugernes væsentligste problem, siger medforfatter Niels Ulrik Sørensen, forsker ved Center for Ungdomsforskning på Aarhus Universitet.
I efteråret anslog Anti Doping Danmark i en undersøgelse, at 44.000 personer i alderen 15-60 år har erfaring med doping, mens yderligere 150.000 har overvejet doping. 
