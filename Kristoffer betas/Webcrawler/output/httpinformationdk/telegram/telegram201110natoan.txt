Nato: Vi angreb Gaddafi uden at vide det
Nato vidste angiveligt ikke, at det var Gaddafis konvoj, som de sprang i luften med bomber fra luften.


 Kommandørerne i Nato var slet ikke klar over, at Muammar Gaddafi var inde i den pansrede konvoj, som bombefly fra militæralliancen angreb torsdag morgen.
Sådan lyder det i en officiel meddelelse fra Nato.
- På tidspunktet, da angrebet fandt sted, vidste Nato ikke, at Gaddafi befandt sig i konvojen. Natos intervention blev udelukkende udført for at mindske truslen mod civilbefolkningen, som det påkræves under vores FN-mandat, hedder det.
- Vi fandt senere ud af fra åbne kilder og efterretninger fra vores allierede, at Gaddafi var i konvojen, og at angrebet sandsynligvis var med til at bidrage til hans tilfangetagen, tilføjer Nato i sin meddelelse.
Ifølge Frankrigs forsvarsminister, Gérard Longuet, var det franske kampfly, som identificerede og stoppede konvojen af biler, som skulle bringe den nu dræbte libyske diktator ud af havnebyen Sirte, hans sidste magtbase i landet.
Det bekræfter en kilde i det amerikanske forsvarsministerium og tilføjer, at også et ubemandet fjernstyret amerikansk fly - en såkaldt drone - deltog i angrebet mod Gaddafis konvoj, skriver AFP.
Ifølge Nato hastede 75 pansrede køretøjer torsdag morgen ved ottetiden væk fra Sirte.
- Køretøjerne havde en betydelig mængde våben og ammunition om bord, som udgjorde et betydelig trussel mod den lokale civilbefolkning, skriver Nato, som efterfølgende angreb konvojen og ødelagde mindst ti biler.
Ambassadører for alliancens 28 lande er hasteindkaldt til møde i Nato-hovedkvarteret i Bruxelles klokken 16.30 fredag eftermiddag. Og det er med Libyen på dagsordenen.
Ifølge Ritzaus oplysninger har ambassadørerne alle nødvendige oplysninger og fuldt mandat til at afblæse Nato-operationen, hvis de vurderer, at situationen er moden.
