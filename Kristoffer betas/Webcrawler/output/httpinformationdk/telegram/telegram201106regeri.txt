Regeringen til DF: Drop det grænsetjek
Det fører ingen sted hen at bore i andre landes grænsekontrol, siger Konservative efter nyt krav fra DF.


 Hold nu op - det fører jo alligevel ingen steder hen.
Sådan lyder det fra De Konservative, efter Dansk Folkeparti igen har opfordret regeringen til at undersøge grænsekontrollen i Tyskland og en række andre EU-lande.
Dansk Folkepartis krav kommer, efter at skatteminister Peter Christensen (V) i Politiken beskylder Tyskland for at være i færd med at opføre et anlæg ved grænsen til Frankrig, som i store træk minder om det, Danmark efter planen vil opføre ved Frøslev.
Samtidig har Dansk Folkeparti fået "rigtig mange" henvendelser fra danskere, som fortæller, at de har oplevet grænsekontrol i blandt andet Italien, Belgien og Frankrig.
Politisk ordfører for De Konservative, Carina Christensen, afviser dog, at der er behov for en undersøgelse.
- Jeg tror kun, det vil forlænge debatten yderligere, og det er der ikke nogen grund til, siger Carina Christensen.
Hun mener, at det afgørende punkt er, om Danmark lever op til Schengen-samarbejdet - ikke om den danske grænsekontrol svarer til den tyske.
Spørgsmål: Men vil en undersøgelse ikke kunne give regeringen et vigtigt argument på hånden over for Tyskland og EU-Kommissionen?
- Der er ingen, der siger, at vi mangler argumenter, og der er ingen, der siger, at det ekstra antal toldere, vi har tænkt os at stille op ved grænsen, er i strid med Schengen.
- Jeg tror bare, vi skal komme i gang med implementeringen.
- Hvis EU-Kommissionen så ikke vil godkende aftalen, så kan man måske lave en undersøgelse, men at lave den allerede nu virker lidt omsonst, siger Carina Christensen.
Spørgsmål: Er du bange for at en undersøgelse vil støde Tyskland og de andre lande, som har været skeptiske over for den danske aftale?
- Jeg kan i hvert fald godt forstå, hvis de synes, at vi så bidrager til yderligere at forlænge denne debat, og den fører ingen steder hen, siger Carina Christensen.
Heller ikke i det andet regeringsparti, Venstre, ser man et behov for en undersøgelse grænsekontrollen i en række andre EU-lande. Det oplyser partiets politiske ordfører, Ellen Trane Nørby.
