Connie Hedegaard vil have nye klimamål
Der skal sættes bindende klimamål for 2030, mener klimakommissæren og taler om en CO2-reduktion på 40 procent.


 Klimakommissær Connie Hedegaard vil have fastsat nye bindende mål for 2030 i EU's klima- og energipolitik, skriver Politiken onsdag.
Hun er tilbageholdende med at nævne konkrete tal, men betegner en CO2-reduktion på 40 procent som fornuftigt, når EU-Kommissionen næste år skal udarbejde en plan for en reduktion af udslippet frem mod 2030.
- 40 procent er et tal, som vi vil gå til den diskussion med. Det er det, der er analyseret med al den ekspertise, der er til rådighed i kommissionen, siger Connie Hedegaard til Politiken.
I EU-Kommissionens køreplan for CO2-reduktion er de 40 procent nævnt som det mest samfundsøkonomiske mål i 2030, hvis man skal nå at sænke udslippet af drivhusgasser med 80 procent frem mod 2050, sådan som EU har vedtaget.
Connie Hedegaard ønsker også, at EU ikke blot har et mål for andelen af vedvarende energi i 2020, men også et for 2030:
- Jeg tror stadigvæk, at man vil have brug for et mål for vedvarende energi. Det er en diskussion, som vi stadig har til gode at tage internt i kommissionen, men det er mit personlige synspunkt, siger hun til Politiken.
EU's nuværende klima- og energipolitik rummer kun mål for 2020 og 2050. Connie Hedegaard håber, at nye mål i 2030 kan være med til at sætte blandt andet energiselskaber under pres, så de investerer mere i grøn energi.
Klima- og energiminister Martin Lidegaard (R) er enig.
- Man bør få en ny energi- og klimapakke på plads, der kører frem til 2030, blandt andet med et mål for vedvarende energi. Det vil bidrage til at stabilisere CO2-priserne, og det er helt afgørende, siger han til Politiken.
Et bindende mål for vedvarende energis andel af energiforsyningen i 2030 vil kunne påvirke de energiselskaber, der for eksempel om fem år skal vælge brændstof til et nyt kraftværk.
På den lidt kortere bane barsler EU-Kommissionen, formentlig på onsdag, med et forslag, der skal reducere antallet af CO2-kvoter. Connie Hedegaard nedtoner dog forventningerne til virkningen.
