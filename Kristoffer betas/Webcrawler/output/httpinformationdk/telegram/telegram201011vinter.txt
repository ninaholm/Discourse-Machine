Vinteren spænder ben for posten
Flere hundretusinde breve er ikke bragt ud på grund af sneglatte veje og fortove, som sinker postbudene.


 Mange må stadigt kigge forgæves i postkassen efter breve og postomdelte aviser. Kong Vinters kolde greb om landet gør det svært for postbudene at komme frem mange steder.
- Vi gør alt, hvad vi kan, for at få mest mulig post ud. Men der vil være steder, hvor postbudene ikke kan komme frem på grund af snefyldte og glatte veje og fortove, siger Lars Kaspersen, kommunikationschef i Post Danmark.
Forsinkelserne truer over stort set hele landet. Men særligt Østjylland, Midtjylland, Sjælland og Bornholm er hårdt ramt. Især i landområderne og på de små veje
volder snemasser og snefygning store problemer for postbudene.
Det er lykkedes Post Danmark at indsamle langt størstedelen af posten fra postkasserne rundt om i landet. Dermed er det meste af dagens post kommet ud til distributionscentrene.
Herfra kæmper postbudene med at omdele så meget post, de overhovedet kan. 
- Men der er stor sandsynlighed for, at de ikke kan nå det hele. Og på grund af de sidste
dages voldsomme sne er der lige nu et par hundredetusinde breve, der ikke er blevet
omdelt, siger Lars Kaspersen.
Han opfordrer alle til at hjælpe postbudene ved at rydde veje og fortove. 
Også posten til og fra udlandet er hårdt ramt af vejret på grund af flyforsinkelser og aflysninger.
På Post Danmarks hjemmeside www.postdanmark.dk kan man under "Dagens Post"
følge den lokale postsituation.
