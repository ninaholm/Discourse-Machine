Skakspillere slår løs på hinanden
Skakboksning er en ny fusionssport, der forener skak og boksning. Lørdag kommer den til Danmark.


 Skakboksning er et nyt fænomen, der er blevet populært i England og Tyskland, og som nu bliver præsenteret i Danmark ved et arrangement i Aarhus lørdag eftermiddag.
 I skakboksning skiftes man til at spille skak og bokse i tre minutter af gangen indtil enten en af kongerne eller bokserne falder.
 Fusionen mellem den kropsnære slagsport og den tænksomme kamp om de 64 felter er stort set ukendt i Danmark.
Men det har Dansk Skoleskak, Aarhus Amatør Bokseklub og Kulturhus Herredsvang i sinde at lave om på.
Mads Jacobsen, generalsekretær i Dansk Skoleskak, ser et spændende perspektiv i den nye kombination.
- Skak har vist sig at være et godt redskab til integration. I bokseklubberne er der mange indvandrere, og ved at kombinere de to sportsgrene, håber vi i Dansk Skoleskak at få kontakt til flere børn med indvandrerbaggrund, siger Mads Jacobsen.
Arrangementet finder sted ved Kulturhus Herredsvang i Aarhus, hvor man kan overvære en skakboksekamp mellem to professionelle udøvere af fusionssporten, Nils Becker og Arik Braun fra Tyskland.
 Sidstnævnte er stormester i skak og tidligere U18-verdensmester i skakboksning.
 Programmet vil også byde på en mindre skoleskakturnering for områdets lokale skoleskaktalenter samt en række U-18 amatørboksekampe.
Derudover får alle muligheden for at udfordre den dobbelte danmarksmester i skak Allan Stig Rasmussen i et parti lynskak, som vil blive projiceret på en storskærm.
- Vi ser fra Dansk Skoleskaks side frem til en hyggelig dag med kæmpende kroppe og hjerner, siger Mads Jacobsen.
Det hele begynder klokken 12.
