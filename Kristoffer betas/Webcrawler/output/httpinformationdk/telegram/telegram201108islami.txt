Islamistiske militsfolk forlader Mogadishu
Der er håb om, at nødhjælp kan nå frem til de mange tørkeofre, efter al Shaababs milits nu forlader Mogadishu.


 Islamistiske militsfolk er natten til lørdag begyndt at trække sig ud af Somalias hovedstad, Mogadishu og overgive kontrollen til soldater fra Den Afrikanske Union. Det vil formentlig gøre det lettere for det internationale samfund at få hjælp frem til titusinder af tørkeofre i byen.
Militserne er tilknyttet bevægelsen al Shaabab, der er inspireret af det islamiske terrornetværk al-Qaeda.
Somalias præsident, Sharif Ahmed, lykønsker de somaliske regeringsstyrker og soldater fra Den Afrikanske Union med sejren over al Shaabab.
Militserne begyndte sent fredag at rømme deres positioner rundt om i byen.
- Her til morgen er der ikke en eneste islamisk militsmand, som konfronterer de somaliske regeringsstyrker, siger et øjenvidne.
En talsmand for al Shaabab siger til en lokal radiostation, at tilbagetrækningen er taktisk motiveret.
- Vi har forladt Mogadishu, men vi er fortsat i andre byer, siger talsmanden ifølge nyhedsbureauet Reuters.
Soldater fra Den Afrikanske Union, der støtter den somaliske regering, har været i hårde sammenstød med militsen for at sikre forsyningsveje i byen, så nødhjælp kan nå frem til de flere hundredetusinde, der er søgt til Mogadishu efter at være flygtet fra tørke i det sydlige Somalia.
FN skønner, at titusinder er døde af sult under tørken på Det Afrikanske Horn.
Der er ingen forklaring på, hvad det er for taktiske overvejelser, der har fået al Shaabab til at trække sig fra Mogadishu. Men den islamistiske bevægelse er blevet beskyldt for at være skyld i, at tusinder er døde ved at blokere nødhjælpen.
Al Shaabab har under fire års opstand i Mogadishu vundet terræn og truet Somalias skrøbelige regering og hær.
