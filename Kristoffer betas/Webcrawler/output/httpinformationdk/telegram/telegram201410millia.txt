Milliarder fra udviklingsbistand skal finansiere asylboom
Omlægning af udviklingsbistanden skal dække udgifter til øget antal asylansøgere i Danmark. EL og SF raser.


 Et boom i antallet af asylansøgere i Danmark vil næste år give en ekstraregning på 4,5 milliarder kroner for staten og kommunerne. Regeringen henter de 2,5 milliarder kroner ved at omlægning af udviklingsbistanden, oplyser Udenrigsministeriet.
Dermed vil en større del af dansk udviklingsbistand gå til at modtage flygtninge på dansk jord. Det skyldes, at verdens flygtningesituation er helt ekstraordinær, siger handels- og udviklingsminister Mogens Jensen (S) i en kommentar.
- Verden står i brand, og mere end 50 millioner mennesker er på flugt. Vi står i en helt ekstraordinær situation med nogle helt ekstraordinært store humanitære udgifter til at hjælpe flygtninge ude i verden og i Danmark, hvor mange midlertidigt søger ly, siger Mogens Jensen.
Ifølge Politiken blev regeringens parlamentariske grundlag, SF og Enhedslisten, onsdag aften orienteret om de opsigtvækkende tal. Begge partier undrer sig og vil arbejde for en anden finansiering.
- Det er kortsigtet. Udviklingsbistanden er netop beregnet til at bekæmpe fattigdom og konflikter, så vi kan undgå store flygtningestrømme, siger politisk ordfører Johanne Schmidt-Nielsen (EL) til Politiken.
Og finansordfører Jonas Dahl siger til avisen, at SF vil gøre, hvad partiet kan for at finde pengene andetsteds og "gøre beløbet så lille som muligt".
Udenrigsministeriet oplyser, at der i år afsættes yderligere 350 millioner kroner over udviklingsbistanden til såkaldte præasyludgifter i Danmark - det vil sige for eksempel udgifter til indkvartering og forplejning af asylansøgere, mens der i 2015 afsættes 2,5 milliarder kroner.
Pengene findes blandt andet ved at udskyde visse udviklingsprogrammer i Afrika og Asien, nedjustere støtten til en række samarbejdslande og organisationer samt annullere enkelte danske støttebidrag.
Ifølge Mogens Jensen er det almindelig praksis, at udgifter til indkvartering og forplejning af flygtningene i Danmark det første år dækkes af udviklingsbistanden.
- Omlægningen er midlertidig og vil ikke betyde brud på allerede indgåede samarbejdsaftaler. Udviklingsbistanden gør en forskel, så det kan ikke undgå at påvirke aktiviteter og de mennesker.
- Det gør ondt - og det vil selvfølgelig også få konsekvenser for Danmarks mulighed for at påvirke den internationale udvikling i den retning, vi ønsker, siger ministeren.
Udviklingsbistanden i 2014 er på cirka 16 milliarder kroner. Justitsministeriet regner med, at der både i år og til næste år vil komme 20.000 asylansøgere til Danmark blandt andet som følge af konflikten i Syrien.
