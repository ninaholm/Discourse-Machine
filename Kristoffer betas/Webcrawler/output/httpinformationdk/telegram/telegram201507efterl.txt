Efterladte vil vide hvem der skød MH17 ned
Familierne til de ofre, der døde da et Malaysia Airlines-fly blev skudt ned over Ukraine, kræver svar.


 Hundredvis af efterladte var lørdag samlet til mindehøjtidelighed i Malaysia for at markere etårsdagen for nedskydningen af et passagerfly fra Malaysia Airlines i luftrummet over Ukraine.
De efterladte kræver, at de skyldige bag nedskydningen bliver fundet.
- Vi vil finde ud af, hvem der skød flyet ned. Vi må finde ud af det, siger Ivy Loi, hvis mand, Eugene Choo, var en af piloterne på flyet.
Ivy Loi deltog i mindehøjtideligheden i lufthavnen i Malaysias hovedstad, Kuala Lumpur, sammen med sine to sønner og andre familiemedlemmer.
- Vi forsøger bare at klare os, siger hun og tørrer tårer væk fra øjnene.
Også Malaysias premierminister, Najib Razak, var med til at mindes de 298 mennesker, som blev dræbt ved flystyrtet.
Razak siger, at den internationale undersøgelse, der skal placere ansvaret for nedskydningen, fortsat er i gang, og at den ventes afsluttet ved årets udgang.
Det var Malaysia Airlines' flyvning MH17 fra Amsterdam til Kuala Lumpur, der blev skudt ned over det østlige Ukraine den 17. juli sidste år.
På det tidspunkt var der hårde kampe mellem ukrainske regeringsstyrker og prorussiske separatister, der få måneder tidligere havde grebet til våben mod den provestlige regering i Kijev.
Det er stadig ikke klart, hvem der stod bag nedskydningen af flyet og dermed forårsagede 298 menneskers død. Af dem var 193 fra Holland, 43 fra Malaysia og 28 fra Australien.
Mistanken retter sig mod separatisterne, som kan have brugt raketter, de har fået fra Rusland.
Ruslands regering afviser blankt at have noget med nedskydningen at gøre og retter i stedet skylden mod Ukraines militær.
Malaysias transportminister, Liow Tiong Lai, siger, at regeringen gør, hvad den kan for at kaste lys over sagen.
- Malaysia er fast besluttet på at finde ud af, hvem der er ansvarlige for denne tragedie, siger han.
Årsdagen for nedskydningen er egentlig først på fredag, men den falder sammen med Eid-festen, der markerer afslutningen på ramadanen. Derfor besluttede man at holde mindehøjtideligheden lørdag.
- Vi har været kede af det under ramadanen, for vi plejer at have alle familiemedlemmer samlet. I år har det ikke været det samme, siger Madzalina Ghazalee, hvis søster var om bord på MH17.
