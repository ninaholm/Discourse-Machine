Konflikt mellem lærere og KL optrappes
Lærerne vil ikke indgå en aftale om nødberedskab, siger KL. Det er KL's egen skyld, siger lærerne.


 Lærernes Centralorganisation har ifølge Kommunernes Landsforening (KL) fredag meddelt, at man ikke vil indgå en aftale om nødberedskab, hvis det kommer til lockout på lærerområdet.
Det vil ifølge KL betyde, at sårbare børn vil blive berørt af konflikten - herunder børn med alvorlige psykiske lidelser, der modtager undervisning i specialklasser og på sygehuse.
- Vi er chokerede over meldingen fra Lærernes Centralorganisation, som er et klokkeklart brud på hovedaftalen mellem KL og Lærernes Centralorganisation, siger KL's chefforhandler, borgmester Michael Zeigler, i en pressemeddelelse.
Men KL behøver ikke at være chokeret, det er nemlig KL selv, der i sit lockout-varsel har glemt at tage højde for, at der er disse grupper af sårbare børn. Det siger Dorte Lange, der er næstformand i Danmarks Lærerforening.
- Som arbejdsgiver har KL ansvaret for at sikre, at der er indtænkt nødberedskab i lockout-varslet. Det har de ikke gjort. Nu har KL kun den mulighed at trække hele lockout-varslet tilbage og sende et nyt, hvori de har taget hensyn til de områder.
- De kan ikke kun trække lockoutvarslet tilbage på nogle områder. De har glemt at tage højde for, at der er nogle svage børn, der skal tages hensyn til, siger Dorte Lange til Ritzau.
Hun tilføjer, at hvis det havde været lærerne, der havde varslet strejke, var de forpligtet til at indgå i et nødberedskab.
- Hvis det var os, der havde sendt et strejkevarsel, ville arbejdsgiverne have ansvaret for et nødvendigt nødberedskab, og vi ville have pligt til at lave aftaler om nødberedskab, siger Dorte Lange.
KL oplyser, at arbejdsgiverne vil indkalde Lærernes Centralorganisation til fællesmøde på mandag om sagen.

Den tilsyneladende optrapning af konflikten mellem Lærernes Centralorganisation og KL finder sted, mens parterne fredag forhandler om arbejdstid i Forligsinstitutionen med forligsmand Mette Christensen for bordenden.
Men ifølge DR Nyheder vil kilder tæt på forhandlingerne ikke udelukke et sammenbrud allerede fredag. Der skulle ifølge DR ikke foregå egentlige realitetsforhandlinger.
