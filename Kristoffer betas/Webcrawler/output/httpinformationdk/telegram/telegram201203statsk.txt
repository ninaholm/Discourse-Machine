Statskup: Angriber præsidentpalads i Mali
Oprørere i Mali angriber landets præsidentpalads. Det er et forsøg på statskup, siger embedsmand.


 Et statskup er undervejs i Mali, hvor oprørske soldater har angrebet landets præsidentpalads i hovedstaden Bamako. Hele dagen har der været meldinger om uro i landet, men kampene er intensiveret ved aftenstid.
- Vi ved, at der er tale om et forsøg på statskup, siger en anonym embedsmand fra forsvaret.
En diplomat bekræfter også, at der er sammenstød ved præsidentpaladset, der tidligere på dagen blev spærret af. I nærheden af præsidentpaladset bliver der affyret skud.
Vidner rapporterer, at oprørene er i skudduel med den del af hæren, der vogter paladset.
Soldater fra hæren besatte tidligere på dagen onsdag en radio- og tv-station i protest over manglen "på de nødvendige våben og opbakning" til at slå tuareg-oprøret ned.
 Tuareg-nomaderne er et folkefærd, der ofte har ligget i kamp med den siddende regering.
En af soldaterne siger, at de vil have afsat landets præsident, Amadou Toumani Toure.
- Han skal forlade magten, det er alt. Dette vil først ende, når vi har indtaget paladset, siger oprøreren.
Uroen i landet har fået Frankrig til at opfordre Mali til at respektere "den forfatningsmæssige orden". Ved samme lejlighed fordømmer franskmændene enhver brug af vold. Mali var tidligere fransk koloni.
Udviklingsminister Christian Friis Bach (R) befinder sig på grænsen til Mali. Han frygter, at oprøret vil udvikle sig og forværre den fødevaremangel, der er i regionen.
- Situationen er meget alvorlig. Hvis urolighederne tager til, og sikkerhedssituationen forværres, rammer den lige oven i en fødevarekrise, der kan udvikle sig til en alvorlig humanitær situation, siger udviklingsministeren.
- Det værste, der kan ske, er, at situationen bliver forværret. Det er det, alle hernede frygter, siger han.
