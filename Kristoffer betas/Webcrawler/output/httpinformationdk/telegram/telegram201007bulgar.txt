Bulgarien forsøgte bortførelse i Danmark
Bulgariens efterretningstjeneste sendte agenter til Danmark for at bortføre en bulgarsk systemkritiker, der boede i en forstad til København.


 Bulgariens efterretningstjeneste under landets kommunistæra, den frygtede Komité for Statssikkerhed, havde en hemmelig enhed, der stod for drab, bortførelser og smædekampagner rettet mod systemkritikere, der var flygtet til udlandet. 
Enheden, Tjeneste nr. 7, stod i årene 1963 til 1972 bag mindst 10 hemmelige operationer mod bulgarske systemkritikere i Etiopien, Tyrkiet, Italien, Schweiz, Storbritannien, Vesttyskland, Frankrig, Sverige og Danmark. 
Det afslører den bulgarske journalist Alexenia Dimitrova efter at have fået adgang til næsten 5000 hidtil hemmeligstemplede dokumenter fra den tidligere kommunistiske efterretningstjeneste i Bulgarien.
- "Tjeneste nr. 7" forsøgte blandt andet i 1969 at bortføre en bulgarer i Danmark, fortæller Dimitrova i telefonen fra den bulgarske hovedstad, Sofia.
Hun forklarer, at der, ifølge de frigivne dokumenter, var tale om en operation med kodenavnet "Lakaj", og at det tiltænkte offer var en bulgarsk systemkritiker ved navn Aleksandr Ilijev. 
- Han boede i en forstad til København. I alt fem bulgarske agenter var involveret i planlægningen af bortførelsen. Flere af dem kom til Danmark. Men Ilijev var meget forsigtig. Så bortførelsen mislykkedes, siger Alexenia Dimitrova til Ritzau.
De hemmelige operationer, Tjeneste nr. 7 gennemførte i udlandet, var forløbere til den mest kendte af de anslag, det kommunistiske Bulgarien rettede mod landflygtige systemkritikere.
I 1978 blev den bulgarske forfatter og systemkritiker Georgi Markov snigmyrdet i London. Antageligt benyttede bulgarske agenter en specialbygget paraply til at skyde en kugle med giften ricin ind i benet på Markov. Han døde tre dage senere.
