Efter veto: Europa vil straffe Syrien mere
Regimet i Syrien skal presses yderligere, mener Frankrig, som ønsker flere EU-sanktioner. Danmark er enig.


 Europa vil skærpe sine sanktioner mod regimet i Syrien, hvor eneherskeren Bashar al-Assad klynger sig til magten og slår brutalt ned på prodemokratiske oprørere.
Sådan lyder budskabet fra Frankrig efter lørdagens veto i FN's Sikkerhedsråd, hvor Rusland og Kina under stor furore blokerede for en fælles resolution, der skulle fordømme blodbadet i det mellemøstlige land.
Den nedstemte resolution har især fået franskmændene op af stolene.
- Europa vil igen styrke sanktionerne, der er indført mod Damaskus for at forøge presset på det syriske regime, siger den franske udenrigsminister Alain Juppe.
- Vi vil forsøge at forøge det internationale pres, og der vil komme et tidspunkt, når regimet bliver nødt til at indse, at det er fuldstændigt isoleret og ikke kan fortsætte, tilføjer udenrigsministeren.
Frankrigs præsident, Nicolas Sarkozy, har bebudet, at han vil danne en gruppe udenom FN sammen med sine arabiske og europæiske partnere under navnet "Venner af det syriske folk".
Gruppen skal bidrage med international støtte til den Arabiske Ligas planer om at få præsident al-Assad til at opgive magten i landet efter 11 måneders blodige demonstrationer.
Den danske udenrigsminister, Villy Søvndal (SF), slog lørdag fast, at Danmark også vil arbejde for en stramning af EU-sanktionerne mod Syrien.
 - I EU vil vi arbejde for, at den voldsomme eskalation i volden besvares med klare stramninger af de europæiske sanktioner imod Syrien, sagde han.
- I fraværet af en sikkerhedsrådsresolution er det så meget desto vigtigere, at EU sammen med landene i regionen fortsætter med at sige klart fra overfor det syriske regime, tilføjede Villy Søvndal.
Opstanden mod regimet i Damaskus har ifølge franske skøn kostet 6000 mennesker livet.
