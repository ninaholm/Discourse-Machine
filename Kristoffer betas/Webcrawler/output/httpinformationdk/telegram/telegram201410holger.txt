Holger K.: Følg Sverige og anerkend Palæstina
En anerkendelse af Palæstina som selvstændig stat er vejen frem mod fredsforhandlinger, lyder det.


 Tidligere udenrigsminister Holger K. Nielsen (SF) kritiserer Martin Lidegaards (R) udmelding om, at regeringen holder fast på ikke at anerkende Palæstina som en selvstændig stat.
Det kommer i kølvandet på, at den nyligt valgte regering i Sverige har meldt ud, at Sverige som første land i EU vil anerkende Palæstina som en selvstændig stat.
- Regeringen bør genoverveje sin beslutning. Svenskerne har taget et meget modigt skridt, og de har behov for opbakning til den beslutning, siger Holger K. Nielsen (SF), der er udenrigs- og forsvarsordfører.
Udenrigsminister Martin Lidegaard (R) har meldt ud, at svenskernes beslutning ikke kommer til at ændre på den danske holdning.
- Vi glæder os til at kunne anerkende Palæstina som stat, men det er svært at gøre det, før vi ved, om staten har nogen som helst mulighed for at eksistere, siger han og fortsætter:
- Derfor er den naturlige rækkefølge i min optik at lægge maksimalt pres på parterne med henblik på at finde en løsning, der kan sikre, at staten kan overleve.
Men det er Holger K. Nielsen ikke enig i.
Han mener omvendt, at en anerkendelse af Palæstina som en selvstændig stat lige præcis vil være med til at lægge det pres på parterne, som mangler for at få gang i forhandlingerne.
- Det (en anerkendelse af Palæstina som selvstændig stat, red.) kan presse Israel tilbage til forhandlingsbordet og presse fredsforhandlingerne i gang igen, siger han.
En fælles nordisk front inden for EU vil samtidig kunne sætte emnet på dagsordenen i EU-regi, mener Holger K. Nielsen.
- Der god mulighed for, at Sverige sammen med Danmark kunne få nogle andre EU-lande med til at anerkende Palæstina, siger han.
Den svenske statsminister, Stefan Löfven, bebudede fredag aften, at Sverige vil anerkende Palæstina. Det fik USA på banen, der kaldte svenskernes melding "forhastet".
For knap to år siden vedtog et stort flertal i FN en resolution, der gav Palæstina såkaldt observatørstatsstatus i FN.
