FAKTA: Hvad går EU's vækstundersøgelse ud på?
EU er netop kommet med sin vækstundersøgelse, der udstikker hvilke prioriteter, der skal skabe vækst i 2014.


 EU's vækstundersøgelse udkommer hvert år i november og udstikker retningslinjerne for det kommende års prioriteringer i EU's og de 28 medlemslandes økonomiske politik.
* Undersøgelsen skal fungere som politisk pejlemærke for medlemsstaterne i kampen for beskæftigelse og vækst i EU.
* I vækstundersøgelsen kommer EU-Kommissionen med en række konkrete forslag til at stimulere væksten.
* Udgivelsen af undersøgelsen markerer sammen med rapporten fra varslingsmekanismen indledningen af det europæiske semester, der er EU's økonomiske og finansielle årscyklus.
* Hovedbudskaberne i vækstundersøgelsen ligger til grund for de landespecifikke forslag, EU-Kommissionen kommer med, når medlemslandenes finanslove har været til tjek.
* Medlemslandenes ministre skal de næste måneder mødes med hinanden for at diskutere pointerne i vækstundersøgelsen, indtil landenes stats- og regeringschefer vedtager en række officielle målsætninger på et topmøde i marts.
