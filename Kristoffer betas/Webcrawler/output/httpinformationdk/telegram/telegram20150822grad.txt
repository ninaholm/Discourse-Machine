Op til 22 grader i årets sidste sommerweekend
Festugen i Smilets By får en fin start med pænt sensommervejr, men derefter rammer et lavtryk.


 Sommeren synger på sit afsluttende vers, og det er om at nyde den sidste weekend, inden efteråret melder sin ankomst.
Allerede mandag bringer et lavtryk byger og blæst ind over landet, og de tusindvis af deltagere i Aarhus Festuge skal huske paraplyer og regnfrakker på turene til og fra spillestederne i Smilets By i næste uge.
Men weekenden byder på pænt sensommervejr med temperaturer omkring de 20 grader og også lidt over i det meste af landet.
- Lørdag bliver nok den fineste dag i weekenden med tørvejr, plads til pænt med solskin, svag vind og temperaturer omkring 22 grader, siger Mogens Rønnebæk, vagthavende meteorolog ved DMI.
- Lokalt kan der komme en enkelt byge, tilføjer han.
Fredag bliver også en ganske pæn sensommerdag med temperaturer omkring 20 grader.
- Hele landet får nok en byge i løbet af eftermiddagen, men solen kommer også frem rundt omkring, og vinden vil være frisk fra sydvest, siger han.
Søndag bliver mere våd og skyet. Ønsker man at suge de sidste sommersolstråler til sig, er Nordjylland stedet at tage hen, mens det i andre landsdele bliver vådt og skyet.
- Søndag kommer der en del regn. Det rammer de sydlige og sydøstlige dele af landet. Nordjylland får mest sol og temperaturer op til 22 grader. Andre steder bliver det 17-18 grader, siger Mogens Rønnebæk.
Generelt har august været en fin afslutning på en ellers ikke særlig mindeværdig sommer.
- Gennemsnitstemperaturen for august ser ud til at ramme omkring 17,5 grader. Det er det højeste i 11 år, konstaterer Mogens Rønnebæk.
Man skal tilbage til 2004 for at toppe det snit, da temperaturen i august lå på 18,0 grader.
