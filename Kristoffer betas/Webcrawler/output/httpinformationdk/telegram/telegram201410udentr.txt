Uden træning ingen hjemmehjælp
Med et nyt lovforslag kan kommunerne kræve, at ældre trænes til at klare sig selv.


 Kommunerne er på vej til at afskaffe den traditionelle hjemmehjælp.
 I stedet skal flere ældre trænes til selv at klare deres personlige pleje, påklædning og rengøring af boligen.
Med et nyt lovforslag baner et flertal i Folketinget vejen for, at ansøgere om hjemmehjælp fra 1. januar først skal igennem et træningsforløb.
Samtidig skal de næsten 150.000, der allerede modtager hjemmehjælp, inden 2017 have vurderet deres mulighed for at blive genoptrænet, så de enten helt eller delvist kan undvære den offentligt betalte hjælp.
Allerede i dag er hjælp til selvhjælp, også kaldet hverdagsrehabilitering, indført i mange kommuner.
Flere er langt og har gode erfaringer, siger næstformand for Kommunernes Landsfoeenings social- og sundhedsudvalg, Anne Møllegaard Mortensen (DF).
- Selvfølgelig kræver det en tilvænning, men når først de ældre er kommet i gang, så oplever de, at deres livskvalitet vokser.
- De bliver glade for, at de for eksempel selv kan bestemme, hvornår de skal spise, og hvornår de skal i seng i stedet for at vente på hjemmehjælperen, siger hun til Ritzau.
Hun afviser, at kommunerne er drevet af spareiver, men erkender, at med et voksende antal ældre er det nødvendigt at prioritere hjælpen til dem, der har mest behov.
Siden 2008 er alle borgere i Fredericia med "potentiale" til at klare sig selv tilbudt træning.
- Nogen har en forventning om, at nu kommer kommunen og hjælper mig. Det gør vi også, men det bliver ikke på den måde, som mange lige har forestillet sig, siger Henning Due Lorentzen (S), formand for social- og omsorgsudvalget i Fredericia Kommune.
- Hvis vi kan se, at borgeren har et potentiale til for eksempel selv at kunne gå på toilettet eller i bad, så træner vi det.
Bag loven står regeringen, Dansk Folkeparti, SF, Liberal Alliance og De Konservative.
I Enhedslisten, som står udenfor, siger socialordfører Finn Sørensen, at han allerede har hørt om kommuner, der nægter praktisk hjemmehjælp til borgere, der ikke vil rehabiliteres.
 - Det bekræfter mine bange anelser om, hvad rehabilitering kan bruges til. Det risikerer at blive et nyt spareredskab for kommunerne.
