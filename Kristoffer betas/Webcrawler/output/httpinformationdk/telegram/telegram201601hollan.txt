Holland tester sneglesløv førerløs bus på offentlig vej
Den eldrevne minibus WePod kører otte kilometer i timen. Senere vil man øge farten til 25 km/t.


 Hollandske bilister kan torsdag for første gang i landets historie - og i verdenshistorien for den sags skyld - møde et førerløst køretøj i trafikken.
 Den eldrevne minibus WePod ruller ud på sin jomfrutur - 200 meter ad offentlig vej - i byen Wageningen nær Arnhem.
Tempoet er ikke skræmmende. Minibussen, der har plads til seks passagerer, ruller af sted med otte kilometer i timen.
Efter prøveperioden vil man øge farten til 25 kilometer i timen.
- Et førerløst køretøj har aldrig tidligere kørt på offentlig vej. Det er en milepæl, siger Jan Willem van der Wiel, som er teknisk direktør for WePod.
WePod er udviklet for omkring tre millioner euro i samarbejde med det tekniske universitet i byen Delft.
Flere virksomheder er i færd med at udvikle førerløse køretrøjer.
Både Tesla, som leverer eldrevne luksusbiler, og Google, som er mest kendt som firmaet bag internettets mest udbredte søgemaskine, har søsat projekter.
Projektet med minibusser i Wageningen skal udvides i løbet af de kommende måneder.
Planen er, at busserne skal fungere som offentlig transport i byen på en seks kilometer lang rute.
Om tre måneder testes de første førerløse lastbiler. Det sker i den hollandske havneby Rotterdam.
