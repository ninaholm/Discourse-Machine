Tysk skoleleder: Vi er mundlamme efter flytragedie
Folk er i chok på tysk gymnasium, som har mistet 16 elever og to lærere ved flystyrt i de franske alper.


 Elever med våde øjne omfavner hinanden foran et hav af utallige tændte lys, der fylder trappen foran deres skole, Joseph-König-Gymnasium, i Haltern am See i det nordlige Ruhr-området.
- Intet vil længere være det samme som før på vores skole, siger skoleleder Ulrich Wessel på en velbesøgt pressekonference dagen efter, at 16 af hans elever og to kvindelige lærere omkom i de franske alper, da en Airbus 320 ramte ind i en klippevæg.
- Det er en tragedie, som gør os mundlamme. Vi må lære at leve med det, siger han tydeligt rystet.
10. klasses-eleverne var på vej hjem fra et otte dage langt besøg hos en spansk udvekslingsklasse, da Germanwings-flyet med 150 personer om bord styrtede ned tirsdag på vej fra Barcelona til Düsseldorf.
Gymnasiet med over 1300 elever fra femte klasse blev tirsdag kortvarigt lukket, men var onsdag fra morgenstunden åben for elever og pårørende, som havde behov for at tale om katastrofen.
Skolelederen beretter om rystede kolleger og hulkende elever, som blandt andet bliver mødt af et tyndt træskilt ved trappen på skolegården med teksten "I går var vi mange. I dag er vi alene".
- Elendigheden er ufattelig stor, uanset om det er ens egne eller fremmede elever, siger Ulrich Wessel.
På samtlige skoler i Nordrhein-Westfalen vil ofrene fra Haltern torsdag blive mindet med et minuts stilhed klokken 10.53, bebuder delstatens tydeligt berørte skoleminister Sylvia Löhrmann på pressekonferencen.
Det var på det tidspunkt, at de franske flyveledere mistede kontakten til flyet over Alperne.
- Vi kan kun dele deres smerte, og ud fra denne deltagelse kan der måske gro en form for trøst, siger hun efter at have talt med lærere og elever på skolen.
Hele byen er i chok, rapporterer tyske medier fra Haltern, hvor 50 psykologer prøver at hjælpe elever og forældre.
- Hver anden, som man møder på sin vej, græder. Byen er lille, alle ved besked og kan ikke fatte det, siger 22-årige Laura Jungblut til avisen Rheinische Post.
