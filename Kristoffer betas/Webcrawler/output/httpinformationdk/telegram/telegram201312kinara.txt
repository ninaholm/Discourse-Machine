Kina er rasende over Dalai Lama-besøg til Norge
Beijing: Vi er resolut imod alle lande, som tager imod enhver form for officielle møder med Dalai Lama.


 Kinas udenrigsministerium bryder sig ikke om, at Dalai Lama skal besøge Norge til maj næste år, og besøget gør ikke noget godt for de to landes forhold, som har været anstrengt siden den kinesiske dissident Liu Xiaobo fik Nobels fredspris i 2010.
- Kina er resolut mod alle lande som tager imod Dalai Lama. Kina er imod enhver form for officielle møder mellem Dalai Lama og officielle repræsentanter fra andre lande, siger talskvinden Hua Chunyaing fra Kinas udenrigsministerium til Reuters.
Dalai Lama har takket ja til en invitation fra Den norske Tibetkomite og Karma Tashi Lings buddhistsamfund.
Under besøget skal fredsprismodtageren blandt andet holde et foredrag, som vil være åbent for alle, ligesom han skal deltage på et officielt arrangement på Nobelinstituttet.
- Han er inviteret af private aktører, og der er ikke kommet henvendelser om møder med norske myndigheder, siger Frode O. Andersen i det norske udenrigsministerium.
Det bliver 11. gang, at Dalai Lama besøger Norge, siden han modtog fredsprisen i 1989.
Dalai Lama, som er tibetanernes åndelige leder, har boet i eksil i Indien siden 1959, da han måtte flygte efter et mislykket oprør i Tibet.
Kina forsøger at hindre Dalai Lama i at rejse til udlandet.
Forholdet mellem Kina og Storbritannien blev meget anspændt, efter at premierminister David Cameron havde mødt Dalai Lama.
Tibetanernes åndelige leder deltog ikke i mindehøjtideligheden for Nelson Mandela tidligere i denne måned.
Sydafrika har to gange - i 2009 og 2011 - nægtet at give ham indrejsevisum. Sydafrikanerne har ikke begrundet det, men der blev spekuleret i, at pres fra Kina har spillet ind.
