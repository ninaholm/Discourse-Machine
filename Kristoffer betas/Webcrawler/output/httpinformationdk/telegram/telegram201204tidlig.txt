Tidligere libysk minister fundet død i Donau
Liget af Muammar Gaddafis tidligere olieminister blev søndag fundet død i Donau, siger Østrigs politi.


 Liget af Libyens tidligere olieminister Shukri Ghanem, som hoppede af fra Muammar Gaddafis regime, blev søndag fundet i Donau-floden, siger det østrigske politi i en pressemeddelelse.
En talsmand for politiet siger, at der ikke er spor efter vold på liget.
- Det er muligt, at han fik et ildebefindende og faldt i vandet, siger talsmanden Roman Hahslinger.
 Tidligere havde det østrigske nyhedsbureau APA skrevet, at Ghanem blev fundet død i sin lejlighed efter et øjensynligt hjerteanfald.
Det vakte opsigt, da Ghanem i maj sidste år hoppede af og dukkede op på den tunesiske ferieø Djerba, og kort efter satte han kurs mod hovedstaden Tunis på flugt fra Muammar Gaddafis regime i Libyen.
Flere højtstående personer i Gaddafi-styret flygtede fra Libyen via Tunesien. Den mest prominente af dem var den tidligere udenrigsminister Mussa Kussa, der rejste til London.
