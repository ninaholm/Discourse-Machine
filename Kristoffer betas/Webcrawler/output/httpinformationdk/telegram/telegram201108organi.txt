Organisationer: Rygepolitikken er for slap
Flere patientforeninger og organisationer mener, at der bør sættes hårdere ind mod rygning i Danmark.


 Danmark lever ikke op til den konvention om tobakskontrol, som vi tilsluttede os i 2004, mener en række patientforeninger og organisationer.
Det skriver Politiken fredag.
De otte organisationer peger på, at regeringen har forsømt at udarbejde en handlingsplan, der skal få flere til at holde op med at ryge og afholde andre fra at gå i gang med de stærkt sundhedsskadelige cigaretter.
 Samtidig er de regler, der skal beskytte danskerne mod passiv rygning og forbyde tobaksreklamer, for vage og for hullede.
- Hvis man sammenligner det, der står i konventionen, med det, der er sket i Danmark, mener vi ikke, at regeringen har taget konventionen alvorligt, siger Niels Them Kjær, der er projektchef i Kræftens Bekæmpelse.
- Det mest problematiske er, at Danmark ikke har udarbejdet en handlingsplan for, hvad vi skal nå. Så sker der jo slet ikke noget, tilføjer han.
Sundhedsminister Bertel Haarder (V) siger i en skriftlig kommentar, at regeringen løbende har "iværksat initiativer til at begrænse skaderne ved tobaksbrug, og dermed lever vi op til intentionerne i konventionen".
- Jeg synes, vi har fundet en god balance mellem på den ene side den personlige frihed og det personlige ansvar og på den anden side sikringen af, at denne frihed ikke går ud over andre, skriver ministeren til avisen.
Noget kunne dog tyde på, at Danmark ikke har været helt ligeså langt fremme i skoene på dette område som i andre lande. Den danske politik mod tobaksrygning er nemlig den mindst offensive i Norden, siger formand for Forebyggelseskommissionen Mette Wier.
- Man har været bange for befolkningens reaktion, men det er uden grund. Hvis man lavede en folkeafstemning i dag, ville der være stort flertal for rygeloven, siger Mette Wier til Politiken.
