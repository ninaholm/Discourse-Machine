Medie: Google forsøgte at købe Spotify
Ejerne af den globale succes forlangte dobbelt så mange milliarder, som Google ville betale, siger kilde.


 Google forsøgte sidste år at købe musiktjenesten Spotify, men forhandlingerne brød sammen af flere årsager.
Parterne kunne blandt andet slet ikke blive enige om en pris, og Googles topchef Larry Pages manglende begejstring for abonnementsbaserede underholdningstjenester stod også i vejen, siger en person med kendskab til sagen til Wall Street Journal.
Begge selskaber afviser at kommentere sagen, men Google oplyste i december sidste år i et brev til det amerikanske finanstilsyn, at det havde afbrudt et forsøg på at overtage et udenlandsk selskab med en værdi i omegnen af fire-fem milliarder dollar.
Kilden siger til Wall Street Journal, at Spotify på det tidspunkt var vurderet til netop fire milliarder dollar, men forsøgte at opnå en salgspris på langt over 10 milliarder dollar.
Den varmeste fortaler i Googles ledelse for en overtagelse var Susan Wojciciki. Hun blev i februar i år udnævnt til topchef for YouTube.
Google udbyder nu musik mod betaling via sin egen tjeneste og supplerede for nylig denne med overtagelsen af streamingfirmaet Songza Inc.
Musik har været en integreret del af konkurrenten Apple, siden det lancerede iPod og iTunes for over 10 år siden. Apple er nu i færd med at overtage Spotify-konkurrenten Beats Music.
Spotify anses for at være den mest succesfulde musiktjeneste med omkring 10 millioner betalende kunder på verdensplan og yderligere 30 millioner brugere af dets gratis ydelser.
