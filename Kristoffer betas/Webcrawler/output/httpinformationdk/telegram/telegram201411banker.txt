Banker har milliarder til gode hos trængte landmænd
Det kan blive rigtig alvorligt, advarer Jyske Banks topchef om russisk handelskrise i landbruget


 Ruslands boykot af blandt andet danske landbrugsvarer og faldende efterspørgsel fra Kina på danske fødevarer har sendt landbruget ud i en ny krise, skriver Berlingske.
Den manglende afsætning til Rusland og Kina har sendt priserne på svinekød og mælk ned. Korn og mink er også blevet billigere.
Problemet er så stort ifølge Berlingske, at mange landmænd er truet af konkurs, og det kan udløse store tab hos bankerne, der har over 100 milliarder kroner i lån til landbruget.
I sidste uge nedskrev både Jyske Bank og Sydbank millioner af kroner på grund af landbrugets økonomiske trængsler. Og Jyske Banks topchef, Anders Dam, frygter, at det kan blive meget værre.
- Det er alvorligt. Landbruget er jo uden selv at ville det udkommanderet som økonomiske soldater under handelskrisen. Det kan blive rigtig alvorligt, hvis den her handelskrise ikke snart finder sin afslutning. Hvis ikke, vil det være de svageste, der ikke kan klare situationen. Det er cirka en tredjedel, der hænger med en vis legemsdel i vandskorpen, siger Anders Dam til Berlingske.
Ifølge Landbrug & Fødevarer vil landmændene få det endnu sværere i 2015. Organisationen forudser således et fald i landmændenes driftsindtjening næste år sammenlignet med i år, og den nyudnævnte direktør, tidligere justitsminister Karen Hækkerup, opfordrer til politiske indgreb, der kan hjælpe landmændene gennem krisen.
- 15 procent af landmændene har en dyster fremtid foran sig. De kan sagtens blive nødt til at lukke, hvis ikke priserne retter sig. Det er hjerteskærende, at landmænd står op til en lang arbejdsdag, og om aftenen lægger hovedet på puden vel vidende, at de kun får et større underskud, siger hun.
Fødevareminister Dan Jørgensen (S) ønsker ifølge Berlingske ikke at kommentere nødråbet fra landbruget.
