Rapport om CIA-fly afviser dansk dobbeltspil
Men CIA-fangefly kunne flyve over Grønland uden særlig tilladelse, hvis de ikke mellemlandede.


 En ny rapport frikender danske topembedsmænd og VK-regeringen for at have ført dobbeltspil om de amerikanske CIA-flyvninger over dansk og grønlandsk luftrum.
Der er ikke hold i påstanden om, at danske embedsmænd på den ene side gav indtryk af, at man ville stille kritiske spørgsmål til USA om de omstridte fangeflyvninger, og på den anden side aldrig rykkede for svar fra amerikanerne.
Det konkluderer den længe ventede rapport fra Dansk Institut for Internationale Studier (DIIS).
Undersøgelsen skulle først og fremmest belyse de spørgsmål, som opstod, da Wikileaks lækkede en række fortrolige indberetninger fra 2008 om sagen fra den amerikanske ambassade i København.
Dokumenterne skabte mistanke om, at regeringen og embedsmændene spillede dobbeltspil.
Mens rapporten skyder mistanken om dobbeltspil ned, peger den til gengæld på, at der reelt aldrig har været en juridisk aftale mellem Danmark og USA, der krævede, at amerikanerne skulle have tilladelse til at overflyve dansk og grønlandsk luftrum.
I en af rapportens konklusioner lyder det, at amerikanske CIA-fangefly frit har kunne flyve i dansk, grønlandsk og færøsk luftrum uden tilladelse fra Justitsministeriet, så længe flyene ikke mellemlandede.
Dette er i konflikt med amerikanernes fremadrettede garanti fra 2008 om, at flyvningerne krævede forudgående, udtrykkelig tilladelse fra dansk side.
For hverken offentligheden eller Udenrigspolitisk Nævn har tilsyneladende fået noget at vide, og det møder kritik fra Enhedslistens Frank Aaen.
- Det viser jo, at man ikke har gjort noget som helst for at prøve at kontrollere og dermed forhindre, at dansk luftrum bliver misbrugt til ulovlige fangetransporter, siger Frank Aaen til Ritzau.
Han understreger, at han har deltaget i alle Udenrigspolitisk Nævns møder i den relevante periode, og at han ikke er blevet forelagt de nu offentliggjorte oplysninger.
- Det er fantastisk, at en myndighed som Justitsministeriet har accepteret, at der er sket et misbrug af dansk luftrum og ikke har gjort noget for at stoppe, at folk blev transporteret til hemmelige fængsler, tortur og forsvinden.
