Hizb ut-Tahrir opfordrer til væbnet kamp
Hizb ut-Tahrir i Danmark trykker billeder af kister med danske flag på invitation til debatmøde.


 Den omstridte islamiske organisation Hizb ut-Tahrir opfordrer nu til væbnet modstand ved et debatmøde, som organisationen holder om krigen i Afghanistan. Det skriver DR Nyheder. 
Debatmødet skal holdes på 21. januar på Diamanten i København.
Invitationen til debatmødet viser billeder af danske, svenske og norske kister på et kort over Afghanistan.
Det hedder, at muslimer i Afghanistan og omegn har pligt til væbnet modstand, og at det islamisk set er uacceptabelt at være passiv.
Debatmødet skal også "sætte fokus på pligten til væbnet modstand for muslimerne i Afghanistan og omegn. Vi anser denne modstand som fuldt ud legitim. I den sammenhæng vil myndighedernes forsøg på at kriminalisere eller intimidere enhver krigsmodstander også blive belyst".
Talsmand i Skandinavien, Sherif Redji, afviser, at Hizb ut-Tahrir er gået over stregen.
- Hvis nogen skal bebrejdes for de danske soldater, der dør forgæves i denne kamp, så er det de danske politikere, som kynisk har valgt at sende dem ud i en mission, som kun tjener de amerikanske strategiske interesser i regionen, siger Sherif Redji.
Organisationen er forbudt i flere lande, og ifølge Dansk Folkepartis socialordfører Martin Henriksen er turen nu kommet til Danmark.
- Hizb ut-Tahrir i alt for lang tid har kunnet gøre folk til grin i Danmark, fordi de har fået lov til den slags ting. Dette her er en svinestreg, siger Martin Henriksen.
Han får opbakning af Socialdemokraternes retsordfører Karen Hækkerup, som kalder det direkte ubehageligt, at mennesker, som opholder sig i Danmark, inviterer til møde om, hvad man kan gøre for at organisere en væbnet modstand og viser billeder af døde danske soldater.
- Men så længe det ikke er en forbudt organisation, bliver man nødt til at respektere, at det er en forening, der har lov til at eksistere, siger hun.
