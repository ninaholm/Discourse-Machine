Realkreditten tvinges til at give færre korte flekslån
Inden for kort tid lancerer Finanstilsynet fem pejlemærker, som realkreditselskaberne skal overholde.


 De populære F1-lån står for skud, når Finanstilsynet i løbet af kort tid offentliggør en ny såkaldt tilsynsdiamant, der skal regulere boligmarkedet ved at opstille restriktioner for realkreditselskaberne.
Det skriver Jyllands-Posten, som har fået indsigt i de kommende regler.
Der bliver ifølge avisens oplysninger fem pejlemærker, som realkreditselskaberne skal overholde, og der bliver ingen regulering af de afdragsfrie lån.
Fire af de fem nye krav træder i kraft den 1. januar 2018, mens det sidste indføres den 1. januar 2020. Det går på, at maksimalt 30 procent af selskabernes udlån må refinansieres inden for et år - heraf maksimalt 15 procent per kvartal.
Konsekvensen bliver, at mængden af de populære etårige flekslån skal begrænses yderligere.
- Når det krav har en særlig lang indkøringsperiode, tyder det på, at kravet ikke kan overholdes, med mindre låneadfærden ændres, og derfor vil hele diskussionen om at jage folk væk fra F1-lån fortsætte, siger Curt Liliegreen, sekretariatschef i Boligøkonomisk Videncenter, til Jyllands-Posten.
De øvrige krav sætter rammer for selskabernes udlånsvækst, store kunder, kapitalforhold og renterisiko.
Curt Liliegreen finder umiddelbart den kommende regulering positiv, men peger på et potentielt problem. Begrænsningen af renterisiko skal gælde for kunder, hvis lån udgør mindst 60 procent af ejendommens værdi.
- Det kan betyde, at selskaberne vil være varsomme med at give F1-lån i yderområderne, hvor priserne falder, siger Curt Liliegreen, som specielt roser det kommende krav om, at selskabernes udlån maksimalt må vokse 15 procent om året.
Også en forsker i boligmarkedet kalder over for Jyllands-Posten tilsynsdiamanten for en god nyhed.
