Otte danskere fanget af jordskælv



 Mindst otte danskere er blevet fanget af det jordskælv, som ramte Haiti tirsdag aften dansk tid.

Selv om Udenrigsministeriet endnu ikke har kunnet få kontakt til det danske generalkonsulat, så har ministeriet kendskab til otte danskere i Haiti, hvoraf de syv er i god behold. Til gengæld har Udenrigsministeriet stadig ikke fået kontakt til den sidste dansker. 
 Blandt dem, som er sluppet uskadt, er den i Haiti bosiddende forfatter Jørgen Leth og den danske jordemor Anna Friis Jørgensen, som arbejder på et sundhedscenter i hovedstaden Port-au-Prince.
- Desværre er telefonsystemet brudt sammen, men vi håber snart at få kontakt til konsulatet og den sidste dansker, siger Charlotte Slente, chef for Borgerservice i Udenrigsministeriet.
Ingen danskere på Haiti har selv skrevet sig på Udenrigsministeriets såkaldte danskerliste over statsborgere i udlandet.

