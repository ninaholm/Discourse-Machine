USA bomber Islamisk Stat ved den nordirakiske by Amerli
Amerikanske styrker angreb lørdag Islamisk Stat fra luften i Irak med tilladelse fra præsident Barack Obama.


 USA udførte lørdag luftangreb mod Islamisk Stat (IS) nær byen Amerli, der er under de militantes kontrol. Samtidig smed amerikanerne nødhjælp ned til de civile i området, oplyser Pentagon.
Den amerikanske præsident, Barack Obama, gav tilladelse til missionerne for at forhindre, at militante fra IS gik til angreb på civile i byen.
Nødhjælpen blev kastet ned fra amerikanske fly i samarbejde med fly fra Storbritannien, Frankrig og Australien, meddeler Pentagon-talsmand Mark Wright i en erklæring.
Amerli, der ligger i Salaheddin-provinsen nord for Bagdad, har været under Islamisk Stats kontrol i mere end to måneder. Byens indbyggere mangler både mad og vand, og de risikerer tragiske skæbner, da byen i stor udstrækning består af shiamuslimer, hvilket ikke er acceptabelt for den sunnimuslimske oprørsgruppe.
Irakiske og kurdiske styrker nærmede sig Amerli lørdag i et forsøg på at drive IS-krigere væk fra byen. I den forbindelse drev soldaterne IS-styrker væk fra 10 nærliggende landsbyer.
Bevæbnede borgere i Amerli har yderligere formået at slå angreb fra IS ned. Mindst 15.000 mennesker er i byen.
USA har i flere uger bombet IS i det nordlige Irak for at bremse ekstremisternes fremmarch. IS opererer også i Syrien og har erklæret områder, som gruppen har erobret i Syrien og Irak, som del af et verdensomspændende kalifat.
