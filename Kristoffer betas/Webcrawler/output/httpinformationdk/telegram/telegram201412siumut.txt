Siumut vinder knebent valget i Grønland
Få hundrede stemmer skiller Grønlands to største partier efter fredagens valg til Inatsisartut, Inatsisartut.


 Regeringspartiet Siumut er efter et tæt valg fortsat Grønlands største parti med 326 stemmer flere end Inuit Ataqatigiit (IA).
I alt har Siumut fået 34,3 procent af stemmerne, mens IA har fået opbakning fra 33,2 procent af vælgerne.
Det viser det officielle valgresultat ifølge valg.gl. Dermed kan Siumut indkalde de andre partier til forhandlinger om en kommende regeringsdannelse.
Og der bliver nok at tale om, for det bliver et puslespil at få en koalition til at falde på plads. Hverken Siumut i samarbejde med partiet Atassut eller IA sammen med Demokraterne kan mønstre det nødvendige flertal på 16 mandater.
Både Siumut og Inuit Ataqatigiit får 11 mandater hver i parlamentet.
Derfor får de mindre partier en afgørende rolle de kommende dage.
- Valgresultatet viser, at samfundet er splittet, siger Aqqaluaq B. Egede (IA) til det grønlandske public service-medie KNR.
Han lykønsker samtidig Siumut med sejren.
Særligt Partii Naleraq med tidligere landsstyreformand Hans Enoksen i spidsen forventes at få en afgørende rolle, da han kan pege på en kommende landsstyreformand.
Kim Kielsen, der blev formand for Siumut efter Aleqa Hammond, fik flest personlige stemmer i partiet, mens rivalen Sara Olsvig fra IA med 5825 personlige stemmer blev valgets topscorer.
Valget i Grønland blev udskrevet i september, efter at den tidligere landsstyreformand Aleqa Hammond fra Siumut måtte gå af efter en sag om bilagsrod.
