Forskere fløjet væk fra sulten isbjørn på Svalbard
En helikopter rykkede ud og fik evakueret to russiske forskere, da en isbjørn kom lidt for tæt på.


 To russiske forskere blev hentet med helikopter, fordi en sulten isbjørn opholdt sig tæt på deres lejr ved Van Mijenfjorden på Svalbard.
Isbjørnen, der spiste et rensdyrkadaver, befandt sig 200 meter fra forskerne.
Grupper fra miljøværn og politi rykkede ud til stedet med helikopter og fik fløjet de russiske forskere tilbage til Barentsburg.
- I tilfælde, hvor det er mennesker, der driver aktiviteter ude i felten, er det menneskene og ikke bjørnene, der må trække sig i henhold til Svalbardmiljøloven, siger en lokal leder, Odd Olsen Ingerø.
 I 2011 blev en britisk skolegruppe angrebet af en isbjørn på Svalbard. En britisk høring fastslår i en ny rapport onsdag, at gruppen var dårligt udstyret og begik flere alvorlige fejl.
 En 17-årig elev blev dræbt ved angrebet, og fire personer blev såret. En retshøring om tragedien er i gang i London i denne uge. Gruppen manglede blandt andet nødlys, og den havde forsømt at indsætte en "isbjørnevagt" i lejren.
 Tre personer har mistet livet ved isbjørneangreb på Svalbard, siden dyrene blev totalfredet i 1973.
