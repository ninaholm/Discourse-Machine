Lavtlønnede får mindst ud af opsparing
Størrelsen på pensionen afhænger i høj grad af, hvor man sparer pengene op. Nogle pensionsselskaber er meget dårlige til at få pengene til at yngle.


 Om du kan spise kaviar eller kartofler som pensionist afhænger i lige så høj grad af, hvor du har placeret din pensionsopsparing som af, hvor meget du sparer op.
Der er nemlig stor forskel på pensionsselskabernes og pensionskassernes evne til at få opsparingen til at yngle, skriver Berlingske Tidende.
En ny undersøgelse af 30 selskabers afkast over de seneste ti år viser, at pensionskassen PenSam, hvor landets social- og sundhedsassistenter sparer op til alderdommen, klarer sig væsentligt dårligere end eksempelvis Industriens Pension eller hele Danmarks pengetank, ATP.
Hvor ATP eksempelvis har presset et afkast på 88,6 kroner ud af hver 100 krone på ti år, har PenSam kun skaffet et afkast på 26,9 kroner de seneste ti år - det er et gennemsnit på 2,6 procent om året i en periode, hvor forbrugerpriserne er steget gennemsnitligt 2,1 procent.
