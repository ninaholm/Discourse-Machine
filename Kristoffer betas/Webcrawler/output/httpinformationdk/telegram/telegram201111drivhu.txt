Drivhusgasser i atmosfæren når nye højder
Mængden af drivhusgasser i atmosfæren nåede op på et historisk højt niveau i 2010, viser nye FN-tal.


 Trods politikeres fine taler og høje intentioner - og en vis indsats for at forbedre klimaet - går det alligevel den helt gale vej, hvad angår udledningen af drivhusgasser. Det bekræfter nye tal fra FN.
Koncentrationen af drivhusgasser i atmosfæren nåede op på det hidtil højeste niveau i 2010, viser tal fra FN-organet Verdens Meteorologiske Organisation, WMO, der mandag offentliggjorde sin årlige bulletin om drivhusgasser.
Samtidig viser de nye tal, at udledningen af drivhusgas accelererede i løbet af 2010.
- Byrden af drivhusgasser i atmosfæren har sat ny rekord. Den er nu den højeste siden industrialiseringens begyndelse, siger Michel Jarraud, chef for WMO.
Det er udledningen af drivhusgasserne CO2, metan og kvælstof, der bidrager mest til klimaforandringer og den globale opvarmning.
WMO opgør mængden af drivhusgasser i atmosfæren set i forhold til tiden før industrialiseringen, som er fastsat til 1750.
Siden da er mængden af CO2 steget med 39 procent, mængden af metan steget med 158 procent, mens mængden af kvælstof er steget 20 procent.
Opgørelsen over drivhusgasudslippet kommer en uge før, FN indleder sin årlige klimakonference, COP17, i Durban, Sydafrika.
