Fransk banksvindler får tre års fængsel
En tidligere ansat i den franske storbank Société Générale, der tabte milliarder af euro, er idømt tre års fængsel. Desuden skal han erstatte bankens tab.


 Jérôme Kerviel, en forhenværende bankhandler der tabte milliarder for storbanken Société Générale, skal tre år i fængsel for de tab, han påførte sin tidligere arbejdsgiver.
Desuden får han to års betinget fængsel i svindelsagen, der er en af de største nogensinde.
Kerviel er kendt skyldig i tillidsbrud over for banken, dokumentfalsk og for at have fodret banken med forkerte oplysninger for at skjule omfanget af sine tab.
Banken tabte 4,9 milliarder euro (36,5 milliarder kroner) på Kerviels risikable investeringer.
De penge har domstolen besluttet, at han skal betale tilbage til sin tidligere arbejdsgiver.
Sagen tvang Société Générale i knæ, da den kom frem i januar 2008.
Kerviel har tidligere erkendt over for fransk politi, at han har holdt handler skjult, som har ledt til de store tab.
Den 33-årige Kerviel hævder, at det var almindelig praksis blandt bankens handlende, og at cheferne så gennem fingre med det, så længe indtjeningen forblev høj.
Men de beviser, der blev fremlagt i retten i Paris "tillader os ikke at udlede, at Société Générale kendte til Jérôme Kerviels svigagtige aktiviteter", siger dommeren.
Kerviel har tidligere sagt, at formålet med at foretage de risikable investeringer var at fremstå som en dygtig bankdealer og få en høj bonus. Men han forsøgte ikke direkte selv at profitere fra de finansielle handler, har han sagt.
Ifølge nyhedsbureauet Reuters får Kerviel en månedsløn på 2300 euro i sit nuværende job som teknologikonsulent. Med den løn vil det tage ham over 176.000 år at betale de penge tilbage, som han formøblede hos Société Générale.
Kerviels advokat har sagt, at de vil anke dommen. Den svindeldømte franskmand er på fri fod, indtil appelsagen er afgjort.
