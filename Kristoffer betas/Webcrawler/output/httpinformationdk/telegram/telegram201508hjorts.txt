Hjorts kasseeftersyn viser hul på tre milliarder
Hjorts kasseeftersyn viser, at det økonomiske råderum er tre milliarder kroner mindre end ventet i 2016.


 Staten har færre penge at bruge næste år, end den tidligere regering regnede med. Det er konklusionen i finansminister Claus Hjort Frederiksens (V) kasseeftersyn, som er V-regeringens måde at gøre boet op efter SR-regeringen.
Selvom dansk økonomi er vokset syv kvartaler i træk, og ifølge finansministeren er i fremgang, så er Claus Hjort Frederiksens billede af statens finanser som ventet mere dystert.
Ifølge finansministeren viser kasseeftersynet, at det økonomiske råderum er tre milliarder kroner mindre end ventet i 2016. Både Venstre og Socialdemokraterne regnede i valgkampen ud fra forudsætningen, at der er et økonomisk råderum på 39 milliarder kroner frem til 2020.
Det var ud fra dette tal, at de to partier beregnede deres udspil i valgkampen. Men nu er der altså færre penge at gøre godt med næste år, siger Claus Hjort Frederiksen.
- Det er glædeligt, at fremgangen i dansk økonomi er på sporet, og at stadig flere danskere kommer i arbejde.
- Vender vi blikket mod de offentlige finanser er billedet dog mindre positivt end ventet. Nye oplysninger betyder, at råderummet på finansloven for 2016 er tre milliarder kroner mindre end tidligere ventet.
- Det har vi som ansvarlig regering taget bestik af, så vi fastholder tilliden til dansk økonomi og sikrer, at finanspolitikken er på sporet, siger Claus Hjort Frederiksen.
Dermed varsler han, at der vil være færre penge at bruge af, når regeringen inden Folketingets åbning første tirsdag i oktober fremlægger udspillet til finansloven.
Her ventes Claus Hjort Frederiksen at nå til enighed med de øvrige partier i blå blok om en finanslovaftalen.
Men dagens melding fra finansministeren er samtidig et signal til Dansk Folkeparti om at dæmpe kravene om mere velfærd - og til LA og De Konservative om at skrue ned for ønskerne om skattelettelser.
Kasseeftersynet er langt fra en ny opfindelse i dansk politik. Også den tidligere S-R-SF-regering brugte grebet, da de trådte til. Dengang mente daværende finansminister Bjarne Corydon (S), at han havde overtaget "et håndværkertilbud" fra VK-regeringen.
Claus Hjort Frederiksen har forud for præsentationen af kasseeftersynet talt om, at SR-regeringen før valget har "photoshoppet" dansk økonomi, så den så bedre ud, end den rent faktisk var.
