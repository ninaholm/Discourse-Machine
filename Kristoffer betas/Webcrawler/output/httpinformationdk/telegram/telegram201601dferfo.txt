DF'er forlader partiet i raseri over at få mundkurv på
Jens Hald er ikke længere medlem af Dansk Folkeparti. Det sker efter et meget omtalt opslag på Facebook.


 Dansk Folkeparti er tirsdag blevet et medlem fattigere.
Det er en realitet, efter at partiets tidligere lokalformand i Nyborg, Jens Hald, har sagt farvel og tak, fortæller han til Ritzau.
Udmeldelsen sker, efter at Jens Hald i sidste uge i et Facebook-opslag sammenlignede de frivillige venligboere, der hjælper flygtninge, med "tyskerpigerne", der blev klippet skaldet efter Anden Verdenskrig. Men han fortrød hurtigt opslaget.
Alligevel skabte det stor medieomtale.
 Jens Hald siger tirsdag, at han efterfølgende fik "mundkurv på" af partisekretær Poul Lindholm, og at han har svært ved at navigere i, hvad man må og ikke må sige i partiet.
Han accepterede at gå af som lokalformand, men mundkurven blev for meget, siger han.
- Jeg er blevet behandlet som en paria. Jeg oplever, at os menige medlemmer ikke får støtte eller loyalitet fra folketingsmedlemmerne, siger Jens Hald til Ritzau.
- Helt generelt er vi mange, der knokler helt frivilligt, og vi kører landet rundt uden at få en krone for det. Så kunne man godt forvente opbakning fra Christiansborg. Men det sker bare ikke, tilføjer han.
Jens Hald skrev søndag i en mail til partiformand Kristian Thulesen Dahl, at han har følt stor begrænsning på sin ytringsfrihed.
Det undrer ham, når næstformand og udenrigsordfører Søren Espersen i december udtalte, at man for at få ram på medlemmer af Islamisk Stat også skulle bombe steder, hvor der opholder sig civile.
Udtalelsen fik stor kritik fra flere kanter. Men Espersens rolle i partiet skete der ikke noget med.
- Jeg føler, at jeg er blevet dumpet som skrot. Jeg har ikke engang fået svar fra Kristian Thulesen Dahl, siger Jens Hald.
Søren Espersen fortæller tirsdag aften til Ritzau, at hos Dansk Folkeparti giver man mundkurv på, for der er "ting, man ikke må sige".
