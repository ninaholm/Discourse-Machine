USA dræber flere civile i Afghanistan
Langt flere civile bliver dræbt af amerikanske soldater i Afghanistan. I starten af 2010 er 90 uskyldige afghanere dræbt mod 51 personer i samme periode i 2009.


 USA's soldater i Afghanistan dræber langt flere civile end tidligere. Fra januar til april er 90 afghanere blevet ofre for amerikanske kugler og granater, hvilket er 76 procent flere end samme periode i 2009.
Stigningen i civile ofre viser, at amerikanerne har yderst svært ved at undgå at dræbe uskyldige, som i den sidste ende kan få afghanerne til at vende sig mod Natos og USA's soldater i landet.
Den amerikanske præsident Barack Obama siger, at landets soldater gør alt i deres magt for ikke at ramme uskyldige.
- Vores soldater risikerer ofte deres eget liv for at reducere civile tab, sagde han onsdag, hvor Afghanistans præsident, Hamid Karzai, var på besøg i Washington.
- Ofte undlader de at skyde, de tøver, de er forsigtige i forhold til hvordan de opererer, selvom det ville være mere sikkert for dem bare at beskyde en placering, siger Obama.
En stor del af de civile afghanske tab blev angiveligt dræbt under et amerikansk luftangreb i februar, hvor 23 personer døde.
