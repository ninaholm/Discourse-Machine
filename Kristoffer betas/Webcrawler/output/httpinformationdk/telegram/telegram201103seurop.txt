S: Europagten ser positiv ud
Regeringen ser ud til at kunne få S til at lægge stemmer til, at Danmark tilslutter sig EU's pagt om euroen.


 Det ser ud til, at Socialdemokraterne vil sikre regeringen folketingsflertal for, at Danmarks tilslutter sig som deltagerland til EU's nye pagt mellem eurolandene.
Socialdemokraterne er tilfredse med, at pagten ikke stiller konkrete krav om, hvordan landene fører politik på områder som offentlig løndannelse, pensioner eller tilbagetrækningsalder, siger partiets EU-ordfører, Kim Mortensen.
- Sådan som det ser ud, så ser det positivt ud for os. Det ser ud til, at der er blødt op på Tysklands udspil om, at der skulle være konkrete krav. Så det ser fornuftigt ud, siger Kim Mortensen på baggrund af meldingerne om den dugfriske aftale natten til lørdag.
Han er også tilfreds med, at pagten ikke vil forhindre landene i en finanspolitik, der skaber vækst og beskæftigelse ved at øge de offentlige udgifter i en periode. Noget, som S og SF har som slagnummer for deres valgkamp.
- Der ser ud til at være mulighed for, at der kan føres en proaktiv finanspolitik i stedet for bare at have besparelser som instrument, sådan som borgerlige regeringer foretrækker, siger Kim Mortensen.
I Europaparlamentet har den socialistiske gruppe været forbeholden over for pagten forud for den endelige tale. Med frivilligheden for landene til at vælge finanspolitiske instrumenter venter Kim Mortensen, at hans europæiske partifæller nu også vil være positive.
 - Pagten har til formål at forhindre, at landene kører med offentlige underskud år efter år. Og det kan alle jo kun være for, siger Kim Mortensen.
