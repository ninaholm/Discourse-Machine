Gazprom: Ukraine har en kæmpemæssig gæld
Ruslands energigigant siger, at Kijev har en gæld på 8,4 milliarder kroner for ubetalt gas.


 Den russiske energigigant Gazprom siger, at Ukraine har en kæmpemæssig gæld på 1,55 milliarder dollar (8,4 milliarder kroner) for ubetalt gas, og at landet måske ikke vil være i stand til at opretholde den kredit, som det for øjeblikket nyder godt af i forbindelse med importen af gas fra Rusland.
 - Ukraine skylder den russiske gasgigant Gazprom 1,549 milliarder dollar for ubetalt gas. Vi har gode relationer til Ukraine, og transitten af gas gennem landet fungerer godt. Men de er nødt til at betale for gassen, det er en kæmpemæssig gæld, siger Gazproms talsmand, Sergej Kuprijanov til nyhedsbureauet RIA Novosti.
 - Det er klart, at med en så stor gæld er det ikke sikkert, at Ukraine kan opretholde den discount, som landet nyder godt af. Aftalerne om nedslag i prisen forudsætter fuld og rettidig betaling, siger talsmanden.
