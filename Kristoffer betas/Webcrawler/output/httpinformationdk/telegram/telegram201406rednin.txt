Redningsplan på plads for bornholmsk slagteri
Danish Crowns slagteri i Rønne på Bornholm består. Parterne er nået frem til foreløbig hemmelig redningsplan


 
	Danish Crowns slagteri på Bornholm er reddet. Det betyder efter al sandsynlighed, at de 190 arbejdspladser på slagteriet bliver bevaret på øen.

	Det var ellers planen, at slagteriet skulle være lukket allerede mandag morgen. Danish Crown var klar til at trække stikket, hvis ikke medarbejderne gik ned i løn for at få en spareplan til at hænge sammen.

	Men søndag aften gik forhandlingerne i gang igen om at forsøge at redde slagteriet. Det var Fødevareforbundet NNF på vegne af de ansatte og Dansk Industri på vegne af Danish Crown, der i 11. time mødtes for at forsøge en sidste gang.

	Og onsdag morgen var en redningsplan banket på plads, oplyser de to organisationer samt Erhvervs- og Vækstministeriet.

Sådan skal de 190 arbejdspladser på slagteriet på Bornholm reddes:

	* De ansatte skylder en del af deres løn ind i et medarbejderinvesteringsselskab.

	* Ifølge forbundsformand Ole Wehlast fra NNF kan medarbejderne vælge at skyde 3,5 procent af deres løn ind i investeringsselskabet.

	* Der er tale om en fritvalgsordning, oplyser forbundsformanden.

	* Medarbejderne får indflydelse på investeringer og administration af selskabet.

	* Erhvervs- og Vækstministeriet har tilkendegivet, at der fra statslig side bliver afsat midler til medfinansiering af nye investeringer på Danish Crown, der kan modernisere og udvikle slagteriproduktionen på Bornholm.

	* Aftalen er fem-årig.

	* Når perioden er gået, er der mulighed for, at de ansatte få deres penge igen.

	* NNF oplyser på et pressemøde, at aftalen kun gælder slagteriet på Bornholm

	* Aftalen forudsætter, at slagteriarbejderne på Bornholm og Danish Crown siger ja til redningsplanen i løbet af juni.

	Der har været forhandlet på at finde en løsning på slagteriet siden midten af januar, hvor Danish Crown meldte ud, at der skulle spares 25 millioner kroner om året, hvis slagteriet i Rønne skulle have en fremtid.

	Fra arbejdsgiversiden har kravet været billigere slagteriansatte, der skulle gå otte procent ned i løn. Men det blev blankt afvist af de ansatte og NNF, der i stedet foreslog, at lønnedgangen skulle puttes i en investeringspulje og senere betales tilbage til de ansatte.

	Indtil videre er det hemmeligt, hvad der har fået de stridende parter til at finde hinanden i en fælles løsning.

	Redningsplanen vil blive præsenteret onsdag morgen på et fælles pressemøde klokken ni i Industriens Hus i København. På samme tidspunkt vil medarbejderne på slagteriet i Rønne blive orienteret om redningsplanen.

	- Af hensyn til medarbejderne har parterne ikke yderligere kommentarer eller oplysninger om planen før pressemødet, lyder det i meddelelsen.

	Slagteriet er en af øens største private arbejdspladser. Og samlet er mange landmænd og underleverandører afhængige af, at slagteriet bevares, hvis deres job skal reddes. Det skønnes, at Danish Crown samlet skaber 350-375 arbejdspladser på Bornholm.

Kilder: Fødevareforbundet NNF, DI og Erhvervs- og Vækstministeriet.

