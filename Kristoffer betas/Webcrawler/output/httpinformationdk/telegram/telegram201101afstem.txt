Afstemningen i det sydlige Sudan er gyldig
USA's ekspræsident Jimmy Carter, der står i spidsen for et observatørkorps, erklærer afstemningen gyldig.


 Den 60 procents valgdeltagelse, der er påkrævet for at folkeafstemningen om Sudans deling skal være gyldig, er opnået. Det siger den tidligere amerikanske præsident Jimmy Carter, der står i spidsen for et observatørkorps.
- Kriterierne er allerede opfyldt, så der er ingen tvivl om afstemningens lovlighed, hvad angår antallet af vælgere. Jeg tror, at både valgets gennemførelse og vælgernes frihed til at stemme opfylder internationale standarder, siger Carter.
Han tilføjer, at det samme vil være tilfældet, når det kommer til optællingen af de afgivne stemmer i det sydsudanske uafhængighedsvalg.
Jimmy Carters vurdering af valgdeltagelsen støttes af Souad Ibrahim, der er talskvinde for valgkommissionen. Også hun mener, at valgdeltagelsen i det ugelange valg allerede har oversteget 60 procent. 
