Vinterberg nomineret til stor britisk filmpris
Thomas Vinterbergs Cannes-vinder "Jagten" er med i kampen om årets britiske Bafta-priser.


 Den danske film "Jagten" er med i opløbet, når den mest prestigefyldte britiske filmpris, Bafta, uddeles i næste måned i London.
Thomas Vinterbergs film, der har Mads Mikkelsen i hovedrollen, er nemlig blevet nomineret i kategorien Bedste ikke-engelsksprogede film.
Her skal den op mod nogle af årets helt store europæiske succeser, her i blandt hele tre franske film, nemlig årets Cannes-vinder, Michael Hanekes "Amour", samt biografhittet "De urørlige" og Jacques Audiards "Rust and bone".
Sidste film i kategorien er den norske "Headhunterne", der har danske Nikolaj Coster-Waldau i en bærende rolle.
"Jagten", der har danske premiere torsdag, var med i slutspurten om årets Gyldne Palmer i Cannes. Den pris gik dog til "Amour", men Mads Mikkelsen vandt som den første dansker palmerne for bedste mandlige hovedrolle.
Samtidigt blev "Jagten" også tildelt festivalens såkaldt økumeniske pris.
En af årets store Bafta-vindere kan i øvrigt blive Bond-filmen "Skyfall". Den meget roste 007-film er godt nok ikke nomineret som bedste film, men til gengæld er den med i feltet i hele otte andre kategorier.
Det er bemærkelsesværdigt al den stund, at Bond-filmene siden den første, "Dr. No" fra 1962, kun har vundet to Bafta-priser.
"Skyfall", der har solgt op mod 900.000 billetter i de danske biografer, er blandt andet nomineret i kategorien "Outstanding british film", og filmens karismatiske skurk, Javier Bardem, er nomineret for bedste birolle.
Flest nomineringer er der til Steven Spielbergs Lincoln-film, Ang Lees "Life of Pi" og Tom Hoopers "Les Misérables".
Bafta-priserne uddeles i Londons Royal Opera House den 10. februar.
