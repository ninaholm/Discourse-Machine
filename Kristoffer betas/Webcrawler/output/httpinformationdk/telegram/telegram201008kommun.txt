Kommuner spekulerer for milliarder
33 kommuner har lånt tre milliarder kroner i schweizerfranc, viser undersøgelse. Det er spekulation, siger nationalbankdirektør Nils Bernstein.


 Halvdelen af landets kommuner har kastet sig ud i en omfattende casinoøkonomi for skatteydernes regning. 
En undersøgelse foretaget af avisen Kommunen viser, at 42 ud af de 75 kommuner, som har besvaret spørgsmålene, har lånt penge i schweizerfranc i perioden fra 2007 til 2009. 
- Jeg synes, det er fuldstændigt uacceptabelt, siger professor og ekspert i finansiering Finn Østrup fra CBS til Kommunen.
Ved udgangen af 2009 havde 33 af kommunerne lån for sammenlagt 2,9 milliarder kroner i schweizisk valuta. Siden da er kursen på franc steget med 14,1 procent, og det har forøget kommunernes gæld tilsvarende, så de i dag skylder 3,3 milliarder væk. 
Også nationalbankdirektør Nils Bernstein er kritisk.
- Mit overordnede budskab er, at lån i schweizerfranc er forbundet med betydelig risiko. Der er tale om ren spekulation. Man påtager sig en valutakursrisiko, og bevægelser i valutakurser kan hurtigt udligne gevinsten ved den lavere rente," siger Nils Bernstein til Kommunen.
Ifølge Bernstein er schweizerfrancen på to uger steget med 4,5 procent, og siden årsskiftet er den steget med 14,1 procent. 
- Det er min opfattelse, at det ikke er en kommunal opgave at foretage finansiel spekulation, siger han.
Afdelingschef i KL, Jens Bjørn Christiansen, anerkender risikoen ved et lån i fremmed valuta, men mener alligevel, at der er langt til spekulation. 
- Jeg forstår godt kritikken, og jeg forstår godt, at man synes, at kommunerne ikke må bringe skatteborgernes penge i fare, men jeg synes faktisk bare, at de prøver at gøre det så billigt som muligt, siger han til Kommunen.
