Hækkerup skal afgive ny radar-forklaring
Forsvarsministeren skal nu forklare, hvorfor ministeriet godkendte radar-udstyr til Afghanistan på valgaften.


 Forsvarsminister Nick Hækkerup (S) skal hoste op med nye svar i sagen om udsendelse af et stærkt omdiskuteret luftoperationscenter til Afghanistan.
Det står klart efter et samråd i Folketinget tirsdag, hvor ministeren svarede på kritik fra den tidligere forsvarschef Knud Bartels der mener, at Nick Hækkerup ikke har givet Folketinget "fyldestgørende" oplysninger om luftoperationscentret.
Forsvarsministeriet gav nemlig grønt lys for en udsendelse af operationscentret - en radarstation til omkring 50 millioner kroner - på et ganske usædvanligt tidspunkt:
Nemlig klokken 23:17 på selve valgaftenen den 15. september sidste år.
Og mens Socialdemokraternes Helle Thorning-Schmidt stod i Vega i København og fejrede sin valgsejr, besluttede Forsvarsministeriet altså, at udsendelsen af radaren ikke stred mod den Helmand-plan, som Folketinget vedtog i februar sidste år.
- Nu får jeg jo lavet det svar på, hvad forløbet var den 15. september, og lad os lige se, hvordan det ligger, lød det fra Nick Hækkerup efter samrådet, hvor han pure afviste kritikken fra Knud Bartels.
Han afviste også alle mistanker om urent trav blandt embedsmændene i forsvarsministeriet.
Blot roste han den virkelyst og arbejdsglæde, der tilsyneladende præger embedsværket, når de selv kort før midnat - på en valgaften - viser sig at være på job.
- Noget af det, jeg har fået oplyst, er, at der var nogle folk, der skulle ud i marken for at se, hvordan anvendelsen af luftoperationscentret i nordlige Afghanistan var relevant, lyder Hækkerups begrundelse.
Spørgsmål: Men er det da slet ikke unormalt, at der sidder nogen i forsvarsministeriet og svarer på henvendelser om natten.

- Det tjekker jeg ikke, for jeg er der ikke klokken 23:17 hver dag, lyder det grinende fra Nick Hækkerup.
