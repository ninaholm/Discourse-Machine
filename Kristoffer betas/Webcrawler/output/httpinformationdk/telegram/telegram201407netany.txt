Netanyahu: Gazas indbyggere bruges som '"menneskeskjolde"
Hamas-bevægelsen bruger med fuldt overlæg indbyggerne i Gaza som "menneskelige skjolde", lyder det.


 Den israelske premierminister, Benjamin Netanyahu, siger, at Israel vil gøre, hvad der er nødvendigt, for at stoppe raketangrebene fra Hamas og skabe ro i regionen.
Han siger, at det israelske militær gør dets yderste for at undgå civile tab.
 - Vi forsøger at ramme militære mål, men desværre er der civile tab, som vi beklager og ikke går efter, siger den israelske regeringsleder til tv-stationen CNN.
Han tilføjer, at Hamas med fuldt overlæg går efter civile israelere og bruger indbyggerne i Gaza som "menneskelige skjolde".
På spørgsmålet om, hvor lang tid det vil tage for Israel at opnå målet om at ødelægge et netværk af tunneler, som Hamas har gravet ind under grænsen til Israel, svarer Netanyahu:
 - Det går hurtigt.
 Lederen af Den Arabiske Liga kalder Israels angreb i Gazastriben, der har kostet mindst 60 palæstinensere livet søndag, for "en krigsforbrydelse."
Nabil el-Araby, der leder ligaen, kalder det en "farlig eskalering" af konflikten.
I Washington siger den amerikanske udenrigsminister, John Kerry, at Israel har ret til selvforsvar over for de stadige raketangreb fra Gaza og over for angreb fra tunnelerne.
 - Man har ret til at gribe ind over for et sådant tunnelsystem. Vi støtter fuldt og helt op om det. Og vi støtter Israels ret til at forsvare sig mod raketter, der bliver ved med at komme ind, siger Kerry.
 Han opfordrer Hamas til at overveje en våbenhvile.
- Det er vigtigt, at Hamas nu tager nogle skridt og bliver rimelig og forstår, at en accept af en våbenhvile vil redde menneskeliv, siger Kerry.
 I et interview med CNN har Kerry sagt, at præsident Barack Obama vil bede ham om at tage til Mellemøsten for at bidrage til bestræbelserne på at få en våbenhvile i stand.
