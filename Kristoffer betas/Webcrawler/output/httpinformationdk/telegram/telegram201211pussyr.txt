Pussy Riot-fange går frivilligt i isolation
Et af de fængslede Pussy Riot-medlemmer er nu i enecelle på grund af et dårligt forhold til andre fanger.


 Et af de efterhånden verdenskendte, fængslede medlemmer af den russiske protestgruppe Pussy Riot er blevet flyttet til en isolationscelle, fordi der er en spændt stemning mellem hende og andre fanger i fængslet.
Det oplyser hendes advokat og det russiske fængselsvæsen.
Det er sket efter, at der opstod en konflikt mellem Maria Aljokhina og nogle af hendes medfanger, oplyser hendes advokat, Irina Khrunova, der ikke har yderligere oplysninger om, hvad konflikten handlede om.
En talskvinde for fængselsvæsnet siger, at Aljokhina selv anmodede om at blive flyttet.
- Der opstod spændinger i forholdet til andre fanger, og - formentlig for at undgå at situationen forværredes - besluttede hun at sende en anmodning til fængselsledelsen, og de flyttede hende til en enecelle, siger talskvinden.
Det 24-årige Pussy Riot-medlem vil være isoleret fra de andre fanger i fangelejren i Perm-regionen i tre måneder, medmindre hun selv beder om at blive flyttet tilbage, tilføjer talskvinden.
Hun afviser samtidig forlydender i russiske medier om, at Aljokhina skal have skændtes med de andre fanger eller have modtaget trusler fra sine cellekammerater.
Maria Aljokhina blev sammen med to andre aktivister - den 30-årige Jekaterina Samutsevitj og 22-årige Nadesjda Tolokonnikova - idømt to års fængsel i august.
De tre kvinders forbrydelse bestod i, at de i februar havde afbrudt en gudstjeneste i Moskvas Frelserkirke, hvor de fremsagde en såkaldt punkbøn.
Her bad de Jomfru Maria befri Rusland for den nuværende præsident, Vladimir Putin, som på det tidspunkt var præsidentkandidat.
Siden er Jekaterina Samutsevitj noget overraskende blevet benådet og sat på fri fod, mens Maria Aljokhina og Nadesjda Tolokonnikova er blevet flyttet til hver deres fængsel langt fra hovedstaden, hvor de begge har små børn.
