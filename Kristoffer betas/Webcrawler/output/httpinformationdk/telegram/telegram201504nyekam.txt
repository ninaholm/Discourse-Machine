Nye kampe ryster Yarmouk-lejren tæt på Damaskus
Islamisk Stat kæmper mod palæstinensiske grupper om kontrollen med flygtningelejr i udkanten af Damaskus.


 Islamisk Stat forsøger for alvor at få fodfæste tæt på præsident Bashar al-Assads magtbase i Syriens hovedstad, Damaskus.
Nye kampe er fredag brudt ud i Yarmouk-lejren, hvor Islamisk Stat og rivaliserende grupper kæmper om kontrollen over den palæstinensiske flygtningelejr i udkanten af Damaskus.
- Yarmouk-lejren oplevede en pause i kampene torsdag, men voldsomme kampe begyndte igen ved daggry fredag inde i lejren, siger Rami Abdel-Rahman fra Det Syriske Observatorium for Menneskerettigheder, der følger situationen i Syrien.
Islamisk Stat rykkede ind i Yarmouk onsdag og tog kontrol med store dele af den palæstinensiske flygtningelejr. Det er første gang, at den ekstremistiske gruppe i større omfang indtager et område så tæt på hovedstaden.
Yarmouk ligger nogle få kilometer fra Damaskus' centrum. I forvejen huser lejren andre oprørsgrupper, som kæmper mod Assad-styret.
Oprindeligt var Yarmouk hjemsted for omkring 150.000 palæstinensiske flygtninge, men efter krigen i Syrien brød ud, er langt størstedelen af indbyggerne flygtet. I dag menes der at være omkring 18.000 tilbage.
I forvejen kontrollerer Islamisk Stat store områder i Syrien og i nabolandet Irak.
Ifølge Det Syriske Observatorium for Menneskerettigheder har Islamisk Stat i de seneste fem dage henrettet mindst 69 mennesker, for manges vedkommende fordi den militante bevægelse beskylder dem for at arbejde for det syriske styre.
Blandt de henrettede er tre børn og 11 kvinder, oplyser observatoriet.
