V raser: Forsvarsminister har ændret vores tolkeaftale
Forsvarsministeren er magtarrogant og har ændret tolkeaftalen fra maj uden om aftalepartier, hævder Venstre.


 Forsvarsminister Nick Hækkerup (S) har ændret tolkeaftalen fra maj uden at orientere partierne bag aftalen.
 Det hævder Venstres forsvarsordfører, Troels Lund Poulsen, efter at debatten om de afghanske tolke, der har hjulpet danske soldater, på ny har taget fart.
Fredag skrev Morgenavisen Jyllands-Posten, at behandlingen af tolkenes sager er overladt til Storbritannien, som formentlig først kommer i gang senere på året.
- Det er helt nyt for mig og meget anderledes, end det vi er blevet orienteret om i Venstre. Jeg føler på ingen måde, at vi er oplyst om de ændringer i aftalen, der er foretaget, hvis man skal tro på det, der står i aviserne, siger han til Ritzau.
- Det, synes jeg, er udtryk for en enorm magtarrogance fra en minister. Samtidig er det noget, vi skal erfare gennem medierne. Og hvis det er forkert, det der står i avisen, så er det nemt for ministeren at gå ud og dementere det.
Tolkeaftalen fra maj blev indgået mellem regeringen, Venstre, De Konservative og Liberal Alliance.
Aftalen betyder på papiret, at tolke, der risikerer Talibans straf på grund af samarbejdet med Danmark, kan få hjælp lokalt eller asyl i Danmark.
Forsvarsministeren forsikrede dengang, at danske myndigheder hurtigt ville rejse til Afghanistan og vurdere hver enkelt tolks behov for asyl.
- Vi er selvfølgelig nødt til at få et meget klart svar fra forsvarsministeren om, hvorfor det, vi aftalte i maj, ikke længere gælder, siger Troels Lund Poulsen.
Information skriver lørdag, at forsvaret ingen anelse har om, hvad der er blevet af 37 afghanske tolke, der har arbejdet for de danske styrker.
Uvisheden skyldes, at tolkene er hyret gennem det private amerikanske firma Mission Essential Personnel, der ikke reagerer på Forsvarets forespørgsler om tolkene.
- Det virker underligt, at man ikke kan finde navnene på de her 37 personer. Og det skal der selvfølgelig gøres en ekstraordinær indsats for, siger Troels Lund Poulsen og fortsætter:
- Vi har lovet de bedste muligheder for tolkene i fremtidens Afghanistan, og derfor kan vi ikke bare læne os tilbage og sige, at det er vanskeligt at finde deres navne. Vi må være mere offensive så, og ministeren må træde i karakter.
