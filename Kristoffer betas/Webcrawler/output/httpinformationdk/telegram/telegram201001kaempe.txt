Kæmperekord i Danmarks Indsamling



 Mere end 130 millioner indsamlede kroner er vej fra Danmark til jordskælvsofrene i Haiti og til Afrikas kvinder. Pengene bliver ligeligt fordelt mellem de to formål, og det er stadig muligt at give bidrag.
Da Danmarks Radios store indsamlingsshow sluttede midnat natten til søndag kunne kassemester Klaus Bundgaard Poulsen gøre beløbet op til 130.662.190 kroner. 
Dermed blev sidste års resultat ved Danmarks Indsamlingen på 78 millioner kroner langt overgået, og det var både private og virksomheder, der skruede op for størrelsen på bidragene.
Hele ugen har mange danskere deltaget i opfindsomme indsamlinger. P3's lyttere samlede gennem non-stop indsamlingsradio fra et glashus på Højbro Plads i København 6,2 millioner kroner sammen. P4's lyttere skaffede knap 3,7 og Ramasjang-kanalen 3,3 millioner kroner.
I call centret glødede telefonerne hele aftenen. Her sad kendte og tog imod bidrag, og kronprins Frederik og kronprinsesse Mary lagde vejen forbi.
Pengene fra Danmarks Indsamling 2010 var i første omgang planlagt til 12 konkrete projekter, der hjælper Afrikas kvinder til en bedre fremtid. Men den akutte katastrofe i Haiti har skabt så stort behov for hjælp, at de 12 organisationer bag Danmarks Indsamling 2010 har besluttet, at ofrene i Haiti også skal have en del af pengene.
Og det var tilsyneladende en rigtig beslutning, hvis man skal tolke ud fra danskernes rekordstore vilje til at give et bidrag.
Organisationerne bag indsamlingen er SOS-Børnebyerne, Dansk Røde Kors, Børnefonden, Red Barnet, Unicef, Læger Uden Grænser, ADRA Danmark, Mellemfolkeligt Samvirke, Care Danmark, Ibis, Folkekirkens Nødhjælp og Dansk Flygtningehjælp.

