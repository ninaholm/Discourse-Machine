København vil udnytte tomme kommunekasser
København kan undgå besparelser ved at udnytte, at kommunerne ikke bruger alle de penge, de må for regeringen. O.k. men hjælp os til gengæld, siger små kommuner


 Pengekassen bugner i København, og det bør kommunen udnytte til at undgå planlagte besparelser på børn og socialt svage. Sådan lyder et forslag fra Københavns socialborgmester, Mikkel Warming (EL). 
Han vil forsøge at få de øvrige partier i Københavns Borgerrepræsentationen med på at bruge ca. 400 millioner kroner mere end planlagt på service næste år. Det kan kommunen gøre ustraffet, fordi landets 98 kommuner samlet set ikke ser ud til at ramme det loft for servicen, som er aftalt med regeringen.
- Byen kommer ikke til at glitre i guld af den grund, men vi kan undgå de store forringelser, der er lagt op til for børnene og de svageste, siger Mikkel Warming.
Ifølge Mikkel Warming vil de københavnske børnefamilier undgå tvunget sommerferielukning på daginstitutionerne, færre pædagoger til at passe på børnene og en stigning i institutionstaksten. Samtidig undgår København at lukke væresteder for psykisk syge og institutioner for udsatte børn.
Fint, men så må I til gengæld sætte skatten ned for at hjælpe os, lyder det fra flere mindre kommuner.
- København har råd til at sætte skatten ned, og hvis de bare sænker den med 0,2 procent, så batter det noget. Så er der plads til os, siger Odders borgmester, Elvin Hansen (S), og tilføjer med henvisning til den bugnende københavnske pengekasse:
- At København så til gengæld hæver serviceniveauet er helt fint med mig.
 I alt 26 kommuner ønsker at sætte skatten op næste år med sammenlagt tre gange så meget, som det er aftalt med regeringen. Det kan ikke lade sig gøre uden sanktioner. Derfor håber mange små kommuner, at de store kommuner med penge i kassen vil sætte skatten ned.
Mikkel Warming afviser dog, at København har råd til at sætte skatten ned. Så kan kommunen ikke opfylde den lovpligtige pasningsgaranti, siger han.
