Signalfejl i Kastrup rammer sydsvensk togtrafik hårdt
Også elektriske problemer og solkurver har medført forsinkelser og aflysninger af togene i Skåne.


 En signalfejl i Kastrup har søndag eftermiddag fået stor indvirkning på togtrafikken i Skåne. Ud over signalfejlen er der også både elektriske problemer og solkurver i det sydsvenske.
Signalfejlen i Kastrup har forårsaget store forsinkelser på Øresundstogene fra Danmark til Sverige, og de svenske jernbaner, SJ's, hurtigtog kører slet ikke over Øresundsbroen søndag eftermiddag. Øresundstogene fra Danmark har lige nu endestation på Malmö Central.
Det indebærer, at passagerer, der skal videre i Sverige, er nødt til at skifte tog og vente på den næste ordinære afgang.
Samtidig har en elektrisk fejl i Kristianstad skabt problemer. Blandt andet er de skånske Pågatog indstillet på strækningen Bromölla til Kristianstad. Der er togpersonale i gule veste til stede for at kunne hjælpe passagererne.
En solkurve har også standset togtrafikken mellem Teckomatorp og Eslöv. Solkurver opstår, når solen bager på jernbaneskinnerne, så stålet udvider og vrider sig, så sporvidden ændrer sig og gør togdrift umulig.
En del af de aflyste og indstillede tog er blevet erstattet af busser. Det står ikke klart, hvornår togdriften i Skåne genoptages i fuldt omfang.
Skånetrafikens hjemmeside: www.skanetrafiken.se opdateres løbende med nyt om situationen.
