Mistænkte pirater udleveres til Kenya
Danmark og Kenya har indgået en aftale om, at 24 mistænkte pirater på Esbern Snare retsforfølges i Kenya.


 24 mistænkte pirater om bord på det danske krigsskib Esbern Snare udleveres til retsforfølgelse i Kenya.
Anklagemyndigheden i Kenya har meddelt, at landet er parat til at modtage alle 24 med henblik på at stille dem for retten, oplyser Udenrigsministeriet.
Det er første gang, at mistænkte pirater, der er tilbageholdt af Danmark, overgives til retsforfølgelse i et land i området ved Somalia.
- Jeg er overordentlig tilfreds med, at det nu er lykkedes at få et tilsagn fra Kenya om, at de 24 mistænkte somaliske pirater på Esbern Snare vil blive retsforfulgt i Kenya, siger udenrigsminister Lene Espersen i en skriftlig kommentar.
Ifølge Ritzaus oplysninger har diplomater fra Udenrigsministeriet arbejdet hårdt for at få aftalen på plads. De 24 mistænkte pirater blev fanget i midten af maj sammen med en gruppe iranske gidsler, som besætningen på Esbern Snare befriede.
De iranske gidsler er siden udleveret til Iran, og på dansk foranledning har de iranske myndigheder opsøgt de tidligere gidsler i deres fiskerlandsbyer for at få erklæringer om de mistænkte somaliske pirater til brug for de kenyanske domstole.
- Jeg har personligt engageret mig meget i at sikre, at de pirater som danske fartøjer tilbageholder, også bliver stillet for en domstol og får deres velfortjente straf, siger Lene Espersen.
- Det er lykkedes i denne sag, bandt andet fordi vi har haft et fortrinligt samarbejde med Kenya, som yder en fantastisk indsats på dette felt. Men også fordi det i denne sag var muligt for os at indsamle et tilstrækkelig stærkt bevismateriale hos de iranske fiskere, som var gidsler hos piraterne, tilføjer hun.
- Det bevismæssige vil altid være en udfordring - men sagen hér viser, at overgivelse til national retsforfølgelse i regionen kan finde sted, når beviserne er til det.
