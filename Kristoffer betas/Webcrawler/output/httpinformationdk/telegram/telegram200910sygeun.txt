Syge skal undersøges på privathospital



 Det skal være slut med, at danskere, der har ondt, skal vente i månedsvis på at få stillet en diagnose. Regeringen har nemlig sendt et lovforslag i høring, som skal give borgerne ret til undersøgelse på et privathospital, hvis køen i det offentlige er for lang. Det skriver Politiken.
 - Det er ikke optimalt. Så hvis sundhedsvæsnet ikke kan give svar inden en måned, skal borgerne på det offentliges regning kunne gå til en privat klinik eller hospital og blive gennemtestet, indtil de får en diagnose, siger sundhedsminister Jakob Axel Nielsen (K).
 Flere danskere venter i op til et halvt år på at få foretaget skanninger, taget billeder eller blive undersøgt på anden måde. Men borgerne bliver utrygge, når de skal vente så længe, mener sundhedsministeren.
 I forvejen er der en behandlingsgaranti, som sikrer, at en patient maksimalt skal vente en måned på behandling. Men behandlingsgarantien træder ikke i kraft, før man har fået stillet en diagnose.
 Gennemsnitligt venter danskerne otte uger på en CT-skanning, 12 uger på en MR-skanning og 10 uger på en ultralydsundersøgelse af hjertet, viser tal fra Sundhedsstyrelsen.
