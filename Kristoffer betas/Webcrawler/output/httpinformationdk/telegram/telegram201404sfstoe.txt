SF støtter ikke en ny bevilling til GGGI
SF vil ikke kaste flere offentlige kroner efter den omstridte klimaorganisation GGGI, understreger ordfører.


 
	SF har efter nogle uger i tænkeboks besluttet sig for, at partiet ikke vil smide flere penge efter klimaorganisationen GGGI (Global Green Growth Institute, red.). Det fastslår partiets udviklingsordfører, Trine Pertou Mach.

	- SF støtter ikke en ny bevilling til GGGI. At der har været masser af rod i butikken - som GGGI til dels har ryddet op på - ved alle vel, men vi er ikke overbeviste om, at GGGI fremadrettet vil kunne forventes at levere, siger hun og tilføjer:

	- Der er simpelthen for mange uklarheder omkring organisationens evne til at levere på den vigtige dagsorden grøn omstilling.

	Både Enhedslisten, Liberal Alliance og Dansk Folkeparti har tidligere gjort det klart, at partierne ikke vil forlænge den danske statskasses bevilling på 90 millioner kroner til GGGI sådan, som regeringen og et bredt flertal i Folketinget ønsker.

	- Dagsordenen med at fremme grøn omstilling er vigtig og rigtig, og SF støtter den selvsagt. Men jeg kan ikke se noget, der gør, at GGGI skulle være den rette organisation at give pengene til, lyder det fra Trine Pertou Mach.

	SF's udmelding kommer på dagen, hvor udviklingsminister Mogens Jensen (S) i et samråd i Folketinget om GGGI fastholder, at regeringen ønsker at fastholde støtten til den omstridte organisation.

	GGGI blev for alvor kendt i offentligheden i forbindelse med Venstre-formand Lars Løkke Rasmussens mange rejser på første klasse for klimaorganisationen.

	- Vi render ikke af pladsen, når der er modstand, siger Mogens Jensen med henvisning til kritikken af GGGI.

	- Vi bliver. Ikke med blanke øjne og blankochecks, men med krav, siger Mogens Jensen på samrådet onsdag.

