Ekspert: Dronningen mangler øjenkontakt med folket
Dronningens nytårstale mangler nærvær, mener taleekspert. Hun beskriver talen som en traditionel nytårstale.


 Dronning Margrethe kunne blive en bedre og mere imødekommende taler, hvis hun tog digitale hjælpemidler i brug, så hun kigger mere direkte ind i kameraet.
Sådan lyder vurderingen af årets nytårstale fra Trine Nebel, der er selvstændig rådgiver og taleskriver med en mastergrad i retorik og formidling.
- Det er ærgerligt, at dronningen læser så meget op. Det er mere oplæsning, end det er tale til folket.
- Overvej en teleprompter, bid skeer med digitaliseringen. Lær hvor utroligt enkelt, det er at læse op fra en teleprompter og samtidig have øjenkontakt med folket. Så vil vi alle få en helt anden nærværende oplevelse af dronningen, lyder det gode råd fra Trine Nebel.
En teleprompter er en teknisk installation, som afspiller den forberedte tale direkte på kameraet, så taleren undgår at kigge ned i teksten hele tiden.
- Når vi har så lidt øjenkontakt med dronningen, så øger det afstanden mellem hende og os, og vi får en fornemmelse af, at hun læser op for os og ikke taler med os, forklarer Trine Nebel.
Efter at have set alle dronning Margrethes nytårstaler er Trine Nebel ikke sen til at vurdere dette års tale som en klassisk nytårstale.
- Dronningens taler er alle skåret over samme læst. Der var intet i dronningens tale i år, som adskilte sig fra det, som er en fuldstændig traditionel nytårstale, siger hun.
Helt efter bogen var der også en ting, som er beregnet til at blive det store samtaleemne under nytårsmenuen: Advarslen mod farerne ved internettet og Facebook.
- Hvert år har talen en lille ting og en lille passus, der gør, at vi taler om nytårstalen bagefter. I år er det helt klart digitaliseringen og afstanden mellem mennesker. Dronningen er simpelthen bange for, at vi mister den personlige kontakt med hinanden, vurderer Trine Nebel.
På indholdssiden bevæger dronningen sig på "en interessant værdipolitisk kurs", mener Trine Nebel.
Hun peger på, at dronningen både nævner behovet for at tage personligt ansvar og ikke overlade det hele til samfundet, vurderingen af EU og det europæiske samarbejde som et gode, advarslen mod at stræbe efter det perfekte og det overfladiske samt fremhævningen af den personlige udvikling frem for den digitale udvikling.
