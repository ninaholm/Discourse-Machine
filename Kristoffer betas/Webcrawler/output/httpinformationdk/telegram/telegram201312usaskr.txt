USA skruer bissen på: Vi finder os ikke i Kinas zone
USA accepterer ikke luftforsvarszonen. Den vil ikke have nogen effekt på amerikanske operationer, siger Biden.


 Den amerikanske vicepræsident Joe Biden har skærpet retorikken over for Kina og landets luftforsvarszone, som amerikanerne lige som Japan og Sydkorea nægter at anerkende.
- Jeg var fuldstændig klar i mælet på vegne af min præsident: Vi accepterer ikke den zone. Den vil ikke have nogen effekt på amerikanske operationer. Ingen. Nul, siger Biden i en tale i Seoul.
Tidligere på ugen var Biden på besøg i Kina, blandt andet for at diskutere den luftforsvarszone, som Kina i forrige uge besluttede at indføre over Det Østkinesiske Hav.
Japan, Sydkorea og USA er stærkt utilfredse med Kinas luftforsvarszone, der blandt andet ligger over en øgruppe, som har været under japansk overherredømme siden slutningen af 1800-tallet.
Kina kræver, at fly, der ønsker at trænge ind i den nye luftzone, på forhånd identificerer sig, spørger om tilladelse og opretholder en tovejskommunikation.
Både Japan og USA har allerede brudt kinesernes regler for zonen uden at møde modstand fra den kinesiske kystvagt.
Biden talte onsdag i Folkets Store Hal i Beijing, hvor han blandt andet roste præsident Xi Jinping for at være åbenhjertig og ærlig.
