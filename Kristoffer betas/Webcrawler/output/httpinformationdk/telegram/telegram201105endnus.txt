Der er endnu en sexsag på vej mod IMF-chef
IMF-chef Strauss-Kahn anklages nu også af en fransk forfatterinde. Hun siger, at han overfaldt hende i 2002.


 Den franske forfatter og journalist Tristane Banon vil sagsøge chefen for den internationale valutafond (IMF) Dominique Strauss-Kahn for i 2002 at have sexoverfaldet hende.
Det siger hendes advokat, efter at Strauss-Kahn er anholdt i New York i en sag, der minder om forfatterens anklage.
Den 31-årige Tristane Banon har tidligere fortalt offentligheden om sin beskyldning mod Strauss-Kahn. Det var i 2007 på fransk tv og i et interview med en netavis.
Her fortalte hun, at en ledende politiker - som en brunstig chimpanse - havde taget på hende. Og godt et år senere bekræftede hun, at hun havde talt om Dominique Strauss-Kahn.
Hun har endnu ikke valgt at gå rettens vej med beskyldningen.
- Vi planlægger at rejse en sag. Jeg arbejder med hende, siger advokaten David Koubbi.
Han tilføjer, at Tristane Banon ikke tidligere er gået til myndighederne med sagen, fordi hendes mor, der er lokalpolitiker fra Strauss-Kahns Socialistiske Parti, talte hende fra det.
Dominique Strauss-Kahn er mødt op i retten i New York, hvor han skal stå skoleret i en anden sag om sexoverfald.
I den sag er han mistænkt for at have forulempet en stuepige seksuelt på et hotelværelse, og politiet har sigtet ham for seksuelt overgreb, forsøg på voldtægt og ulovlig indespærring.
Hans forsvarere siger, at han nægter sig skyldig i anklagen.
 Dominique Strauss-Kahn fuld opbakning fra sin hustru. Hun tror overhovedet ikke på beskyldningerne mod ægtemanden.
IMF-chefen er kendt for sin økonomiske skarpsindighed og politiske evner. Derudover er han beskrevet som lynende intelligent, men også inderligt charmerende.
Rygter om sidespring og diverse former for upassende seksuel adfærd har forfulgt Dominique Strauss-Kahn gennem hele hans karriere i en grad, så den franske ugeavis Le Journal du Dimanche har tildelt ham titlen "Den Store Forfører".
