Assad udnævner afhoppet ministers afløser
Præsident Assad udnævner sin sundhedsminister til ny premierminister. Den forrige regeringschef hoppede af.


 Syriens præsident, Bashar al-Assad, har udnævnt Wael al-Halqi til premierminister, meddeler det statslige tv i Syrien.
Wael Halqi kommer fra stillingen som sundhedsminister.
- Præsidenten har underskrevet dekret 298, der udpeger Wael al-Haqi til ny premierminister, meddeler tv-kanalen.
Halqi erstatter Riad Hijab, der forleden hoppede af.
Den nye regeringschef er født i 1964 og kommer fra den sydlige provins Deraa, hvor opstanden i Syrien begyndte for 17 måneder siden.
Umiddelbart efter at det i mandags blev kendt, at Hijab er hoppet af, blev Omar Ghalawanji udpeget til midlertidig premierminister.
Så reelt er det Ghalawanji, som Halqi erstatter.
I øvrigt tyder det på, at højtstående syrere fortsat forlader Assad.
Det tyske nyhedsbureau dpa skriver, at protokolchefen for præsidentpaladset, Mouheddine Muslmani, har forladt sit job og har sluttet sig til oppositionen.
Ifølge dpa kommer oplysningen fra Yasser Aboud - en af kommandanterne i oprørsstyrken Syriens Frie Hær (FSA) - som den arabiske tv-station al-Arabiya citerer.
Det tyske nyhedsbureau skriver, at det også var Aboud, der hjalp den tidligere premierminister med at hoppe af.
