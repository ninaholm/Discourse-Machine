Ny valgrunde i Thailand forløb roligt
Tilhængere af regeringen optrappede demonstrationer, da Thailand søndag afviklede et omvalg i flere provinser.


 Thailand har søndag afviklet et omvalg i fem provinser, hvor valghandlingerne blev afbrudt af regeringsfjendtlige demonstranter ved valget i sidste måned.
Der var ingen rapporter om vold i forbindelse med valgdagen, selv om regeringens tilhængere optrappede deres demonstrationer mod oppositionen.
Uanset udfaldet af valget er der ingen forventninger om, at det vil mindske spændingerne i det stærkt splittede sydøstasiatiske land, der er populært blandt turister og investorer trods otte år med politisk uro.
Demonstranter, der kæmper for at få premierminister Yingluck Shinawatra afsat, var søndag samlet i den centrale Lumpini Park. Parken er et nyt samlingssted for oppositionen, efter at protestlederen Suthep Thaugsuban har sagt, at aktivisterne kun skal samles et enkelt sted.
Men på valgdagen optrappede aktivister, der støtter premierministeren, deres demonstrationer en række forskellige steder i hovedstaden, Bangkok.
Valget den 2. februar var et forsøg på at dæmpe urolighederne i landet, men oppositionen boykottede begivenheden.
Yingluck Shinawatra har været premierminister siden 2011. Hun er søster til tidligere premierminister Thaksin Shinawatra, som blev styrtet ved et militærkup i 2006 og efter sin flugt i eksil blev idømt to års fængsel in absentia for magtmisbrug og korruption.
Den seneste politiske uro brød ud, da regeringen i oktober sidste år foreslog amnesti for personer, som er dømt for politisk-relaterede lovbrud i perioden 2006 til 2013.
Forslaget, der siden blev trukket tilbage, ville have givet Thaksin mulighed for at vende hjem fra eksil uden at skulle afsone sin dom.
Oppositionen, som har tabt en række valg, har ikke ønsket noget valg, men vil have regeringen erstattet af et såkaldt folkeråd.
