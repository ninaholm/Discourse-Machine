140 millioner i dyb fattigdom i Asien



 Flere end 140 millioner mennesker kan blive kastet ud i dyb fattigdom i asiatiske lande på grund af den globale økonomiske krise. Det advarer ILO, Den Internationale Arbejdsorganisation, om i en ny rapport offentliggjort i dag. 
 Antallet af arbejdsløse ventes at stige med hele 23,3 millioner mennesker alene i år, mens hele 60 millioner risikerer at blive kastet ud i usikker deltidsjob.
 - Der er tale om en dramatisk stigning i arbejdsløsheden. Ifølge vore analyser kan op mod 140 millioner mennesker blive kastet ud i ekstrem fattigdom, hedder det i ILO-rapporten.
 ILO advarer om, at kun få lande i Asien og i Stillehavsområdet har sociale sikkerhedsnet, som kan afbøde konsekvenserne.
 - Mange børn og unge risikerer at måtte opgive deres skolegang for at gå på arbejde og støtte deres familier, påpeger ILO i rapporten.
 Den Internationale Arbejdsorganisation opfordrer regeringer at sikre, at ansattes rettigheder ikke undergraves. Desuden skal regeringer gribe ind, så allerede opnåede sociale fremskridt ikke bliver elimineret på grund af krisen.
