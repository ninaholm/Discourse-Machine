Arkæologer: Ishøjfyrsten blev myrdet



 Analyser af de jordiske rester fra et gravfund i Ishøj har afsløret et omkring 1800 år gammelt mord. Det mener antropolog Pia Bennike fra Københavns Universitet, som har brugt mere end et år på at undersøge graven, skriver videnskab.dk. 
 Efter at have nærstuderet skelettet i mikroskop, konkluderer Pia Bennike, at et stjerneformet hul fra en pilespids øverst i kraniet klart har været en af årsagerne til, at Ishøjfyrsten døde - det samme gælder to fire centimeter lange læsioner i baghovedet, der er lavet af skarpe klinger. Derudover indikerer læsioner fra et hug nedefra på venstre underben, at fyrsten har været til hest, og derfor sandsynligvis blev dræbt i kamp, fortæller Pia Bennike. 
 Ishøj-området gemmer på noget af det fedeste muldjord i Danmark, og der er fundet flere jernaldergrave, hvor de døde har fået meget righoldige gaver med på dødsfærden. Ishøjfyrsten, der også kaldes Ellekildemanden, blev fundet i Torslunde mellem Ishøj og Taastrup tilbage i oktober 2007. Ifølge arkæologerne var fyrsten en mand på omkring 1,80 meter og over 40 år, da han blev lagt i graven. Med sig fik han blandt andet et vinsæt i kobber fremstillet i Romerriget.
