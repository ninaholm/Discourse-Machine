Køkkenmedarbejdere serverer Roskildesyge
Syge køkkenmedarbejdere, der møder for tidligt efter en omgang roskildesyge, smitter restaurantgæster.


 Selv om du er blevet rask efter nogle sygedage med opkast og diarré, kan du stadig smitte andre.
- I opklaringen af de seneste års mange udbrud har vi mødt køkkenmedarbejdere, som ligefrem var stolte over, at de kunne gå på arbejde med kvalme og maveonde, fortæller Fødevarestyrelsens udbrudskoordinator, Morten Lisby, og fortsætter:
- I andre tilfælde har køkkenet på grund af travlhed valgt at gå på kompromis med fødevaresikkerheden og ladet syge køkkenmedarbejdere arbejde alligevel.
Køkkenmedarbejdere, som møder for tidligt på arbejde efter en omgang roskildesyge, er hvert år den hyppigste årsag til, at gæster i kantiner og på restauranter bliver smittet gennem mad og får både diarré, opkast og mavekramper.
De seneste tre år er både antal af udbrud og antal gæster med roskildesyge steget. Derfor gennemfører Fødevarestyrelsen de kommende måneder en omfattende kontrol og en informationskampagne i caféer, kantiner, restauranter og smørrebrødsbutikker.
Kampagnen fokuserer blandt andet på smittekilder og personlig hygiejne, men hverken håndsprit eller plastikhandsker er effektive nok til at stoppe roskildesyge.
- Budskabet er helt klart, at man skal blive hjemme, når man er syg med opkastninger og diarré, og i mindst to døgn efter man føler sig rask. For her smitter man stadig, fortæller Morten Lisby.
Han peger derudover på, at man selvfølgelig altid skal sørge for en høj håndhygiejne og hyppigt vaske hænder med lunkent vand og sæbe.
Sidste år registrerede Fødevarestyrelsen 18 sygdomsudbrud med mere end 600 syge gæster.
I alle tilfælde var årsagen, at køkkenmedarbejderne enten selv havde været syge, var mødt for tidligt på arbejde igen, eller havde novovirus (roskildesyge) på hænderne efter at have passet deres syge børn.
