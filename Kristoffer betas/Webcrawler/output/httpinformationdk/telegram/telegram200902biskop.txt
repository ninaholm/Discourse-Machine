Biskopper på lobbyarbejde i Bruxelles



 En 23-mand stor dansk kirkedelegation, som tæller seks biskopper, traver i øjeblikket Bruxelles tynd på en tredages politisk studietur i EU-systemet. De trykker hænder med politikere og besøger kirkeorganisationer, som opererer i byen.
 Men ordet "lobbyisme" er egentligt bedre end sit rygte, fortæller en af idémagerne bag rejsen, Kresten Drejergaard, biskop over Fyns Stift:
 - Lobbyisme kan være mange fornuftige ting. De kirkelige institutioner kan levere sprog og inspiration til politiske beslutninger. Jeg taler meget gerne med politikere. Både i Danmark og i udlandet, siger biskoppen til Ritzau.
 Han mener, at kirkens folk og politikerne bør tale sammen og nævner klimakampen som eksempel på, hvor kirken kan presse på for at passe bedre på kloden.
 - Man skal slå sig sammen med alle gode kræfter, som er indstillet på, at nu må vi bremse op på de effekter, der skader klimaet. Det kan man gøre uanset, om man er ateist, socialdemokrat, kirkemenneske eller noget helt fjerde, siger Kresten Drejergaard.
 EU-parlamentariker Margrethe Auken (SF) glæder sig over de gejstliges gejst for Europapolitikken:
 - Vi har brug for, at de kirkelige stemmer blander sig i debatten hernede. Og udøver en form for lobbyarbejde, siger hun.
