Kenyas omstridte nye præsident er taget i ed
Uhuru Kenyatta kan tage fat på arbejdet efter at have aflagt ed som Kenyas fjerde præsident ved stor ceremoni.


 Uhuru Kenyatta er tirsdag trådt i sin fars fodspor og kan nu kalde sig Kenyas fjerde præsident efter en storstilet ceremoni på et tætpakket stadion i Nairobi.
Den 51-årige multimillionær Kenyatta, der er søn af Kenyas første præsident, Jomo Kenyatta, aflagde ed som præsident med hånden på en af sin fars bibler.
- Jeg sværger, at jeg vil bære sand troskab til Republikken Kenya, sagde han.
 Kenyatta lovede i sin tale også at "beskytte og forsvare suveræniteten, integriteten og værdigheden hos befolkningen i Kenya".

Titusinder af hans landsmænd og et større antal afrikanske stats- og regeringschefer deltager tirsdag i ceremonien sammen med ambassadørerne fra USA og EU i Kenya.
Ved samme lejlighed aflagde William Ruto ed som vicepræsident.
- Jeg vil altid sandt og flittigt tjene folket og Republikken Kenya, sagde han.
Kenyattas tiltrædelse er kontroversiel af flere årsager:
Han vandt præsidentvalget 4. marts med et mulehårs forspring i første valgrunde efter beskyldninger om valgfusk.
Men landets højesteret afgjorde i påskeweekenden, at valget, hvor Kenyatta fik 50,7 procent af stemmerne, var frit, retfærdigt og troværdigt, hvilket udløste uroligheder i oppositionshøjborgen Kisumu i det vestlige Kenya.
Og Den Internationale Straffedomstol (ICC) har tiltalt den nye præsident for forbrydelser mod menneskeheden - ligesom hans vicepræsident også står tiltalt.
Anklagemyndigheden i Haag beskylder ham for at have opildnet forskellige grupper til etnisk vold, som udviklede sig til et regulært blodbad i forbindelse med det seneste præsidentvalg i 2007.
Flere end 1100 mennesker mistede livet, og urolighederne førte til fordrivelsen af over en halv million mennesker, inden det lykkedes at få bilagt den politiske krise.
ICC mener, at Kenyatta betalte en kriminel bande, der er berygtet for at hugge hovederne af deres ofre, til at gennemføre gengældelsesangreb og forsvare Kikuyu-stammen, som han selv tilhører.
Den nye præsident afviser anklagerne, men flere vestlige lande har antydet, at ICC-tiltalen kan få diplomatiske konsekvenser, nu da han er tiltrådt.
