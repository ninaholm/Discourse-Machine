USAs hær ramt af rekordmange selvmord



 Antallet af selvmord i det amerikanske militær er på vej mod en tragisk rekord.
 Indtil nu er der meldt om 140 selvmord i år i de væbnede styrker, og det er samme antal selvmord, der var i militæret i hele 2008.
 I fjor blev der registreret det højeste antal selvmord på et år blandt amerikanske militærfolk.
 Årsagen til de mange selvmord er ikke klar. General Peter Chiarelli, vicestabschef i hæren, siger, at omkring en tredjedel af selvmordene er registreret blandt soldater, der endnu ikke var sendt på tjeneste i Irak eller Afghanistan.
 - Det er næsten sikkert, at vi ender højere end sidste år, siger generalen.
 Tallet 140 blev registreret mandag den 16. november.
 De 140 selvmord blev begået af soldater i aktiv tjeneste. Samtidig er der i år registreret 71 selvmord blandt soldater, der ikke længere er i aktiv tjeneste.
 I 2008 var antallet af selvmord blandt soldater uden for aktiv tjeneste 57. 
