Kvinde er i søgelyset for lufthavnsbombe
Terrorbomben, der kostede 35 livet i Moskvas Domodedova-lufthavn, blev muligvis udløst af en kvinde.


 Det var muligvis en kvindelig selvmordsbomber, der stod bag et terrorangreb mandag mod Moskvas travleste lufthavn, der kostede 35 mennesker livet. 
Det oplyser det russiske nyhedsbureau RIA Novosti med henvisning til sikkerhedskilder.
- Eksplosionen fandt sted, da den formodede kvindelige selvmordsbomber åbnede sin taske, siger en unavngiven sikkerhedskilde.
- Terroristen var ledsaget af en mand. Han stod ved siden af hende og eksplosionen rev hovedet af ham, siger kilden videre.
Russiske efterforskere sagde mandag, at de havde fundet et "arabisk-udseende" hoved, man umiddelbart mente tilhørte selvmordsbomberen.
RIA Novosti skriver videre, at terrorangrebet havde alle kendetegn på at være blevet udtænkt af oprørere fra Nordkaukasus.
Ingen har taget skylden for terrorangrebet på Domodedova-lufthavnen. 
Tirsdag morgen var 87 kvæstede fra angrebet indlagt på sygehuse i og omkring Moskva, oplyser det russiske sundhedsministerium. 
Tilstanden hos tre af disse beskrives som ekstremt alvorlig, mens den hos 32 andre beskrives som alvorlig.
35 mennesker mistede livet ved selvmordsbomben, oplyser vicesundheds- og socialminister Maxim Topilin på en pressekonference i det russiske ministerium for nødberedskab, RME.
Ifølge oplysninger fra RME er der seks udlændinge blandt de indlagte. Tre af dem er fra Tadsjikistan, en fra Storbritannien, en fra Moldova og en fra Serbien.
