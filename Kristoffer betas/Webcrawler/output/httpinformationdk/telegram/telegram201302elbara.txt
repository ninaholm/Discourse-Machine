ElBaradi opfordrer til boykot af egyptisk valg
Valg vil kun forværre det politiske klima, advarer Egyptens mest fremtrædende liberale politiker.


 Den liberale egyptiske politiker Mohamed ElBaradei opfordrer til en boykot af parlamentsvalget i april.
Den tidligere leder af FN's atomenergiagentur siger på Twitter, at han ikke vil deltage i handlinger, som fører folk bag lyset. Han henviser til, at han i 2010 også opfordrede til en boykot af et valg udskrevet af den daværende præsident, Hosni Mubarak.
- I dag gentager jeg min opfordring. Jeg vil ikke være en del af et bedrag, siger ElBaradei.
Både liberale og venstreorienterede beskylder præsident Mohammed Mursi for at skabe stadig større kløfter i landet.
 ElBaradei har sagt, at et valg uden større national forståelse og dialog vil forværre det politiske klima.
- Polarisering, ekskludering og udelukkelse vil sammen med økonomiske problemer og dårlig sikkerhed bringe os mod afgrunden, skriver han på Twitter.
Egypterne skal til stemmeurnerne den 27. april. Det nye parlament vil træde sammen den 6. juli.
Det er håbet, at valget vil løse den interne politiske krise, der undertiden har ført til vold i landet. Men Egypten synes at være mere splittet end nogensinde mellem islamistiske partier og en mere verdslig opposition.
Mursi har længe været under et stigende pres for at imødekomme oppositionens krav om mere indflydelse. Der er også tiltagende krav om, at Mursi skal få gang i økonomien, der er hårdt ramt af to års uroligheder.
 Mursis Muslimske Broderskab, der er landets mest organiserede islamistiske bevægelse, kom til magten ved et demokratisk valg efter en folkelig opstand, som væltede Hosni Mubarak.
Det Muslimske Broderskab har tidligere sagt, at det forventer at vinde flere mandater ved det kommende valg end ved det forrige. Her fik Broderskabet omkring 40 procent af stemmerne.
