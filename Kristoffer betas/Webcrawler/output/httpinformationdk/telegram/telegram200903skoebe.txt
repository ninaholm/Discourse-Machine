S i København i syv sind



 Med Christine Antorinis endelige afvisning af, at hun forlader landspolitik frem for at overtage posten som spidskandidat for Socialdemokraterne i København, står partiet på bar bund. Det erkender kredsformanden for Indre By, Eskild Dahl Pedersen. 
 - Det er rigtig skidt for S i København, at Christine har sagt nej tak. Hun er både seriøs, hårdtarbejdende og en stor profil. Lige nu må vi erkende, at vi næppe får det samme i en ny kandidat, og der er ingen emner, som rydder bordet, sådan som Christine ville have gjort, siger Eskild Dahl Pedersen. 
 I vækstlaget i niveauet under Antorini finder man de nuværende medlemmer, som allerede er en del af overborgmester Ritt Bjerregaards hold. Og det er ifølge kredsformanden her, man skal finde den nye spidskandidat. Men lige nu føler partiet sig slået hjem til start. 
 - Vi er tilbage til den position, som vi var i for fire år siden, hvor Jens Kramer Mikkelsen takkede af. Vi havde håbet, at Ritt Bjerregaard havde taget endnu en tørn, så hendes yngelpleje var færdigmodnet. Nu må vi kigge blandt arbejdshestene i den nuværende gruppe, siger han videre. 
 Ritt Bjerregaards lærling Anne Vang er i gang med at opbygge sig en solid politisk karriere. Men med sine blot 24 år vil Eskild Dahl Pedersen nødig kaste hende for løverne og det opslidende politiske system på rådhuset. 
 - Jeg synes, at det vil være rigtig synd, hvis vores unge talenter, som er i gang med at bygge en flot politisk karriere op, skal knække halsen på det her system, fordi de kom til for tidligt, uddyber han.  
