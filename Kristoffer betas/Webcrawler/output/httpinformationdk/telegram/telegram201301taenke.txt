Tænketank ser plads til investeringer trods EU-regler
Tænketanken Cevea anklager regering og opposition for at gemme sig bag EU og undlade investeringer.


 Både regering og opposition gemmer sig bag EU's henstilling til dansk økonomi i stedet for at sætte flere penge af til offentlige investeringer. Det mener tænketanken Cevea, der henviser til beregninger fra de økonomiske vismænd.
- Det holder simpelthen ikke, når politikerne bliver ved med at påstå, at den offentlige økonomi er presset til det yderste, og at EU-henstillingen forbyder yderligere initiativer, siger Kristian Weise, direktør i Cevea.
EU-henstillingen går ud på, at Danmark fra 2010 til 2013 skal gennemføre strukturelle budgetforbedringer på 1,5 procent af bruttonationalproduktet, BNP.
Det mener både Finansministeriet og EU, at man har nået. Vismændene i Det Økonomiske Råd mener i deres seneste rapport ifølge Cevea, at de offentlige finanser endog er forbedret med to procent af BNP.
- De vurderer, at vi allerede nu overholder EU-henstillingen med 0,5 procent mere af BNP, end hvad kravet til os er, siger Kristian Weise.
- Det svarer til ni milliarder kroner, som kan bruges til at stimulere økonomien med, fortsætter han.
Kommunerne har i de sidste to år brugt mindre end planlagt. Ifølge Cevea giver det flere job at bruge dette "overskud" på offentlige investeringer end for eksempel på at lette selskabsskatten.
I den "konkurrerende" tænketank Cepos med liberalt-borgerligt udgangspunkt finder man det afgørende, hvad Finansministeriets skøn lander på - altså de 1,5 procent, som EU har krævet.
- Så ifølge EU-reglerne er der ikke plads til nogen lempelse i år, siger Mads Lundby Hansen, cheføkonom i Cepos.
Han mener desuden, at fremrykning af offentlige investeringer har vist sig vanskelige at få gennemført. Typisk går der for lang tid med nye lokalplaner, nabohøringer og andet.
- I stedet kan det anbefales at skære i den budgetterede vækst i det offentlige forbrug i 2013 og bruge råderummet på for eksempel lavere energiafgifter og lavere afgifter på øl og sodavand, siger Mads Lundby Hansen.
