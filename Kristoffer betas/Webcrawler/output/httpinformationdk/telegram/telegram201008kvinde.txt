Kvinder vil sejle med nødhjælp til Gaza
Et skib ventes søndag at sejle med nødhjælp fra Libanon til Gazastriben. Aktivisterne om bord er udelukkende kvinder, heriblandt flere nonner.


 Et skib stævner søndag ud fra den libanesiske havneby Tripoli med lasten fuld af nødhjælp til Gazastriben.
Om bord er omkring 60 kvindelige aktivister fra Libanon, USA og Europa, som vil forsøge at nå frem til den fattige, palæstinensiske enklave.
Ifølge planen sejler skibet, Mariam, fra Tripoli søndag klokken 21 dansk tid til Gaza via Cypern. De 60 kvindelige aktivister, der tæller journalister, læger og en gruppe amerikanske nonner, medbringer blandt andet medicin til kræftpatienter.
- Alle om bord er instrueret i at medbringe oplysninger om deres blodtype i tilfælde af, at de får brug for blodtransfusioner, hvis de angribes af israelske styrker, siger en af arrangørerne, Samar al-Hajj, til den israelske avis Haaretz.
Få dage senere skal et andet skib, Naji al-Ali, følge efter med medicinsk udstyr, blandt andet dialysemaskiner.
- Målet er at bryde blokaden af Gaza, siger Yasser Qashlaq, der ligeledes er en af arrangørerne.
Han nævner ikke, hvornår skibene ventes at nå frem til Gaza.
Libanon og Israel er teknisk set i krig, og Israel har advaret myndighederne i Beirut mod at lade skibet sejle, skriver Haaretz.
Israel har desuden understreget, at landet ikke vil lade skibe komme frem til Gazastriben, hvor israelerne opretholder en blokade til søs.
Ni tyrkiske aktivister blev dræbt under en meget omdiskuteret militæraktion 31. maj, hvor israelske kommandosoldater bordede et skib for at forhindre det i at komme frem til Gaza.
