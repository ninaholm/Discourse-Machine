BP i gang med nyt forsøg på at stoppe olie
Talsmand for BP bekræfter, at "top kill" er i gang. En kompleks operation, der skal stoppe olieudslip fra havbunden i Den Mexicanske Golf.


 Olieselskabet BP har iværksat et dristigt forsøg på at stoppe det katastrofale olieudslip i Den Mexicanske Golf.
Det bekræfter en talsmand for BP onsdag aften.
De amerikanske myndigheder godkendte tidligere på dagen den komplekse operation. Olien er i en måned strømmet ud fra en brønd på havbunden i Den Mexicanske Golf.
Det nye forsøg på at stoppe olien går under betegnelsen "top kill". Tusindvis af kilo tung væske skal hældes gennem en stribe af meget høje rør. Håbet er, at væsken vil fungere som en prop for den udstrømmende olie.
BP har tidligere måttet opgive forsøg på at forsegle olien, der pumper ud i 1600 meters dybde og truer hele den amerikanske kyst ved Den Mexicanske Golf. 
Tony Hayward, der er BP's chef, siger, at der aldrig tidligere er gjort forsøg på at stoppe et udslip med "top kill" på så store havdybder, og han advarer mod at sætte forventningerne for højt.
Præsident Barack Obama svinger pisken over BP og har truet med at lade regeringen overtage ansvaret for at få stoppet udslippet.
Obama ventes torsdag at præsentere en række nye indgreb over for olieselskaber, der udvinder olie til havs.
Millioner af liter olie er allerede trængt ind i delstaten Louisianas marskland. 
