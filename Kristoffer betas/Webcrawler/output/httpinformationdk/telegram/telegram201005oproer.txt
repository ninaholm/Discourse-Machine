Oprørere angriber Somalias præsidentpalads
Islamiske oprørere har angrebet præsidentpaladset i Somalias hovedstad, Mogadishu. Mindst 14 civile meldes dræbt, men tallet kan sagtens være højere.


 Den islamiske Shebab-milits har angrebet præsidentpaladset i Somalias hovedstad, Mogadishu.
Ifølge vidner og regeringstalsmænd har de efterfølgende kampe i det østafrikanske land kostet mindst 14 civile livet. Shebabkrigerne gik til angreb på Shibis- og Bondherekvartererne i hovedstaden. 
Med hjælp fra soldater fra Den Afrikanske Union har regeringsstyrker slået angrebet tilbage. Men efter en kortvarig stilstand rapporteres der atter om kampe søndag morgen.
Angrebet kommer på et tidspunkt, da præsident Sharif Sheikh Ahmed deltager i en fredskonference i Tyrkiet.
- Antallet af dræbte civile under nattens kampe er nået op på 11 og det kan være højere, fordi de militante oprørere har brugt morterer under angreb på andre stillinger i det sydlige Mogadishu her til morgen, siger Mohamed Ali Idle fra sikkerhedstjenesten, til nyhedsbureauet AFP.
Mindst tre andre civile er blevet dræbt og 25 såret netop under kampe i den sydlige del af hovedstaden, fortæller flere øjenvidner. 
Den al-Qaeda-inspirerede Shebabmilits kontrollerer store dele af det lovløse land på Afrikas Horn. 
Offensiven begyndte, da oprørsenheder rykkede ned fra deres bastioner mod Kilometre Zero, en strategisk korsvej, der fører frem til havnen og præsidentpaladset.
Major Ba-Hoku Barigye, der er talsmand for Den Afrikanske Unions mission i Somalia (Amisom), siger, at Shebabs offensiv kræver øjeblikkelig handling.
Hidtil i 2010 er hundredvis af civile blevet dræbt i krydsild som følge af både oprørernes angreb og gengældelsesild fra Den Afrikanske Union eller regeringsstyrkerne.     
