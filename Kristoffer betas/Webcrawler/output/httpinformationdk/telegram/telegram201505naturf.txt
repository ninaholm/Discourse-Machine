Naturfredningsforening kræver undersøgelse af skifergas
Prøveboringerne efter skifergas er sat på pause, fordi der er blevet benyttet et kemikalie uden tilladelse.


 Danmarks Naturfredningsforening er bekymret over den seneste udvikling i Nordjylland, hvor prøveboringerne efter skifergas er sat på pause.
Det sker, fordi det franske firma Total, som står for boringerne, har benyttet et kemikalie, som de ikke har tilladelse til.
Derfor kræver Danmarks Naturfredningsforening nu, at myndighederne foretager en ny VVM-undersøgelse, som undersøger de miljømæssige konsekvenser af projektet. Det siger Stine Beuse Fauerby, energi- og miljøpolitisk medarbejder i Danmarks Naturfredningsforening.
- Vi vil kræve, at der nu laves en supplerende VVM-undersøgelse. De nyeste oplysninger er et godt billede på, at ingen har styr på, hvad der foregår oppe i Nordjylland. Det er meget kritisk, at Total har brugt et stof, som de ikke har tilladelse til, siger hun til Ritzau.
Produktet, som har været brugt, hedder Null Foam. Selvom stoffet ikke er ulovligt, så møder brugen alligevel kritik.
- Det er processen, det her handler om. Det er ligegyldigt, at stoffet er ufarligt i sig selv.
- Man har lavet en undersøgelse, hvor man har sat nogle rammer for, hvad man må bruge til prøveboringerne. Det er bekymrende er, at rammerne er blevet brudt, siger Stine Beuse Fauerby.
Danmarks Naturfredningsforening har hele tiden været kritiske over for prøveboringerne, og de mener forsat, at det er en fejl, at der er givet tilladelse hertil.
- Allerhelst vil vi have stoppet projektet. Skifergas er en risikabel energiform at udvinde, som tidligere har givet store problemer rundt omkring i verden. Det har store konsekvenser for miljøet, siger Stine Beuse Fauerby.
Danmarks Naturfredningsforening er ikke alene i kritikken af projektet. Tidligere har også Greenpeace kritiseret boringerne, som de kalder sundheds- og miljøskadelige.
