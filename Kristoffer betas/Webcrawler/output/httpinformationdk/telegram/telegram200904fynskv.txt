Fynsk von Trier-teater årets forestilling



 Odense Teaters udgave af Lars von Triers film "Breaking the Waves" modtog Reumert-prisen for årets forestilling, da sæsonens bedste præstationer inden for dansk scenekunst blev kåret ved et stort gallashow på Det Kongelige Teater.
 Der var to andre kandidater til prisen: "Ansigtet mod væggen", som Holland House og Café Teatret stod for, og Det Kongelige Teaters ny version af Kaj Munks "Ordet".
 Bikubens Hæderspris på 300.000 kr. tilfaldt balletdanseren Silja Schandorff, der tidligere på måneden dansede af på Det Kongelige Teater.
 Jens Albinus modtog prisen for bedste mandlige hovedrolle i nationalscenens meget moderne og meget omdiskuterede udgave af Herman Bangs "Stuk". 
 Denne forestilling var også med til at give Tammi Øst prisen for bedste kvindelige hovedrolle, idet hendes præstation i "Ansigtet mod væggen" også indgik i juryens vurdering.
 Det Kongelige Teater toppede vinderlisten med syv statuetter, hvoraf de tre tilfaldt "Stuk".
 Bikubenfonden står bag Reumert-priserne, som blev uddelt i 14 kategorier til et samlet beløb af godt 1,3 mio. kr.
 Over 1000 tilskuere, blandt dem prins Joachim og flere medlemmer af regeringen, fyldte teatrets gamle scene. Teatermanden og stand upperen Jonatan Spang var showets vært.

