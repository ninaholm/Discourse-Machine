V om ny tysk mindsteløn: Bureaukratiet når nye højder
Tysk mindsteløn for chauffører vil kvæle små og mellemstore virksomheder i bureaukrati, siger Ulla Tørnæs.


 Det kan ikke være rigtigt, at danske chauffører skal dokumentere, at de overholder en ny tysk mindsteløn forud for hver tur, der går syd for grænsen.
Det fastslår Venstres medlem af EU-Parlamentet, den tidligere minister Ulla Tørnæs, efter at transportbranchen har kontaktet fire ministre, herunder transportminister Magnus Heunicke (S), om sagen.
- Forslaget overdynger særligt de små og mellemstore virksomheder med bureaukrati, så de ender med at bruge tiden på papirbøvl fremfor at drive deres forretning, at skabe arbejdspladser og ny vækst.
- Den tyske bureaukratimaskine når i dette forslag helt nye højder, og jeg hilser derfor den danske vejtransport og logistikbranches initiativ meget velkommen, siger Ulla Tørnæs i en pressemeddelelse.
Ud over det bureaukratiske bøvl kan den tyske aftale bliver en glidebane, hvis andre lande følger efter med lignende forordninger, frygter transportbranchen.
Branchen ønsker som minimum en bilateral aftale mellem Danmark og Tyskland, så den kan slippe for papirarbejdet.
Ulla Tørnæs har rejst sagen overfor EU-Kommissionen, fortæller hun:
- Meget tyder på, at den vil tage sagen yderst seriøst, og at den tager fat i de tyske myndigheder.
- Vi skal sætte foden ned, så ingen EU-medlemslande på egoistisk vis lykkes med at begrænse os i at handle med hinanden og dermed at skabe vækst og beskæftigelse, siger Tørnæs.
