EL: De rige skal betale mere i skat



 De rige skal betale mere i skat, og de fattige mindre. 
 Det er bundlinjen i et nyt skatteudspil fra Enhedslisten. Hvor Folketingets øvrige partier med tilbageholdt åndedræt venter på, at VK-regeringens Skattekommission den 2. februar præsenterer sit udspil, så foreslår Liste Ø allerede nu en skattereform, som efterlader statskassen med en årlig ekstraindtægt på 55 milliarder kroner.
 - Enhedslistens skatteudspil bygger på tre elementer: Mere lighed, flere penge til velfærd og et bedre klima - og i modsætning til andre partier, forfølger hele vores skatteudspil disse mål, siger partiets skatteordfører, Frank Aaen.
 De ekstra 55 milliarder kroner i statskassen skal være med til at lukke det hul på 40 milliarder, som regeringens skattestop og skattelettelser efterlader i år. Selv om der i flere år har været overskud på statens finanser, så tyder alt på, at dette ikke fortsætter. 
