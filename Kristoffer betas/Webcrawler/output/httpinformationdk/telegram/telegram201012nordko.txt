Nordkorea skræmmer med artilleriøvelse
Nordkorea affyrer granater på eget territorium, hvilket skaber nervøsitet i Sydkorea.


 Sydkoreas militær siger, at det har hørt eksplosioner på nordkoreansk territorium. Det antages, at der er tale om en militær øvelse med artilleri. 
- Mindst én eller to eksplosioner blev hørt fra Nordkoreas fastland. Vi antager, at der en en militærøvelse undervejs, siger en talsmand fra Sydkoreas generalstab.
Spændingerne har nået et højdepunkt i det omstridte Gule Hav, efter Nordkoreas dødbringende bombardementer på den sydkoreanske ø Yeonpyeong den 23. november. En militærøvelse skabte desuden panik på øen den 26. november.
En embedsmand fra det sydkoreanske præsidentkontor siger til nyhedsbureauet Yonhap, at der er tegn på, at mindst én granat er blevet affyret af Nordkorea, men at den ikke krydsede den omstridte søgrænse.
- Det ser ud til at være del af normale øvelser, siger embedsmanden.
