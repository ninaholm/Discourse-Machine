Mary og Frederiks kærlighedshistorie bliver til tv-serie
Australsk tv-kanal har fundet skuespillerne, der skal give den som det danske kronprinspar på landsdækkende tv


 Personerne som skal spille kronprinsesse Mary og kronprins Frederik i en miniserie på australsk tv om det dansk-australske par er nu fundet.
Der er tale om en såkaldt "biopic" - en miniserie "baseret på virkelige hændelser", som det ofte beskrives i rulleteksterne.
Den australske skuespiller Emma Hamilton får hovedrollen som den tasmanske Mary Donaldson i tv-serien "Mary, The Making of a Princess", skriver det australske nyhedsbureau AAP.
Det er tv-stationen Network Ten, der har fået ideen om at genfortælle "den romantiske og eventyragtige historie" om det celebre par, der mødte hinanden første gang på en bar i Sydney i forbindelse med de olympiske lege i 2000.
Skuespilleren Ryan O'Kane fra New Zealand skal give den som Frederik.
For at leve sig ind i rollerne og forberede sig på opgaven er de to skuespillere begyndt at udveksle kærlighedsbreve. På samme måde som Mary og Frederik - eller Fred som han kun kaldes i Australien - gjorde, skriver AAP.
- Det har været meget specielt. Vi besluttede, at Ryan skulle skrive til mig først, og efter et par uger i London var jeg bare så spændt, da brevet lå i min postkasse, siger Emma Hamilton til news.com.au.
Hun befinder sig i øjeblikket i den engelske hovedstad, hvor hun har en stor rolle i dramaserien "Mr Selfridge".
Ryan O'Kane er begyndt tage danskundervisning for at være klædt på til opgaven, skriver news.com.au.
Optagelserne til serien begynder 20. juli.
