S vil beholde SU til fjumreår
Socialdemokraterne afviser på forhånd elementer i regeringens SU-udspil. Ændringer, der motiverer de unge til at blive hurtigere færdig, er partiet dog med på.


 Socialdemokraterne afviser at være med til at spare penge på Statens Uddannelsesstøtte. Men ændringer, der skaffer flere unge igennem en uddannelse og får dem hurtigere igennem, vil partiet godt være med til.
Det siger Socialdemokraternes SU-ordfører, Kim Mortensen, til regeringens udspil.
- Vores overordnede holdning er, at vi ikke er indstillet på besparelser på SU'en, siger Kim Mortensen.
Socialdemokraterne er for eksempel imod at pille ved det såkaldte fjumreår, hvor de studerende kan få et år mere med SU-klip, end deres studium er normeret til. Også selv om de studerende får lov at tjene flere penge på studiejob eller erhvervsarbejde, førend de trækkes i deres uddannelsesstøtte. En manøvre, som regeringen lægger op til i udspillet.
- Der kan være sociale begivenheder i de unges liv, der gør, at de har behov for en længere studietid. Og hvis de skal ud og arbejde mere for at for at få råd til at studere, så bliver de mindre fagligt dygtige, siger Kim Mortensen.
Socialdemokraterne afviser også at afskaffe de såkaldte cafépenge for hjemmeboende unge i en ungdomsuddannelse, sådan som regeringen vil.
Socialdemokraterne er til gengæld med på at give studerende en bonus for at gennemføre deres studium før normeret tid. Og partiet er også tilhænger af motivere de unge til at starte tidligere på uddannelsen.
- Alt, hvad der er gulerødder for de studerende vil vi godt være med til at se på, siger Kim Mortensen.  
