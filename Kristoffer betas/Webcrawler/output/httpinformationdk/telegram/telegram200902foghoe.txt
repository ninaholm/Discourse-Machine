Fogh ønsker lynproces



 Der skal ligge en politisk aftale om et nyt skattesystem inden for få dage. Det siger statsminister Anders Fogh Rasmussen (V) ved præsentationen af regeringens plan i formiddag.
 - Regeringen ønsker en lynproces. Vi taler om dage og ikke uger. Vi er i en økonomisk situation, hvor vi ikke kan tåle, at der i lang tid er usikkerhed, siger Fogh.
 Han inviterer alle til forhandlinger, men stiller på forhånd så hårde krav op, at det kan være svært at se Socialdemokraterne og SF i en aftale.
 - Alle er velkomne ved forhandlingsbordet, men der er tre krav for at være med i en aftale. Den bygger på en fortsættelse af et fast og robust skattestop. Den skal sparke gang i økonomisk vækst og være underfinansieret i starten. Og for det tredje ønsker regeringen en meget hurtig afklaring, siger Fogh.
