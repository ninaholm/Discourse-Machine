Så er der gang i en af julens helt store rejsedage
Danskerne er på vej tværs over landet. Fredag venter DSB op imod en halv million rejsende.


 Både hos DSB og i Københavns Lufthavn er fredag en af årets helt store rejsedage. For selv om juleaften først er onsdag, starter juletrafikken allerede nu.
Hos DSB regner man fredag med op imod en halv million rejsende.
- I dag er lidt usædvanlig, for der er både pendlere og julerejsende med togene, og det gør, at der er ekstra tryk på, siger trafikinformationschef Tony Bispeskov, DSB.
- Ellers er den store udrejsedag 23. december, og hjemtrafikken er særlig stor 26. og 27. december. Den gode nyhed er, at der stadig er pladser at få.
I Københavns Lufthavn venter man også et passagerboom.
- Det bliver en travl dag, hvor omkring 81.500 passagerer letter og lander i Københavns Lufthavn. Og på en dag som i dag er der en helt anden stemning i lufthavnen end om sommeren, fordi folk skal hjem til jul, siger Marie-Louise Lotz, passagerchef i Københavns Lufthavn.
På en almindelig dag er der omkring 70.000 rejsende i lufthavnen.
Hos Vejdirektoratet er forventningerne, at trafikken fordeler sig nogenlunde jævnt hen over juledagene, dog med lillejuleaften som den allertravleste.
Fra klokken 09 til 18 lillejuleaften plejer der at være op mod 40 procent flere biler på vejene i retning mod Fyn og Jylland end på almindelige hverdage.
Når trafikken går den anden vej, er det anden juledag, der er julens største trafikdag.
Den dag er der både julefrokosttrafikanter og julemætte mennesker, der gerne vil hjem, på vejene. Ifølge Vejdirektoratet forventes der den dag flest biler på vejene mellem klokken 11 og 17.
På Storebælt er der bemanding i alle banerne, så de godt 165.000 biler, som ventes at passere i dagene 23. til 27. december, kan komme nemt over.
Hos A/S Storebælt forventer man op til 5000 biler i timen mod Sjælland anden juledag i den travleste tid mellem 10 og 14.
Den store ubekendte er som altid vejret, der kan drille og hurtigt vende op og ned på alting. Men umiddelbart er der ingen udsigt til hvid jul, glatte veje og store snedriver i juledagene.
