Regering og V slækker ikke finanspolitik
Hverken finansminister Bjarne Corydon eller Venstres Claus Hjort Frederiksen vil slække de økonomiske tøjler.


 Er der to, der står sammen i dansk politik om at føre en ansvarlig finanspolitik, så er det finansminister Bjarne Corydon (S) og hans forgænger, Venstres Claus Hjort Frederiksen.
Begge afviser at føre en mere ekspansiv finanspolitik for at sparke gang i økonomien. Deres afvisning kommer i en duel om finanspolitik ved Folkemødet i Allinge på Bornholm.
Claus Hjort Frederiksen anbefaler regeringen at føre den forsigtige linje.
- Vi skal være uhyre varsomme med at lukke op for hanerne. Vi agerer i en omverden, som reagerer på dét, vi foretager os.
- Hvis vi begynder at opføre os mærkeligt og anderledes, så kan vi meget vel risikere, at vore rentebetalinger begynde at gå i vejret, siger Claus Hjort Frederiksen.
De økonomiske vismænd vil lempe finanspolitikken med syv til 12 milliarder kroner i 2014 og 2015, hvis det sker efter aftale med EU-Kommissionen. Samme toner lyder fra de amerikanske økonomer Paul Krugman og Joseph Stieglitz samt S-SFs bagland.
Bjarne Corydon fastslår dog, at man vil holde sig til de aftaler, der er indgået med EU.
- Vi bør investere så meget i vækst og beskæftigelse indenfor de regler, som vi har bundet os til. (Skal vi) bryde de regler?
- Nej! Skal vi bryde de regler og risikere, at vore rente stiger og tabe vækst og beskæftigelse på det? Det skal vi selvfølgelig ikke, siger Bjarne Corydon.
Regeringen følger strikt den udstukne kurs, hvor regeringen følger EU-Kommissionens krav om at sænke det offentlige underskud fra 2011 til 2013 til under tre procent af bruttonationalproduktet, fastslår finansministeren.
- Ikke fordi vi er blevet manisk optagede af, hvad EU mener. Men det er et godt mål på, at vi har styr på tingene og derfor kan regne med at have en lav rente, siger Bjarne Corydon.
