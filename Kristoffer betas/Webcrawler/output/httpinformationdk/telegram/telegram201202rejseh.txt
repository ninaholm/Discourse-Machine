Rejsehold skal se på svinebesætninger
50 besætninger med slagtesvin tjekkes af Fødevarestyrelsens Veterinærrejsehold for syge og kvæstede slagtesvin


 Grise med ubehandlede infektioner i led og knogler samt slagtesvin med navlebrok, som mangler strøelse og blødt underlag samt grise, der ikke aflives trods alvorlige eller uhelbredelige lidelser.
Det fandt Fødevarestyrelsens Veterinærrejsehold, da det sidste år undersøgte brud på dyreværnsloven.
Det viste problemer i 58 procent af besætningerne. Nu besøger rejseholdet 50 besætninger med slagtesvin og venter resultatet klar midt i 2012.
Fødevareminister Mette Gjerskov (S) kræver bedre dyrevelfærd i besætningerne.
- Det er afgørende for mig, at danske landmænd passer ordentligt på deres dyr. Det bør være en selvfølge, at dyrene har det godt, at de bliver behandlet, når de er syge, og at de bliver aflivet, hvis det er nødvendigt, siger hun i en pressemeddelelse.
Rejseholdet tjekker besætningerne efter dyreværnsloven, som fastsætter de generelle regler for, hvordan dyr skal håndteres. Desuden er der to bekendtgørelser om mindstekrav til at beskytte landbrugsdyr samt til at beskytte svin med krav til sygestier.
Hvis landmænd bryder reglerne, kan de få reduceret landbrugsstøtten.
