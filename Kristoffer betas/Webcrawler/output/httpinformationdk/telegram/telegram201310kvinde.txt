Kvinde i livsfare: Ramt af flyvende træstykke
Kvinden befandt sig på sin altan i Brøndby, da en trælægte fra et tag kom flyvende og ramte hende.


 En 32-årig kvinde fra Brøndby er tirsdag morgen fortsat i livsfare, efter at hun mandag eftermiddag blev ramt af et stykke træ fra et tag fra bygningen over for hendes lejlighed.
- Det er en del af et tag - en lægte - der flyver af og flyver cirka 50 meter og rammer kvinden, der står på en altan på en ejendom overfor, fortæller vagtchefen ved Københavns Vestegns Politi Kim Svenningsen.
- Træstykket flyver over - nærmest som en drage, fortsætter han.
Ulykken skete omkring klokken 16.31, og kvinden befinder sig nu på Rigshospitalets Traumecenter, hvor hun fortsat kæmper for sit liv.
- Der var et voldsomt blodtab. Hun blev ramt i brystkassen, siger Kim Svenningsen.
Stormen kostede mandag en 21-årig mand livet i Gilleleje, da en husgavl væltede ned over ham. Adskillige blev såret under det voldsomme vejr.
