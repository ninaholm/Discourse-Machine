Fronten rykket tættere på danske soldater



 Angreb med granater mod lejren, vejsidebomber på vejene og flere skuddueller med Taliban. Fronten er rykket tættere på de danske soldater, efter den fremskudte base Attal blev lukket i oktober måned. Det fortæller soldater fra Livgarden, der netop er vendt hjem fra Afghanistan og i denne uge gennemgår lægetjek og psykologsamtaler på Høvelte Kaserne. 
 Soldaterne i Charlie-kompagniet har i de seneste seks måneder ligget i lejren Armadillo, som er blevet den nye frontlinje efter lukningen af Attal. Den danske og britiske lejer er blevet angrebet fire til fem gange på kort tid, og samtidig er antallet af i ildkampe kraftigt forøget, fortæller Jacob, der er chef for Charlie-kompagniet og af sikkerhedsgrunde ikke ønsker sit efternavn frem.
 - Vi kan helt sikkert mærke, at fronten er rykket tættere på. Efter Attal er lukket, er fronten rykket ned til Armadillo, som nu er blevet havelågen, hvor vi stopper Taliban. Det betyder flere angreb på lejren og flere kampe, når vi er ude på patrulje. Det billede forventer vi vil fortsætte i den kommende tid, siger Jacob.
 Attal ligger kun nogle få kilometer nord for Armadillo, men den blev lukket, fordi garnisonen på ca. 30 afghanske soldater var for lille til at kunne løse opgaven med at både at bevogte lejren og tage ud for at snakke med lokalbefolkningen.
