Grøn kritik af Løkkes klimaambitioner



 Danmark trækker ambitionsniveauet ud af klimatopmødet, når statsministeren vælger at gå efter en politisk aftale i stedet for en juridisk bindende. Det mener lederen af Verdensnaturfonden WWF's klimaprogram, John Nordbo. 
 Han kritiserer statsminister Lars Løkke Rasmussen (V) for at lægge et for lavt ambitionsniveau, fordi en række lande var villige til at indgå en juridisk aftale.
 - Der er en bredere kreds af lande, som rent faktisk er villige til at gå videre, end det danske formandskab lægger op til. Jeg tvivler på, at der er ret mange, der vil klappe i hænderne over det her skridt, siger John Nordbo til Ritzau.
 Kritikken kommer efter en tale af Lars Løkke ved et Apec-topmøde mellem 21 stats- og regeringschefer fra de største Stillehavslande. Her lagde statsministeren op til en politisk aftale, hvilket USA og Kina har accepteret.
 John Nordbo frygter, at en politisk aftale ikke vil være forpligtende nok i fremtiden.
 - Det, som på nuværende tidspunkt er skitseret for os, er varm luft, eller det der er værre. Der lægges ikke vægt på klimaindsatser her og nu, men først nogle målsætninger for 2020, hvor ingen af de vestlige ledere vil være ved magten. Det vil sige, det er noget, der er rigtigt nemt at løbe fra, siger John Nordbo.
 John Nordbo mener, at den største taber ved en politisk aftale vil være klimaet. 
 - Konsekvenserne for klimaet er alvorlige. Vi ved, at vi har en meget kort årrække til at få knækket kurven over udslippet af drivhusgasser, hvis vi skal holde temperaturstigningen under to grader. Med en svag politisk aftale, så bliver det vanskeligt, siger John Nordbo.
 Klimatopmødet i København løber fra den 7.-18. december.
