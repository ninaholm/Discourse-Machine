Partier strides om optioner
De politiske partier bag bankpakken har meget svært ved at nå til enighed om, hvordan bankdirektører skal aflønnes. Nyt møde om aktieoptioner er på vej.


 Partierne bag bankpakken står fortsat stejlt på hver sin side af spørgsmålet om forbud mod aktieoptioner i banksektoren.
Et møde i økonomi- og erhvervsministeriet fredag skulle bringe partierne tættere på hinanden og finde frem til et kompromisforslag, som skal begrænse brugen af aktieoptioner i den finansielle sektor. Men uden resultat.
- Desværre er regeringen ikke interesseret i at forbyde aktieoptioner. Fronterne er som før. S, SF og DF har tilkendegivet, at vi ønsker opstramninger, siger Morten Bødskov, Socialdemokraternes finansordfører. 
Parterne skal mødes igen på et senere tidspunkt og diskutere videre, om hvordan man fremover skal regulere lønningerne i den finansielle sektor i kølvandet på finanskrisen. 
- Selvfølgelig skal vi leve op til EU-direktivet, hvor 50 procent af den variable løn skal udbetales som aktielignende produkter. Men der er mulighed for at undtage aktieoptioner, og det er fint, siger Morten Bødskov.
Han siger, at det vigtigste er at få gjort op med grådigheden i den finansielle sektor.
- Vi skal have fjernet de incitamenter i sektoren, som har kastet almindelige mennesker ud i usædvanligt risikable projekter, siger Bødskov.
De Radikale er modstandere af et egentligt forbud mod aktieoptioner.
- Det er jo i sidste ende aktionærernes penge, det drejer sig, og ikke skatteydernes. Derfor er det naturligt, at de afgørende beslutninger om det her træffes af ejerne og ikke i et politisk mødelokale på Christiansborg, siger finansordfører Morten Østergaard (R).
Han synes i stedet, at aktionærerne skal tvinges til at tage stilling til direktion og bestyrelses lønningspakker en gang om året. 
Jyllands Postens netavis epn.dk skrev tidligere fredag, at regeringen var parat til at komme kravet om at forbyde aktieoptioner til bankbosser i møde. Men det afviste ministeriet senere.

