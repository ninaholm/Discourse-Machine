Eksporten viste lille plus i november
Eksporten gik lidt frem i november - men er samlet set faldet de seneste tre måneder.


 Eksporten steg i november med 0,8 procent, oplyser Danmarks Statistik. Samtidig faldt importen med 1,7 procent.
Set over tre måneder er eksporten faldet med 2,9 procent, mens importen er steget en smule med 0,3 procent.
- Der er en fornuftig vækst i eksporten, ikke mindst set i lyset af, at tal fra tirsdag viste, at importen faldt med hele 3,4 procent på vores største marked i Tyskland, siger Tore Stramer, seniorøkonom i Nykredit Markets.
Han advarer mod at tolke for meget på en enkelt måned. Det samlede billede er ifølge Tore Stramer, at eksporten har ligget stort set stabilt i 2012.
- Det skæmmer dog lidt, at eksporten er faldet med 2,9 procent over de seneste tre måneder. Det giver desværre en indikation af, at eksporten i stigende grad er mærket af recessionen i Europa og de aftagende globale vækstrater, siger Tore Stramer.
Trods en forbedring i konkurrenceevnen venter han fremadrettet kun et svagt vækstbidrag fra eksporten. Det skyldes både afdæmpede vækstudsigter på eksportmarkederne samt en forværring af vores konkurrenceevne over en længere årrække.
Cheføkonom Helge J. Pedersen, Nordea, hæfter sig ved, at eksporten af fødevarer er steget jævnt gennem året, ligesom salget af medicinske og farmaceutiske produkter er inde i en god stime.
- Derimod er eksporten af halvfabrikata og maskiner til udlandet fortsat presset af de dårlige internationale konjunkturer, siger han.
Nye tal for betalingsbalancen viser fortsat store overskud. I november lød det på 9,6 milliarder kroner.
Tore Stramer peger på, at de gode tal for betalingsbalancen især skyldes en lavere import som følge af et svagt privatforbrug og manglende lyst til at investere i virksomhederne.
Helge J. Pedersen glæder sig til gengæld over, at det store overskud manifesterer Danmark som sikker havn på de finansielle markeder og dermed sikrer lave renter i Danmark.
