Nu skal bandekrigens første drab opklares
Han sad fængslet i forvejen i en helt anden sag. Men nu forsøger politiet at få ham fængslet for det drab, der indledte bandekrigen.


 Der er muligvis et gennembrud på vej i sagen om drabet på den 19-årige Osman Dogan i Tingbjerg i København.
En af de absolutte hovedpersoner i bandekrigen vil fredag blive fremstillet i grundlovsforhør som sigtet for drabet. Og den tur har han prøvet før.
Det var den 14. august 2008, at der faldt en byge af skud fra en forbikørende bil. Den 19-årige Osman stod sammen med en gruppe af områdets unge foran et pizzeria på Ruten, men han døde, da han blev ramt i brystet. 
Den nu 24-årige mand, der mistænkes i sagen, tilhører inderkredsen af AK81 og har været involveret i flere voldelige episoder. Allerede to dage efter drabet blev han forsøgt fremstillet i grundlovsforhør, men løsladt af dommeren, fordi beviserne ikke var gode nok.
Ifølge lederen af bandeenheden i Københavns Politi, er det et langt sejt træk, der nu giver resultat.
- Den sag overtog vi, da afdelingen her gik i luften i 2009. Vi har sideløbende med alle de andre sager arbejdet videre med den her i lang tid, og nu mener vi, at der er en begrundet mistanke mod ham til stede, siger vicepolitiinspektør Henrik Svindt.
Da den nu 24-årige mand første gang var i grundlovsforhør, nægtede han sig skyldig med henvisning til, at han slet ikke var i området, da drabet skete. 
Da politiet besluttede igen at anholde den 24-årige, var det ikke svært at få fat i ham. Han sad nemlig fængslet efter den seneste dom, han fik. Det var i maj, at han fik halvandet års fængsel for et kølleoverfald på nogle tilsyneladende helt tilfældige unge med indvandrerbaggrund foran Brorsons Kirken på Nørrebro. 
