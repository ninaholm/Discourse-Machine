SAS-aktien banker i vejret
Efter en halv times handel er SAS-aktien steget til 5,80 kroner - svarende til 17,6 procent.


 SAS-aktien steg med 26 procent til 6,20 kroner ved Fondsbørsens åbning.
 Efter en halv times handel var stigningen dog begrænset til 5,80 kroner - en stigning på 17,6 procent.
Dermed tager aktiemarkedet godt imod nyhederne fra SAS. Hen over natten og morgenen er der indgået aftaler med syv af otte fagforbund om store spareplaner, der skal hjælpe det kriseramte flyselskab med at holde sig på vingerne.
I øjeblikket mangler SAS kun en aftale med det danske kabinepersonale, men også den aftale venter SAS-ledelsen at få i hus.
De tre pilotforeninger i Norge, Sverige og Danmark har leveret det, SAS-ledelsen krævede: En reduktion i omkostningerne på 30 procent.
Det var afgørende for flyselskabets fremtid at få aftalerne om reduktionen i omkostningerne i hus med de ansatte. Omkostningerne skal sænkes med 2,6 milliarder kroner, og SAS satser på frasalg af selskaber og bygninger for et tilsvarende beløb.
Alene i dette regnskabsår skal indtjeningen forbedres med 1,3 milliarder kroner.
ritzau/

