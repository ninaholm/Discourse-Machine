Bombeangreb mod Somalias præsident
Fem er dræbt ved bombeangreb mod præsidentpaladset i Somalias hovedstad Mogadishu. Præsidenten er uskadt.


 En selvmordsbombemand sprængte sig selv i luften og tog fire andre med i døden ved et angreb mod præsidentpaladset i Somalias hovedstad, Mogadishu.
Det oplyser politiet og repræsentanter for Den Afrikanske Union. Den islamistiske oprørsbevægelse al-Shabaab har taget skylden for aktionen.
Præsidentpaladset ligger midt i Mogadishu og er det mest velbevogtede område i Somalia. Soldater fra Den Afrikanske Union bevogter sammen med somaliske sikkerhedsstyrker området.
- Hvilken sejr. Inde i det såkaldte præsidentpalads vil der komme flere bombe og eksplosioner, tordner en talsmand for al-Shabaab, Abdiasis Abu Musab.
Der er forskellige oplysninger om dræbte og sårede. Al-Shabaab hævder, at 17 personer blev dræbt og 30 såret. Lokale politikilder siger, at 5 omkom inklusive bombemanden selv, mens 10 er såret.
Bomben eksploderede ved en indgang til præsidentpaladset, og præsident Sharif Sheikh Ahmed var ikke i fare.
Siden al-Shabaabs væbnede medlemmer blev fordrevet fra Mogadishu, har gruppen, der har forbindelser med al-Qaeda, gennemført adskillige bombeangreb mod medlemmer af den somaliske regering.
Gruppen kontrollerer store dele af Somalia, men er i løbet af de seneste måneder kommet under pres af regeringssoldater fra Kenya i den sydlige del af landet. Også regeringssoldater fra Etiopien angriber al-Shabaab i den centrale del af Somalia.
