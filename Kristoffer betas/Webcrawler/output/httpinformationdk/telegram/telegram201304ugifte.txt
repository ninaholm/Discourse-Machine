Ugifte på kontanthjælp mister 15.000 kroner ekstra
Mens gifte kan benytte hinandens skattefradrag, så kan ugifte ikke, og det koster på bundlinjen.


 Ugifte par, hvor den ene er på kontanthjælp, og den anden arbejder, kan gå glip af cirka 15.000 kroner om året sammenlignet med gifte par.
Beskæftigelsesminister Mette Frederiksen (S) har ellers sagt, at regeringen med kontanthjælpsreformen "ligestiller samlevende og gifte par i kontanthjælpssystemet", skriver Jyllands-Posten.
Reformens regler betyder godt nok, at ugifte samlevende fremover skal forsørge hinanden på lige fod med gifte. Dermed er de ligestillede i den forstand, at den ene i parret ikke kan få kontanthjælp, hvis den anden arbejder eller har en formue.
Men bundlinjen i de samlevendes økonomi bliver ikke "ligestillet". For mens gifte kan benytte hinandens skattefradrag, så kan ugifte ikke.
Ifølge cheføkonom i Danske Bank, Steen Bocian, giver det de ugifte en ulempe på gennemsnitligt 15.000 kroner om året. Så meget vil de gifte par opleve at have på kontoen, mens de ugifte går glip af beløbet.
Bo Sandemann Rasmussen, der er skatteekspert og professor i økonomi ved Aarhus Universitet, bekræfter, at ugifte taber på reformen.
- Hvis man ikke ændrer skattereglerne, stilles de ugifte dårligere end de gifte. Dermed straffer man de ugifte langt hårdere, end det måske var hensigten, siger han.
Enhedslistens finansordfører, Frank Aaen, mener ikke, at reglen skulle være lavet om:
- Det kan ikke være rigtigt, at man først siger til de samlevende, at de slet ikke har ret til individuel kontanthjælp, og at man så yderligere forringer deres situation ved at straffe dem ekstra hårdt for ikke at være gift, siger han til Jyllands-Posten.
