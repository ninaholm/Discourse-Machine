Mere pres på minister i sag om TV-reklamer



 Det er mærkeligt, at kulturminister Carina Christensen (K) ikke gør noget for at få danske tv-stationer, der sender via London, underlagt de danske reklameregler.
 Det mener medieprofessor og ekspert i EU-regler på medieområdet Frands Mortensen, Århus Universitet.
 Han bakker dermed delvist op om mediejurist på Danmarks Journalisthøjskole Oluf Jørgensen, der har opfordret kulturministeren til at underlægge de kommercielle stationer de skrappere danske reklameregler. Ifølge Oluf Jørgensen viser en dom fra EF-Domstolen fra 1995 om det såkaldte omgåelsesprincip, at det er modtagerlandets (Danmarks) reklameregler, der gælder. Det afviser Kulturministeriet imidlertid og anfører, at Danmark i så fald skal kunne bevise, at stationer som TV3 sender via London for at undgå de danske reklameregler og ikke for at opnå eksempelvis skattefordele.
 Men ifølge Frands Mortensen er der en bevægelse i gang i EU, hvor en lang række lande arbejder for, at de enkelte lande selv skal kunne bestemme over det fjernsyn, der bliver sendt i deres eget land. 
 - Derfor ville det være et vigtigt politisk signal fra Danmark, hvis kulturministeren indledte drøftelser med de britiske myndigheder, mener Frands Mortensen.
 Han er til gengæld uenig med Oluf Jørgensen i, at Danmark ved hjælp af et nyt EU-direktiv uden videre kan tvinge stationer som TV3 og TV3+ til at rette sig efter de danske regler.
 - Men ved at rejse sagen, vil det gøde jorden for en ændring af reglerne, så jeg undrer mig over, at ministeren ikke rækker den hånd ud, siger Frands Mortensen.
