Der er indført undtagelsestilstand i Yemen
Efter voldsomme skyderier med mange dræbte i Yemen er der indført undtagelsestilstand i landet.


 Yemens præsident, Ali Abdullah Saleh, siger, at landets forsvarsråd har erklæret undtagelsestilstand.
Det sker, efter at voldsomme skyderier efter fredagsbønnen kostede snesevis af mennesker livet og ifølge tv-stationen al-Jazeera sårede 200 andre.
Men Saleh siger, at politiet ikke var involveret i volden.
- Politiet var ikke til stede og åbnede ikke ild. Det er klart, at der er bevæbnede elementer blandt demonstranterne, siger Saleh.
Læger i hovedstaden Sanaa siger, at i alt 41 mennesker blev dræbt under skyderierne.
Vidner siger, at Saleh-tilhængere åbnede ild mod demonstranter fra hustage rundt om en plads ved Sanaa Universitet, efter at demonstranter havde forsøgt at bryde en vejspærring ned.
Tusinder af mennesker, der kræver præsidentens tilbagetræden, har opholdt sig på pladsen siden den 21. februar. Saleh, som har været ved magten siden 1978, er en af USA's allierede i regionen i kampen mod terrornetværket al-Qaeda.
En talsmand for oppositionen i Yemens parlament, Mohammad al-Sabri, beskylder regimet for en "massakre" og siger, at "disse drab ikke vil bidrage til at holde Saleh ved magten".
