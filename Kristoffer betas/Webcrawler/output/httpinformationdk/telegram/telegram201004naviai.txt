Naviair: DMI har misforstået flytilladelse
Uenighed mellem DMI og lufttrafiktjenesten Naviair om flyvning i dansk luftrum. DMI advarer mod at sende fly i luften. Misforstået, mener Naviair.


 Der er tale om en regulær misforståelse, når Danmarks Meteorologiske Institut, DMI, stadig advarer mod at flyve i dansk luftrum. Sådan lyder det fra den statslige lufttrafiktjeneste, Naviair, der har tilladt al flyvning over Danmark fra torsdag klokken 8.00.
Naviairs kommunikationsdirektør, Bo Pedersen, vurderer, at misforståelsen bunder i, at DMI ikke har sat sig ind i de særlige flyvezoner for det danske luftrum.
- Det er ikke sådan, at vi går fra et lukket luftrum, hvor man slet ikke kan flyve, til et fri luftrum, hvor man kan flyve uden restriktioner. De nye regler betyder, at man kan flyve, hvis der er lave askeforekomster, men så skal man opfylde en række særlige vilkår. Jeg tror, at det er der, den er gal, siger Bo Pedersen.
De særlige vilkår er blevet opstillet af Statens Luftfartsvæsen (SLV) og gælder for den såkaldte zone 2, hvor der er små mængder aske i luften. Zonen strækker sig blandt andet ind over dele af Jylland, hvor der maksimalt må flyves i tre timer. Derefter skal flyets motor blandt andet vaskes og gennemgås, og flyet skal inspiceres.
Hos DMI er man imidlertid ikke så sikre på, der bør sendes fly op i det danske luftrum.
- Vi har sendt en advarsel ud, som gælder til klokken 14 om, hvad, vi vurderer, er risikable askekoncentrationer, siger vagthavende meteorolog Leif Andersen til Politiken.
På baggrund af den udtalelse mener Naviairs Bo Pedersen ikke, at DMI har forstået det nye "regelsæt" for flytrafikken.
- Det virker som om, at meteorologien tror, at vi stadig kører efter rødt eller grønt lys for flytrafikken og ikke andet, siger han.
Hos SLV vurderer man, at alle flyselskaber vil opnå godkendelse til flyvning i zone 2.


