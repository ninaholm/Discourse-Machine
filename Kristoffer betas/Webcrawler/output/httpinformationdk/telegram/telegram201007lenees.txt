Lene Espersen får fuld opbakning fra K-top
Den konservative gruppeformand Henriette Kjær slår fast, at K-formand Lene Espersen har fuldopbakning i gruppen.


 Den konservative gruppeformand Henriette Kjær tager nu bladet fra munden og melder klart ud, at folketingsgruppen bakker fuldt op om Lene Espersens afbud til udenrigspolitiske møder for at holde ferie med familien. Det skriver Berlingske.dk.
Den konservative partiformand og udenrigsminister, Lene Espersen, får fuld 
opbakning fra den konservative folketingsgruppe midt i sit livs politiske krise.
Gruppeformand Henriette Kjær udtaler sig nu for første gang til medierne i 
sagen om Lene Espersens ferie og afbud til flere udenrigspolitiske møder.
I en mail til Berlingske.dk skriver hun ja til, at hele den konservative 
folketingsgruppe bakker op om Lene Espersen.
- Når jeg ikke hidtil har svaret på henvendelser fra pressen i denne sag 
skyldes det to ting. Dels at jeg tillader mig at holde ferie - og det med god 
samvittighed - dels at det er en sag der er kommet fuldstændig ud af 
proportioner og har karakter af kampagnejournalistik, hvor medierne i en 
nyhedsfattig periode støttet af diverse levebrødskommentatorer - er gået helt over gevind, skriver Henriette Kjær og revser mediernes behandling af 
udenrigsministeren.
- Den slags ønsker jeg på ingen måde at bidrage til. Men jeg kan slå fast, at 
såvel før sommerferien som efter sommerferien er der 100 procents opbakning og tillid til Lene Espersen fra den konservative folketingsgruppes side.

