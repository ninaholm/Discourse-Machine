EU-hovedkvarter evakueret efter brand



 EU-Kommissionens hovedkvarter, Berlaymont-bygningen i Bruxelles, er blevet evakueret, efter at en brand er opstået inde i bygningen. Der er et massivt opbud af udrykningskøretøjer, heriblandt brandbiler, ved bygningen, og politiet er i gang med at afspærre bygningen, oplyser Ritzaus korrespondent på stedet.
 - Der har været en alarm, og der er set røg oppe i toppen af bygningen, siger en af de mange evakuerede EU-embedsmænd til Ritzau.
 Der er endnu ingen oplysninger om eventuelle tilskadekomne eller omfanget af branden i Berlaymont-bygningen, som rummer kontorer for EU-Kommissionens 27 kommissærer og en lang række embedsmænd.
