Dansk Folkeparti vil nedlægge regionerne
DF vil nedlægge regionerne og overflytte sparede penge til sundhedsvæsnet. V er åben for diskussion. K jubler.


 Dansk Folkeparti vil onsdag på sit sommergruppemøde foreslå at nedlægge landets regioner for at sikre, at der er penge til sundhedsvæsnet i fremtiden, skriver Politiken.
Besparelsen ved at nedlægge regionerne som administrative enheder skal overføres til sundhedssektoren. Forslaget skal ses som en direkte forlængelse af forårets debat om regeringens økonomiske 2020-plan.
DF krævede her, at hvis der bliver flere penge til rådighed i fremtiden, skal de gå til at forbedre sundhedsvæsnet.
Det var statsminister Lars Løkke Rasmussen (V), som i sin tid var hovedarkitekt bag strukturreformen, der nedlagde amterne til fordel for regionerne, som fik opgaven at drive sygehusene.
Men i dag er Venstres politiske ordfører, Ellen Trane Nørby, parat til at diskutere, om regionerne er den rigtige løsning for fremtidens hospitalsvæsen.
- Hvis der er nogen, der kan komme med idéer til, hvordan vi bruger pengene bedre, så lytter vi gerne. Indtil videre har regionerne løst opgaven og haft stor succes med behandlinger og med at få ventetiderne ned. Men der er også andre opgaver i fremtiden, siger hun til Politiken.
De Konservative er begejstrede for forslaget. Partiet har længe villet have regionerne afskaffet, og politisk ordfører Carina Christensen ser nu håb forude.
- Det er et væsentligt skridt på vejen, at Dansk Folkeparti siger, som de gør, og vi håber også at kunne få Venstre med. Danmark er overadministreret.
- Der sidder 200 politikere, som kun har ét område, sundhedsområdet, og de må ikke engang udskrive skatter. Det er et mærkværdigt organ. Forhåbentlig har vi haft de sidste valg til regionsrådene, siger Carina Christensen.
S reagerer helt modsat og vil udvikle regionerne i stedet for at afvikle dem, siger sundhedsordfører Sofie Hæstorp Andersen.
