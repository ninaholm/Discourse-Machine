Amnesty: Der bliver mere og mere tortur
Omfanget af tortur er steget, efter at FN's torturkonvention blev vedtaget for 30 år siden, siger Amnesty.


 Udvikling og bedre adgang til information har ikke formået at gøre op med et af de mest brutale problemer, der hersker mennesker imellem, nemlig tortur.
Tæsk, voldtægt, elektriske stød, falske henrettelser og meget andet grimt bruges over for fanger i fængsler i mange lande verden over.
Det fremgår af en ny rapport, der offentliggøres tirsdag af Amnesty International.
Rapporten kommer i 30-året for vedtagelsen af FN's torturkonvention og siger, er omfanget af tortur faktisk er taget til i de 30 år.
Nu indleder organisationen kampagnen "Stop Tortur" for at få gjort noget ved det.
Tortur skal ophøre eller reduceres i 141 lande, som ifølge Amnesty International bruger tortur.
Kun få af de 141 lande er nævnt konkret i rapporten, men ifølge Ritzaus oplysninger er Danmark ikke i blandt de mange torturlande, hvoraf mange i øvrigt har underskrevet FN's torturkonvention fra 1984.
Et af de områder, hvor det går hårdt til, er i Mellemøsten og Nordafrika. Eksempelvis nævner rapporten, at meldinger om tortur i Syrien er eksploderet siden 2011, da oprøret i landet begyndte.
- Selvom vi har et globalt forbud mod tortur, som 155 lande har skrevet under på, har vi dokumenteret tortur i mange af netop disse lande, siger Helle Jacobsen, kampagneleder på Stop Tortur-kampagnen.
- Mange regeringer tager udadtil afstand til brugen af tortur, men indadtil bruges tortur til at lukke munden på kritiske røster eller undertrykke religiøse minoriteter. Vi skal have gjort op med den dobbeltmoral, tilføjer hun.
Kampagnelederen siger også, at en metode, der kan fjerne megen tortur, er at sikre, at en læge eller en advokat er til stede i de første 24 timer efter en anholdelse.
 Erfaringen siger nemlig at meget tortur sker i det første døgn.

