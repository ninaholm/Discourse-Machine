Levende celleplastre skal behandle tarmsygdomme
Forskning peger mod en ny behandling af kroniske tarmsygdomme. Den kan være klar om fem til 10 år.


 Godt nyt kan være på vej til de omkring 20.000 danskere, der lider af kroniske tarmsygdomme.
Forskere fra Københavns Universitet leder et internationalt samarbejde, hvor man har skabt en potentiel ny behandling. Ved at benytte umodne stamceller fra tarmen har man udviklet det, som man kan kalde for et levende tarmplaster.
Det fortæller lektor og ledende forsker ved BRIC på Københavns Universitet, Kim Jensen.
- Helt afgørende har vi vist, at disse umodne stamceller kan isoleres og dyrkes i laboratoriet og senere stimuleres til at gro i tarmen igen, siger han.
Kim Jensen forklarer, at der er et konstant slid på den indre overflade af tarmene. Derfor bliver cellerne på overfladen hurtigt slidt ned, og de udskiftes hele tiden med nye celler. Tarmsygdomme opstår, når denne proces ikke fungerer optimalt.
Med forskningen i de umodne stamceller håber forskerne på, at tarmplastret på sigt kan erstatte den nuværende behandling af patienter med tarmsygdomme.
 I dag må patienter enten igennem en kirurgisk fjernelse af den syge tarm eller holde symptomerne nede med dyr medicin.
Men det er endnu for tidligt at sige, om patienter med kroniske eller inflammatoriske tarmsygdomme kan blive helt raske med den nye opdagelse.
- Vi håber selvfølgelig, at det vil lindre deres smerter og at det vil hjælpe dem igennem deres dagligdag, men det er for tidligt at sige noget om, hvorvidt det kan blive en varig behandling, siger Kim Jensen.
Han anslår, at der kan gå mellem fem og 10 år, før den nye forskning kan føre til en ny behandling af patienter.
- Vi skal i første omgang vise, at de humane celler kan benyttes som plaster. Det undersøger vi først i mus, og når vi ved, at det kan lade sig gøre, så er vi klar til at tage behandlingen videre til mennesker, forklarer Kim Jensen.
