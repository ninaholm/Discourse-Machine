Medieomtale får skyld for fald i HPV-vaccinationer
Fokus på HPV-vaccinens mulige bivirkninger har afskrækket mange, lyder det fra Sundhedsstyrelsen.


 Færre og færre piger bliver vaccineret mod livmoderhalskræft.
I de første 11 måneder af 2015 fik kun 24 procent af piger født i 2003 den første HPV-vaccination, viser en opgørelse ifølge Statens Serum Institut.
Til sammenligning fik 49 procent af piger født i 2002 HPV-vaccinationen i samme periode i 2014.
Bolette Søborg, afdelingslæge i Sundhedsstyrelsen, er bekymret for udviklingen. Hun nævner den negative medieomtale af bivirkningerne som en årsag til faldet.
- Der er ingen tvivl om, at debatten om vaccinens mulige bivirkninger har fyldt meget i mediebilledet. Jeg forstår godt, hvorfor nogle forældre har valgt at udskyde vaccination af deres datter, siger hun i en pressemeddelelse.
Antallet af indberettede bivirkninger er steget år for år. Blandt andet har TV2 sat fokus på problematikken via dokumentaren "De vaccinerede piger".
- Vi håber derfor, at de nye grundige vurderinger kan genskabe tilliden til HPV-vaccinen i børnevaccinationsprogrammet, og at forældre vil vælge at få vaccineret deres datter, også selv om hun er blevet ældre end de 12 år.
Piger født i 2003 kan dog nå at blive færdigvaccineret, da tilbuddet om gratis vaccine gælder, indtil man fylder 18 år.
- Det er vigtigt, at pigerne får vaccinen så tidligt, at de er fuldt beskyttet, før de bliver udsat for risiko for smitte med HPV-virus ved seksuel debut.
Sundhedsstyrelsen er på vej med nye anbefalinger, og det kommer til at ske i samarbejde med fem regionale afdelinger.
Man vil kigge nærmere på piger med uforklarede symptomer, som kan mistænkes for at have relation til HPV-vaccinen.
