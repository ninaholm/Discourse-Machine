Fakta: Det betyder overenskomsterne
Industriens overenskomst får betydning for løn- og arbejdsvilkår i to andre brancher: Byggeriet og transport.


 * Arbejdsgiverne i Dansk Industri og lønmodtagerne i den faglige paraplyorganisation CO-Industri forhandler om overenskomster for 240.000 lønmodtagere i 6000 virksomheder på det private arbejdsmarked. Det er i den del af industrien, der er rettet mod eksport.
* Når et forlig er på plads, skal det sendes ud til lønmodtagerne til urafstemning blandt medlemmerne.
* Under CO-Industri er de største forbund Dansk Metal, 3F, HK Privat, Dansk El-Forbund og Teknisk Landsforbund.
* Overenskomsten vil lægge linjen for de forhandlinger, der efterfølgende skal i gang på områderne bygge- og anlæg samt transport.
* Den nye overenskomst skal afløse de to kriseoverenskomster, der har været gældende i de sidste fire år. Det er uvist, hvor længe de nye overenskomster vil gælde. Det afgøres i forhandlingerne.
* Forhandlingerne drejer sig om flere temaer, blandt andet mere i løn, efteruddannelse og social dumping.
* Når den centrale overenskomst er på plads, starter de decentrale forhandlinger mellem tillidsmænd og ledelse på de enkelte arbejdspladser.
* Der kan være lang vej: Hvis de centrale forhandlinger mellem Dansk Industri og CO Industri bryder sammen, og de ikke kan komme videre, inddrages forligsmanden.
* Fristen for at afsende første strejkevarsel er den 15. februar, andet strejkevarsel er den 23. februar.
Kilde: CO-Industri og Ritzau
