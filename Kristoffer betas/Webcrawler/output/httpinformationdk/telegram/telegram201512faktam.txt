FAKTA: Medicinsk cannabis i Danmark
Patienter med kroniske smerter, kvalme og andre lidelser har måske udsigt til at blive behandlet med cannabis.


 Fredag førstebehandles i Folketinget et lovforslag om at legalisere flere medicinske cannabis-præparater.
Det er Alternativet, der står bag beslutningsforslaget. Og et smalt flertal af Folketingets partier - Liberal Alliance, Dansk Folkeparti, De Radikale, SF og Enhedslisten - er positive over for det.
Forslaget går ud på at give blandt andre praktiserende læger mulighed for at ordinere medicinsk cannabis, der er importeret fra Holland, i en forsøgsperiode på tre år.
Dog er det ikke et forslag, som Lægeforeningen er glad for, da cannabis-præparaterne fra Holland ikke er godkendte lægemidler, og da bivirkninger, effekt og sikkerhed ikke er undersøgt ordentligt.
* Cannabis er en fællesbetegnelse for de produkter, der fremstilles af hampeplanten.
* Tre cannabis-præparater er godkendt i Danmark: Sativex, Marinol og Nabilone.
* Praktiserende læger i Danmark kan ikke udskrive cannabis-præparater til patienter.
* I Holland har man i mere end ti år haft en særlig ordning med mulighed for, at læger kan udskrive præparater med cannabis til deres patienter.
Kilde: Sygeforsikring Danmark
