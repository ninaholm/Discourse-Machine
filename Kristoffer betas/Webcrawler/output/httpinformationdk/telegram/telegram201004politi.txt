Politi har anholdt dansker i stor våbensag
Nordsjællands Politi har anholdt den danske mand, der skal udleveres til straffesag i Indien. Der er grundlovsforhør lørdag.


 Nordsjællands Politi har anholdt den danske mand, der skal udleveres til en straffesag om nedkastning af våben i Indien.
Men politiet er indstillet på, at Niels Holck undgår en decideret varetægtsfængsling, mens sagen behandles ved domstolene.
Det oplyser chefanklager Arne Stevns i Nordsjællands Politi til Ritzau.
- Vi mener, at betingelserne for varetægtsfængsling er opfyldt, siger Arne Stevns.
Dermed hentyder han til mistanken om, at den 47-årige Niels Holck vil forsøge at flygte for at undgå udleveringen.
- Men henset til, at der kan gå lang tid, før domstolene har afgjort spørgsmålet, er vi indstillet på at acceptere, at der ikke sker varetægtsfængsling. Men han bør deponere sit pas og pålægges meldepligt, siger chefanklageren.
Det betyder i givet fald, at Holck for eksempel skal melde sig hos politiet hver anden dag.
På den måde kan han fortsat være sammen med sine børn og familie, mens udleveringssagen bevæger sig gennem retssystemet.
Det bliver Retten i Hillerød, der skal træffe afgørelse om, hvad der skal ske med Niels Holck.
Grundlovsforhøret holdes lørdag klokken 11.
Den 47-årige blev anholdt fredag klokken 12.45. 
Opgaven med at tage sig af udleveringssagen er placeret hos Nordsjællands Politi, fordi Niels Holck har bopæl i det nordsjællandske.
Det var også Nordsjællands Politi, der håndterede sagen om Camilla Broe, der blev udleveret i en narkosag til Florida i USA.
