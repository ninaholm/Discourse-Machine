Nato med ny strategi i Afghanistan



 Nato-lederne enedes på deres topmøde i Strasbourg at styrke indsatsen i Afghanistan.
 USA's præsident fremhævede, at det sker på tre punkter: Flere soldater, flere instruktører til at uddanne den afghanske hær og politi, og flere civile udviklingsprojekter. 
 Det bliver den kommende generalsekretær, Anders Fogh Rasmussen, som skal føre planerne ud i livet.
 Den afgående generalsekretær, Jaap de Hoop Scheffer, sagde, at det havde været et overraskende godt topmøde. Han glædede sig over, at omkring 10 lande på selve topmødet havde givet konkrete tilsagn om flere styrker og mere civil bistand.
 Konkret lover Nato-landene at sende yderligere 3000 soldater til Afghanistan i forbindelse med præsidentvalget i august. 
 Til gengæld kom der ingen tilsagn fra topmødet om, at de lande, der er engageret i de hårdeste kampe i Afghanistan - lande som USA, Storbritannien, Canada, Holland og Danmark - vil blive aflastet ved at andre Nato-lande påtager sig opgaver i kampområder. Det handler især om Helmand, Kandahar og flere østlige provinser.
 Der er samtidig givet grønt lys til et nyt koncept for Nato i det 21. århundrede, som indbefatter opbygningen af et cyberforsvar, altså kapacitet til at modgå computerangreb på de allierede lande.
 Obama lod forstå, at USA og Nato har "manglet ressourcer for at nå vore mål i Afghanistan", en umisforståelig kritik af den tidligere amerikanske regering. Det gælder om udrydde truslen fra al-Qaeda, og han mente, at Nato på topmødet havde forstået den udfordring.
 Scheffer sagde, at Nato' mål skal være at sikre et "stærkere afghansk ejerskab".
 Men en række ledere i forsvarsalliancen kritiserede den afghanske præsident, Hamid Karzai, for at have godkendt en ny lov, der giver shiamuslimske mænd ret til seksuelt at forgribe sig på deres koner og at forhindre dem i at forlade deres hjem.
 En vedtagelse, som Obama betegnede som "afskyelig". 
