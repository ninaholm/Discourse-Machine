Forbrugerombudsmand går ind i sag om flykonkurs
Et rejsebureau skal ikke dække flybilletter købt på internettet. Men forbrugerombudsmand går nu ind i sagen.


 Det sidste ord i en sag om, hvem der skal dække en flybillet købt på internettet via et rejsebureau, hvis flyselskabet går konkurs, er endnu ikke sagt.
Retten i Roskilde slog ellers fast 2. januar, at rejsebureauet ikke skulle dække konkursen og den tabte billet - men nu går forbrugerombudsmanden ind i sagen.
I den konkrete sag købte en mand i 2012 flybilletter til Nice på internetportalen Goleif.dk. Inden rejsetidspunktet gik Cimber Sterling, som forbrugeren skulle flyve hjem med, konkurs.
Men forbrugerombudsmand Henrik Øe vurderer, at forbrugeren har haft god grund til at tro, at det var selskabet, som ejer Goleif.dk, han indgik aftalen med. Derfor kan han kræve erstatning for flybilletterne her.
- Det er alt for ofte uklart, hvem forbrugerne handler med på nettet. Det gælder ikke kun flybilletter, men også hotelophold, køb gennem dealsites og meget mere, siger Henrik Øe i en kommentar til sagen.
- Jeg anser sagen for så principiel, at den kan medvirke til at skabe klarhed på området, siger han.
Sagen ventes at få betydning for andre sager. Forbrugerklagenævnet har oplyst, at det har sat 812 lignende klagesager om flykonkurser i bero, indtil denne sag er endeligt afgjort.
Forbrugerombudsmanden går ind i den konkrete sag som mandatar for at føre sagen for forbrugeren.
I første omgang ansøger Forbrugerombudsmanden om tilladelse til at anke sagen, som forbrugeren tabte ved byretten i Roskilde.
