Finland kritiserer Sverige: Mangel på kontrol af flygtninge
Finland kritiserer de svenske jernbaner for at lade flygtninge og migranter slippe udenom kontrol af identitet


 Kritikken af håndteringen af de mange flygtninge og migranter synes at køre i ring.
Finland kritiserer nu Sveriges statslige jernbaneselskab for, at man lader flygtninge og migranter rejse til Finland og Norge uden at kontrollere statsborgerskab.
Sverige har selv været ude at kritisere Danmark, efter at dansk politi siden onsdag har opgivet at registrere de flere tusinde flygtninge, der er kommet til Danmark, og de, der har ønsket det, har fået lov til at fortsætte til Sverige.
Danmarks statsminister, Lars Løkke Rasmussen (V), har udtrykt opbakning til beslutningen, som er truffet af dansk politi.
- Det kan ikke passe, at i Sverige, som er medlem af EU, et Dublin-land og Schengen-land, at tilsynet ikke fungerer som aftalt, siger indenrigsminister Petteri Orpo til det finske parlament ifølge nyhedsbureauet FNB.
Dublin-forordningen fastsætter regler for, hvilket land der skal behandle en asylansøgning, og Schengen-samarbejdet indebærer, at paskontrollen mellem Schengen-landene er ophørt.
En talsmand for det svenske jernbaneselskab SJ siger, at selskabet har ændret reglerne midlertidigt, så de rejsendes identitet ikke bliver kontrolleret.
Modsat Sverige - som giver automatisk asyl til syrere - har Finland og Danmark udtrykt bekymring over den store stigning i antallet af flygtninge og migranter.
3200 er anslået ankommet til Danmark siden søndag, og af disse har 668 søgt om asyl i Danmark, ifølge Lars Løkke Rasmussen.
