Obama vil afsætte markant flere penge til IS-kamp
Ifølge nyhedsbureau ønsker den amerikanske præsident at bruge knap 50 milliarder kroner på at bekæmpe IS.


 USA har ikke i sinde at skrue ned for indsatsen mod Islamisk Stat. Slet ikke.
Den amerikanske præsident, Barack Obama, går efter en stor stigning i beløbet, der skal bruges på at bekæmpe den militante gruppe, som hærger i særligt Syrien og Irak.
Højtstående embedsfolk siger til nyhedsbureauet Reuters, at Obama som del af forsvarsbudgettet for 2017 ønsker at afsætte syv milliarder dollar - 48 milliarder kroner - til kampen mod Islamisk Stat.
Det svarer til en stigning på omkring 35 procent i forhold til det seneste års budgetanmodning til Kongressen, siger embedsfolkene, som ønsker at være anonyme.
USA leder en international koalition af lande, der bekriger Islamisk Stat i Irak og Syrien.
Der er ingen detaljer om, hvordan de syv milliarder dollar vil skulle bruges, og om der eksempelvis skal afsættes penge til militære operationer uden for Irak og Syrien.
Obama har offentligt lovet at intensivere kampen mod Islamisk Stat.
Reuters' afsløring kommer forud for, at forsvarsminister Ash Carter tirsdag fortæller om sine prioriteter for det 583 milliarder dollar store forsvarsbudget for 2017.
Det Hvide Hus ventes 9. februar at fremlægge Obamas samlede budgetforslag for det finanspolitiske år 2017.
Ash Carter ventes tirsdag at fortælle om planer om at bruge flere penge på at støtte lande som Ukraine, der er under militært pres fra Rusland.
Derudover vil han formentlig prioritere øget cybersikkerhed, såkaldt elektronisk krigsførelse og at få nye erstatninger til ubåde, der bærer atomvåben.
Den amerikanske forsvarsminister har indkaldt til møde senere i februar i Bruxelles, hvor forsvarsministre fra koalitionen mod Islamisk Stat er inviteret. De er blevet bedt om at forberede yderligere tiltag til kampen mod den ekstremistiske gruppe.
