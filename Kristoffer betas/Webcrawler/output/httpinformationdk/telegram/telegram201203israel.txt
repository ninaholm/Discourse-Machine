Israel tilbudt våben for at udskyde angreb
USA har tilbudt Israel avancerede våben til gengæld for at udskyde et angreb på Iran, skriver israelsk presse.


 Hvis Israel kan vente med at angribe Iran, så får israelerne til gengæld nogle avancerede amerikanske våben.
Det skriver den israelske avis Maariv.
Ifølge avisens oplysninger fik Israels premierminister, Benjamin Netanyahu, tilbuddet om at få de avancerede våben, da han tidligere på ugen besøgte ledelsen i Washington, herunder USA's præsident, Barack Obama.
Avisen skriver, at amerikanerne har tilbudt Israel nogle særlige bomber, der er effektive mod underjordiske bunkere, samt langtrækkende optankningsfly.
Til gengæld skal Israel så gå med til at vente med at gennemføre eventuelle angreb på Iran til 2013 - altså efter det amerikanske præsidentvalg i november.
Israel, USA og store dele af det internationale samfund frygter, at Irans atomprogram skal bruges til at udvikle atomvåben, hvilket præstestyret i Teheran nægter.
Den israelske frygt går på, at et atombevæbnet Iran vil udgøre en kæmpe trussel mod Israel, som Irans præsident, Mahmoud Ahmadinejad, gang på gang buldrer imod.
Der er dog forskellige bud på, hvor langt Iran er med det påståede atomprogram.
I mandags sagde Netanyahu, at internationale sanktioner mod Iran ikke har hjulpet, og at "ingen af os har råd til at vente ret meget længere".
Ifølge avisens oplysninger har Israel over for USA argumenteret med, at landets nuværende militære kapacitet betyder, at der snart skal handles, hvis sagen skal løses militært.
Vinduet er ikke åbent så længe, som det siges.
Maariv skriver så, at det militære materiel, som USA tilbyder, vil sikre, at vinduet holdes åbent i længere tid.
I øvrigt viser en meningsmåling i avisen Haaretz torsdag, at 58 procent af israelerne er imod, at Israel går enegang og angriber Iran uden USA.
