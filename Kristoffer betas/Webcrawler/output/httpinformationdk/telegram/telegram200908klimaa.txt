Klimaaktivister piftede dæk
"Din bil dræber" stod der på flyers, som blev efterladt på firhjulstrækkere med piftede dæk. Politiet mener, at klimakonference stod bag. EL kræver beviser.


 Københavns Politi mener, at aktivister fra den såkaldte Klimacamp09 i juli organiserede piftningen af adskillige benzinslugende firhjulstrækkere i hovedstaden. 
 Justitsminister Brian Mikkelsen (K) skriver således i et svar til Enhedslistens gruppeformand, Per Clausen, at Københavns Politi lidt efter midnat den 16. juli "modtog oplysninger fra en anmelder", der havde overværet et møde i Valby blandt klimaaktivisterne. Her var det angiveligt blevet aftalt, at aktivisterne ville ind til byen og pifte dæk på store, dyre biler - og navnlig på biler med gule nummerplader. 
 Oplysningerne blev herefter rundkastet over politiets radiosystem, og lidt efter blev to personer taget i at omdele flyers, der var beregnet til at sættes på biler, på hvilke man derefter skulle lukke luften ud af dækkene. Det kunne dog ikke konstateres, om de pågældende personer rent faktisk havde lukket luft ud af bildæk. Senere modtog Københavns Politi endnu en anmeldelse om to unge piger, der var i gang med at lukke luft ud af dækkene på biler. Københavns Politi forsøgte forgæves at finde frem til de pågældende.
 Efterfølgende har Station Bellahøj i tiden fra den 16. til den 28. juli 2009 modtaget henvendelser fra 27 anmeldere om hærværk på deres biler i form af punktering/piftning af dæk. I forruderne på alle bilerne var anbragt en løbeseddel med påskrift om, at "din bil dræber" med hilsen fra "operation 1001 bilers nat".
 Klimacamp09, der samlede klimaaktivister fra hele verden til mødelejren i Valby, afviser selv politiets anklage. Det samme gør Per Clausen. Enhedslistens gruppeformand kræver nu dokumentation for politiets anklage. 
 - Det virker urimeligt, at politiet anklager en navngiven organisation for at stå bag hærværk, når man udelukkende baserer denne påstand på en persons oplysninger. Oplysninger, som tilsyneladende ikke fører til, at der bliver rejst sag mod nogen. Det kan selvfølgelig være en særlig grund til, at politiet nærer tillid til den pågældende anmelder. Han eller hun kan have en særlig tilknytning til politiet som meddeler for dette, eller måske være ansat i politiet. Hvis der er tale om en sådan sammenhæng, vil jeg også gerne have den oplyst, siger Per Clausen.

