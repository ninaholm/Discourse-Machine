Mediehus køber jobportal på nettet
JP/Politikens Hus køber Berlingske og TV2 ud af netsiden jobzonen.dk, der de seneste år har givet underskud.


 En underskudsgivende jobportal er nyeste skud på mediestammen i JP/Politikens Hus, der køber både Berlingske Medias og TV2's andel af Jobzonen.dk, skriver Mediawatch.dk.
- Vi tror på, at vi kan gøre noget her og tilføre noget vitalitet til markedet, som Jobzonen ikke gør i dag, siger bladdirektør Claus Hovge Andersen fra Jyllands-Posten, der bliver hovedmotor bag portalen i JP/Politikens Hus, til Mediawatch.dk.
Jobzonen.dk har givet underskud de seneste år, efter den økonomiske krise slog bunden ud af annoncemarkedet for jobopslag.
Hjemmesiden gik fra et overskud i 2008 på 13 millioner kroner til et millionunderskud de seneste tre år, hvor det største var på knap 10 millioner i 2011.
Underskuddet blev dog sidste år "noget mindre" ifølge bladdirektøren.
Ejerskiftet sker officielt 1. juli, hvor Berlingske Medias andel på 46 procent og TV2's 14 procent overgår til JP/Politikens Hus.

Jobzonen er den seneste salgsbid af Berlingske-koncernen, hvor lokalaviserne Vestegnen, Det ny Odsherred og Lokalavisen Taastrup fra juni overgik til Sjællandske Medier.
Den Sydvestjyske Venstrepresse, DSVP, og Berlingske Media forhandler også om at købe Berlingske Medias andel af Syddanske Medier.
Det er dog uvist, om Jobzonens søsterside Bilzonen.dk også har Jyllands-Postens interesse.
