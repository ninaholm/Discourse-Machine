Polsk mand ville efterligne Breivik
En polsk højreekstremist, som er anholdt for terrorplaner i Polen, havde kontakt til Anders Behring Breivik.


 Politiet i Polen har afsløret en nationalist, som tilsyneladende havde planer om at efterligne den norske massemorder Anders Behring Breivik.
Manden er mistænkt for at have planlagt et terrorangreb mod parlamentsbygningen i Warszawa.
Det var analyser af Breiviks kontakter i udlandet, der førte de polske efterforskere til den mistænkte, oplyser Polens premierminister, Donald Tusk.
Manden har ikke forsøgt at skjule "sin fascination af Breivik", siger Tusk.
Kilder med kendskab til efterforskningen oplyser, at manden planlagde at kopiere de metoder, som blev brugt af Breivik under terrorangrebet i Oslo 22. juli sidste år.
- Den mistænkte tilhører ikke en politisk gruppe eller et parti. Han hævder, at han handlede ud fra nationalistiske, antisemitiske og fremmedfjendtlige motiver, oplyser Piotr Krason fra den polske anklagemyndighed.
Manden havde angiveligt planer om at udløse en bilbombe på fire ton uden for parlamentet i Warszawa.
Han havde allerede nået at udføre en prøvesprængning, som politiet har en videooptagelse af.
Angrebet skulle muligvis finde sted på et tidspunkt, hvor både landets præsident og premierminister ville være til stede i bygningen.
Anklagemyndigheden oplyser, at den mistænkte arbejder for et universitet i byen Krakow i den sydlige del af landet.
Manden har ifølge politiet oparbejdet et lager af sprængstoffer, våben og fjernstyrede udløsere, og han har også forsøgt at rekruttere flere personer til at udføre terrorangrebet.
