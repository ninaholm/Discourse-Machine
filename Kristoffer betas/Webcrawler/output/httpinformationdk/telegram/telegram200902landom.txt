Landområder frygter skatteforslag



 Landboerne betaler københavnernes skattelettelser. 
 Sådan er frygten fra Landdistrikternes Fællesråd og Landsbyerne i Danmark ovenpå Skattekommissionens forslag til en fremtidig skattereform.
 - Der er nogle klare forringelser for befolkningen i landdistrikterne, mens meget tyder på, at skattelettelserne rammer i bycentrene. Fire ud af ti, der betaler topskat, bor i København og omegn, siger Steffen Damsgaard, formand for Landdistrikternes Fællesråd. Han peger på, at et lavere kørselsfradrag mellem hjem og arbejde, en højere afgift på brændsler, der især bruges på landet, og en højere beskatning af landbruget alt sammen rammer land- og yderområder hårdere end resten af landet.
 - Derudover er der visse elementer, som fortjener at blive analyseret grundigere, så vi kan se, hvor store de regionale forskelle er. For umiddelbart tyder meget på, at det giver en skævhed i negativ retning for befolkningen i landområder, siger Steffen Damsgaard. Han bakkes op af formanden for landsbyerne i Danmark, Carsten Abild, der især er bekymret for et lavere kørselsfradrag.
