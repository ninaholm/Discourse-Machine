Kina i vrede over Googles stop for censur
De kinesiske myndigheder raser over den amerikanske internetgigant Googles beslutning om at stoppe censuren af sin kinesiske søgetjeneste, google.cn.


 Den amerikanske internetgigant Google har stoppet censuren af sin kinesiske søgetjeneste, google.cn. Det sker på grund af langvarige uoverensstemmelser mellem USA og Kina om kinesisk censur og netspionage.
- Tidligere i dag (mandag) stoppede vi censuren af vores søgetjenester på google.cn, skriver Googles øverste juridiske chef, David Drummond, på sin blog. 
Han tilføjer, at brugere, der besøger den kinesiske søgetjeneste, nu vil blive omdirigeret til en anden hjemmeside, hvor Google tilbyder ucensureret søgning på kinesisk specielt designet til brugere i Kina og leveret via Googles servere i Hong Kong.
De kinesiske myndigheder raser over beslutningen, som de kalder "helt forkert" og i direkte strid med Googles "skriftlige løfter". 
Googles beslutning kommer efter måneder med spændinger mellem USA og Kina på grund af kinesisk censur og netspionage.
Striden blussede op i december sidste år, da kinesiske hackere forsøgte at få adgang til en række systemkritikeres e-mailkonti, der drives af Googles Gmail-service.
Det fik Google til at true med lukning af sin kinesiske søgetjeneste, og selskabet meddelte desuden, at det ikke længere vil underlægge sig den selvcensur, som de kinesiske myndigheder kræver. 
Censuren betyder blandt andet, at sætninger som "frihed for Tibet" og henvisninger til den forbudte Falun Gong-bevægelse ikke længere vil blive filtreret og censureret i den kinesiske udgave af søgemaskinen. 
Google bevarer tilsyneladende sine salgs-, research- og udviklingskontorer i Kina.
Google sidder kun på en tredjedel af markedet for søgemaskiner i Kina, der domineres af den kinesiske gigant Baidu. 
