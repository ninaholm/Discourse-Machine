DF's tidligere gruppe kæmper for livet i EU-Parlamentet
Messerschmidts tidligere EU-gruppe er dagen før konstituerende møde ikke nok til at danne gruppe i parlamentet


 Hvis ikke Morten Messerschmidts (DF) forhenværende gruppe i EU-Parlamentet når at gafle medlemmer fra minimum to lande inden 23. juni, vil gruppen ikke blive regnet med som en af de politiske grupper i parlamentet, når det samles i starten af juli for første gang efter valget.
Den højreorienterede og EU-skeptiske EFD-gruppe har både vundet lidt og tabt lidt de seneste uger, hvor de nye EU-parlamentarikere har meldt ud, hvilke grupper de ønsker at sidde i de næste fem år.
Som det ser ud nu, skal der imidlertid noget til for, at sejrene kan opveje tabene.
Med det britiske EU-modstanderparti Ukips leder, Nigel Farage, i spidsen, har EFD fået konkurrence fra Front Nationals Marine Le Pen.
Hun forsøger i øjeblikket at samle en gruppe i parlamentet på den yderste højrefløj - et projekt som EFD har tabt flere medlemmer til.
Også den konservative gruppe ECR har suget EFD-medlemmer til sig.
Dansk Folkeparti har for eksempel valgt ECR frem for EFD, som Morten Messerschmidt var medlem af før.
Og så sent som mandag meldte det hollandske medlem Bas Belder ud, at han går samme vej som Messerschmidt.
Selvom EFD til gengæld har fået italienske Beppe Grillos 17 mandater fra Femstjernebevægelsen om bord, så har EFD kun medlemmer fra fem lande.
For at danne en gruppe i parlamentet, skal man have mindst 25 medlemmer fra syv forskellige EU-lande.
Der kan dannes grupper når som helst. Men for at være anerkendt som gruppe under parlamentets første samling fra 1. til 3. juli, skal gruppen give besked til parlamentet senest 23. juni.
EFD har meldt ud, at de konstituerer sig onsdag.
Det er muligt, at Nigel Farage har fisket medlemmer i de etablerede grupper for at kunne stille hold inden juli. I så fald holder gruppen kortene tæt på hånden.
