Stormflod koster Vikingeskibsmuseet 11,5 millioner
Vikingeskibsmuseet har fået opgjort skaderne efter decemberstormen, som løber op i 11,5 millioner kroner.


 Det var en voldsomt ødelæggende stormflod, der ramte Danmark den 5.-6. december.
Og nu har Vikingeskibsmuseet i Roskilde fået opgjort skaderne, som løber op i en regning på 11,5 millioner kroner, skriver Dagbladet Roskilde.
- Vi kan endelig opgøre skaderne nu, og det er begyndt at synke ind, siger Vikingeskibsmuseets økonomidirektør, Claus Christiansen, til avisen.
I perioden efter stormfloden var museet optimistisk og regnede med skader for "kun" to-fire millioner.
- Vi er langt hårdere ramt, end vi havde frygtet i begyndelsen, tilføjer økonomidirektøren.
Stormfloden, der opstod på grund af stormen Bodil, har lavet skader for fire millioner kroner på museumsøen, mens de andre 7,5 millioner kroner fordeler sig ud på selve Vikingeskibsmuseet.
- Der er store skader på hallen, hvor murene har flyttet sig, og glaspartiet ud mod vandet skal skiftes, siger Claus Christiansen.
Det er endnu uvist, hvor stor en del af regningen der vil blive dækket af Stormrådet, som modtog op mod 3000 anmeldelser på skader efter stormfloden i december.
Vikingeskibsmuseet har dog været nødsaget til at begynde renoveringsarbejdet, fordi højsæsonen begynder 1. maj, og til den tid skal det være muligt at besøge det populære museum.
Stormfloden efter Bodil var ifølge DMI historisk. Og tre steder - ved Isefjorden, Roskilde Fjord og Thorsminde ved Nissum Fjord - blev stormfloden betegnet som 100 års hændelser, fordi det statistisk set ikke er set værre i 100 år.
