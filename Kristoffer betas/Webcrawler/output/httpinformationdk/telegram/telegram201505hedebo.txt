Hedebølge i Indien koster 430 mennesker livet
Hvert år dør mange indere i sommervarmen, og i år er temperaturerne højere end normalt.


 En hedebølge med temperaturer nær 50 grader celsius har kostet flere end 430 mennesker livet i Indien.
Dødstallet frygtes at stige yderligere, da temperaturerne fortsat er høje, og da man endnu ikke har overblik i delstaten Telangana, der sammen med Andhra Pradesh har været værst ramt.
Delstaten Andhra Pradesh advarer om udendørs arbejde midt på dagen, efter at 246 mennesker er omkommet i den smeltende varme.
- Hovedparten af ofrene er mennesker, som har været udsat for direkte sol. De fleste er omkring eller over 50 år og fra arbejderklassen, siger P. Tulsi Rani fra delstatens departement for krisehåndtering til nyhedsbureauet AFP.
Varmen tog sine første ofre allerede sidste mandag, og antallet af omkomne er steget voldsomt mod slutningen af ugen.
- Vi beder folk udvise forsigtighed ved eksempelvis at bruge paraply, kasket og at medbringe store mængder væske som vand og mælk. De bør også bære bomuldstøj, siger Rani.
I delstaten Telangana er 188 døde siden april - de fleste af dem i sidste uge.
Indere, mestendels fattige, dør hvert år i hundredvis som følge af sommerens varme.
Hedebølger sætter også jævnligt el-forsyningen ud af drift.
Den aktuelle hedebølge er dog lidt værre, end de plejer at være ifølge en chef i delstatsregeringen i Telangana.
I den østlige del af storbyen Kolkata har taxachaufførernes fagforening opfordret deres medlemmer til at lade vognene stå og holde fri.
Det meteorologiske institut i Indien forudser, at hedebølgen vil fortsætte de kommende dage i New Delhi, Andhra Pradesh og Telangana.
