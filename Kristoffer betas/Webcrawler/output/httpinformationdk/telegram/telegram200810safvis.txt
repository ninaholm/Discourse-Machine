S afviser fælles kriseplan



 Socialdemokraterne tager ikke imod en opfordring fra Enhedslisten, der vil have venstrefløjen og Socialdemokraterne til at fremlægge en fælles plan for at imødegå finanskrisen. 
 - Der er en hel række ting, vi skal have set på. Det sidder vi og kigger på i øjeblikket, og dem, der vil bakke op om socialdemokratiske synspunkter, tager vi selvfølgelig gladeligt imod, siger Socialdemokraternes finansordfører, Morten Bødskov. 
 Enhedslistens finanspolitiske ordfører, Frank Aaen, opfordrer ellers i et brev Socialdemokraternes leder, Helle Thorning-Schmidt, og SF-formand Villy Søvndal til et samarbejde om konkrete løsninger på den aktuelle krise.
 I brevet foreslår Frank Aaen blandt andet et statsligt kreditvæsen, nye reguleringer af kapitalstrømmene og et forbud mod topchefernes aktieoptioner.
