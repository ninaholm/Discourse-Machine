125 fyringer på sygehuse i Region Sjælland
375 stillinger skal nedlægges i forbindelse med besparelser på 165 millioner kroner. Færre end frygtet fyres.


 Nødvendige besparelser på 165 millioner kroner i Region Sjælland kommer til at udmønte sig i omkring 125 afskedigelser på regionens sygehuse. Måske færre.
Det oplyser regionsrådsformand Jens Stenbæk i en pressemeddelelse torsdag aften, efter at regionsrådet havde vedtaget besparelserne i regionens budget.
I alt forventes 375 stillinger nedlagt, men regionen forventer, at en stor del nedlægges ved naturlig afgang og ved ubesatte stillinger.
Besparelserne er blevet nødvendige på grund af de stærkt stigende udgifter til medicin i regionen. Regionerne finder ikke kompensation for de stigende medicinudgifter i deres aftale med regeringen om næste års økonomi.
Oprindeligt var det frygtet, at Region Sjælland måtte fyre et endnu større antal sygehusansatte end de 125.
Regionen havde forud for mødet bedt sygehusene om at finde besparelser for to procent på næste års budget.
Og ifølge Jens Stenbæk har regionsrådet vedtaget besparelserne ud fra et "solidt og gennemarbejdet" oplæg fra sygehusene.
- Som det ser ud nu, bliver der tale om ca. 125 varslede afskedigelser. Men vi forventer, at tallet kommer endnu længere ned, når processen med omplaceringer går i gang på sygehusene, siger Jens Stenbæk.
Han erkender, at det er svært at gennemføre den slags besparelser uden, at patienterne kommer til at kunne mærke det.
- Det kan ikke udelukkes, at der i en omstillingsperiode vil være længere ventetid til behandling på nogle områder, og at omsorg og service til vores borgere ikke vil være præcis den samme.
Foruden de 165 millioner kroner skal regionen slanke næste års budget med yderligere mindst 125 millioner kroner.
Jens Stenbæk peger på behovet for en langsigtet løsning med de stigende medicinudgifter, der for regionens vedkommende udmønter sig i en ekstraregning på 335 millioner kroner.
