EU vil have hastemøde om romaer
EU vil kigge nærmere på, om medlemslandene overhovedet forsøger at integrere romaer i samfundet. Samtidig lægges der op til et særligt EU-møde om romaproblemet.


 EU-Kommissionen har nedsat en særlig arbejdsgruppe, der skal kigge nærmere på, om EU-landene gør nok for at integrere romaer i samfundet. 
Det sker efter en række sager i løbet af sommeren, hvor især Frankrig, men også Danmark, er blevet kritiseret for at udvise romaer (også kendt som sigøjnere).
Arbejdsgruppen vil først og fremmest fokusere på, om medlemslandene benytter de mange muligheder for at søge EU-midler til at fremme integrationen af romaer. 
- EU-institutionerne har stillet betydelige midler til rådighed under EU-fonde, som kan støtte og komplementere medlemslandenes handlinger for at integrere romaer, lyder det i en meddelelse fra kommissionen.
Arbejdsgruppen skal komme med en rapport i slutningen af året. Derudover opfordrer kommissionen også det belgiske EU-formandskab til hurtigst muligt at indkalde EU's justits- og socialministre til et fælles møde om social og økonomisk integration af romaer. 
Det bør følges op af årlige romamøder på ministerniveau, lyder kommissionens anbefaling.
Masseudvisningen af romaer har mødt hård kritik fra både FN, Europarådet og menneskerettighedsorganisationer. Internt i EU truer sagen med at skabe splittelse mellem øst- og vesteuropæiske lande, og derfor vil kommissionen følge sagens videre udvikling tæt.
- Kommissionen vil fortsat overvåge alle medlemslandenes tiltag over for romaer i forhold til EU's regler om fri bevægelse, ikkediskrimination og EU's charter for grundlæggende rettigheder, lyder det.
EU-Kommissionens formand, José Manuel Barroso, kom også ind på den anspændte debat, da han tidligere tirsdag leverede en tale om unionens tilstand i Europaparlamentet. Dog uden specifikt at nævne romaerne.
- Alle i EU skal overholde loven, og regeringerne skal overholde menneskerettighederne, også minoriteternes rettigheder. Racisme og fremmedhad hører ikke hjemme i EU, fastslog Barroso.
Europaparlamentet vil torsdag vedtage en resolution om situationen for romaer i Europa.
