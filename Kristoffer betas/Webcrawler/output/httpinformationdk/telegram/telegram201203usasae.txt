USA sætter navn på manden bag massakre
Forsvarsadvokat har sat navn på manden, der stod bag drab på civile. Jeg kan ikke tro, det er ham, siger nabo.


 Efter intense forsøg på at hemmeligholde navnet på den mand, der efter alt at dømme står bag en massakre på 16 civile afghanere, besluttede forsvarsadvokaten sent fredag at dele sin viden om mandens identitet med offentligheden.
Det skriver AP ifølge The Miami Herald.
Der er tale om den 38-årige sergent Robert Bales fra Lake Tapps i staten Washington, fortæller mandens advokat John Henry Brown.
 Det amerikanske militær har ellers nægtet at offentliggøre navnet, men tidligere fredag afslørede en højtstående amerikansk embedsmand navnet. Derefter kom den bekræftende melding fra forsvarsadvokaten.
Bales er endnu ikke sigtet i sagen, men han er fredag blevet fløjet fra Kuwait til Fort Leavenworth i Kansas, som er militærets eneste fængsel med maksimalt sikkerhedsniveau.
Efter offentliggørelsen af mandens identitet sværmede journalister rundt i området omkring Bales bopæl. Kassie Holland, som bor ved siden af, fortæller, at hun ofte har set Bales lege med sine børn i haven.
- Jeg er chokeret. Jeg kan simpelthen ikke tro, at det er ham. Der var ingen tegn. Det er virkelig trist, og jeg vil ikke tro, at han gjorde det, siger hun.
- Han har altid haft en god attitude i forhold til sit arbejde, og han var aldrig rigtig vred over det. Når jeg hørte ham tale, sagde han: Det er mit job. Det er, hvad jeg laver. Han udtrykte aldrig mange følelser i forhold til det, siger Kassie Holland.
Beau Britt er genbo til manden.
- På en måde sympatiserer jeg med ham - at være sendt ud hele fire gange. Jeg kan forstå, at han åbenbart er skadet mentalt, så jeg håber bare, at han får en rimelig straf, siger hun.
Den amerikanske soldats advokat sagde torsdag, at soldaten så sin ven få sprængt benet af dagen før, han gik amok.
Samtidig fortalte advokaten, at manden havde været skeptisk over for at blive udsendt for fjerde gang, og at han to gange tidligere var blevet såret i kamp.
