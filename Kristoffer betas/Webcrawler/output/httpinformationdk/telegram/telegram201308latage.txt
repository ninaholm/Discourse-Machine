LA tager endnu et mandat fra K på Frederiksberg
To byrådsmedlemmers flugt til Liberal Alliance på Frederiksberg betyder, at De Konservative mister flertal.


 Endnu et byrådsmedlem forlader De Konservative til fordel for Liberal Alliance i Frederiksberg Kommune, der i årtier har været en konservativ højborg.
Den 58-årige administrerende direktør Poul Erik Mølgaard Rasmussen har meldt sig ind i Liberal Alliance, oplyser partiet i en pressemeddelelse.
Han følger Niels-Ole Heggland, der tidligere på måneden skiftede til Liberal Alliance. Derfor står De Konservative nu uden deres faste flertal i kommunalbestyrelsen.
Begge byrådsmedlemmer begrunder deres skifte til Liberal Alliance med De Konservatives "manglende vilje" til at sænke grundskylden i kommunen.
- En gennemsnitlig familie på Frederiksberg risikerer at skulle op med 5000 kroner ekstra i grundskyld hver måned om få år.
- Det er fuldstændig afgørende, at vi får vendt den skræmmende udvikling - men jeg kan desværre ikke længere se viljen til det hos De Konservative. Det kan jeg til gengæld i høj grad hos Liberal Alliance, siger Poul Erik Mølgaard Rasmussen i pressemeddelelsen.
De Konservative har således mistet deres faste flertal lige inden budgetforhandlingerne. Partierne bag den nuværende konstituering - De Konservative, Venstre og De Radikale - har nu kun 12 ud af 25 mandater i kommunalbestyrelsen.
Det betyder, at Liberal Alliance kan blokere for næste års budget, hvis grundskylden i kommunen ikke sænkes.
Partiet er med de to nye medlemmer gået fra slet ikke at være repræsenteret i kommunalbestyrelsen i Frederiksberg til at sidde med de afgørende mandater.
Spidskandidaten for partiet ved efterårets kommunalvalg, Laura Lindahl, glæder sig over forøgelsen.
- Vi har nu mulighed for at få reel indflydelse på budgettet allerede i år.
- Det faktum, at Liberal Alliance sidder med de afgørende mandater, skal vi naturligvis bruge til at få indflydelse inden for partiets fire mærkesager: Lavere skat, mindre bureaukrati, færre forbud og mere vækst, siger hun i pressemeddelelsen.
