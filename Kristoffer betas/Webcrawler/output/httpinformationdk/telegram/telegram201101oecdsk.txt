OECD skyder danske gymnasiers VM-titel ned
Danske gymnasielærere strammede skruen, da de i sidste uge udråbte sig selv som verdensmestre.


 "Danske gymnasier er verdens bedste".
Sådan lød budskabet, da Gymnasieskolernes Lærerforening i sidste uge bragede igennem i flere medier med kampagnen "Verdensmestrene".
Det centrale afsæt var en stor rapport fra OECD (Organisationen for Økonomisk Samarbejde og Udvikling). Men en af analytikerne bag rapporten kalder kampagnens hovedbudskab for en voldsom stramning af rapportens resultater.
- Det er en meget, meget, meget, voldsom stramning, siger OECD-analytiker Bo Hansson.
Han har stået for netop det kapitel, hvor gymnasielærerne har hentet deres tal. Her viser tabeller, at Danmark er det land, hvor samfundet får størst økonomisk gavn af at sætte studenterhuen på unge mennesker. Med den er de nemlig i mindre risiko for at koste samfundet sociale ydelser og betaler typisk mere i skat.
Det får gymnasielærerne til i kampagnen at konkludere, at "Danmark dermed er verdensmestre i gymnasieuddannelser".
Men når Danmark står stærkt i tabellerne, handler det ifølge OECD-analytikeren i høj grad om, at danskerne betaler højere skat og får højere sociale ydelser end i andre lande, hvor gymnasierne kan være nøjagtigt lige så gode eller endda bedre end i Danmark.
- Det handler om en række andre faktorer i samfundet. Vi kan se, hvor meget det gavner at sende en elev gennem gymnasiet i Danmark. Men det viser ikke noget om, hvor god kvaliteten i undervisningen er, siger Bo Hansson.
I forbindelse med lanceringen af den stort anlagte kampagne kritiserede formanden for Gymnasieskolernes Lærerforening, Gorm Leschly, at nyheden fra OECD-rapporten i september ikke fandt vej til Undervisningsministeriets hjemmeside.
Gorm Leschly kan dog til dels godt forstå, at man i OECD synes, at kampagnen oversælger budskabet.
- Sådan er det jo nu en gang, når man skal af med et budskab. Men det er meget komplekst, og der er jo ikke så meget sex i at sige, at vi er verdensmestre i afkast, siger han.
