Norge til kamp mod asylansøgere



 Ni specialudsendinge fra norsk politi og det norske udlændingedirektorat vil blive udstationeret i asylansøgernes hjemlande og langs menneskesmuglernes ruter for at forhindre asylansøgere i at komme til Norge.
 "Asyljægerne", fem fra udlændingedirektoratet og fire fra politiet, skal være spydspidser i kampen for at bremse antallet af asylansøgere, der sætter kurs mod Norge, skriver Aftenposten.
 Ud over at bistå med at sende så mange som muligt af dem, der får afslag på asyl i Norge, retur, skal de ni asyljægere også arbejde med at forhindre menneskesmugling og indsamle information til politiet.
 For at kunne returnere afviste asylansøgere til deres hjemlande, skal politiet være helt sikker på de pågældendes identitet. Ellers vil hjemlandet ikke modtage dem.
