450.000 flygtninge er kommet til Tyskland siden januar
Fordelingen af 160.000 flygtninge i Europa er første skridt, hvis man vil opføre sig ordentlig, siger Gabriel.


 450.000 flygtninge og migranter er kommet til Tyskland siden starten af året, oplyser vicekansler Sigmar Gabriel i Forbundsdagen i Berlin.
Alene i de første otte dage af september er der kommet 37.000.
- Frem til i forgårs har Tyskland registreret 450.000 flygtninge, og af dem 105.000 i august, og 37.000 i de første otte dage af september. Der vil kunne komme flere end 100.000 i september, fortæller han de tyske parlamentarikere.
Samtidig svirper han pisken over flere af de EU-lande, der tøver med at tage imod flygtningene.
- Helt ærligt - dette viser, at fordelingen af 160.000 flygtningen hen over Europa er et første skridt, hvis man ønsker at opføre sig ordentligt, siger han med henvisning til EU-Kommissionens plan fra onsdag om at fordele flygtningene.
- Eller man kan kalde det en dråbe i havet, mener den socialdemokratiske vicekansler.
Forbundskansler Angela Merkel har opfordret de 28 EU-lande til at enes om at fordele flygtningene i Europa på baggrund af indbyggerantal og økonomisk formåen.
Danmark, der med sit retsforbehold står uden for asylpolitikken i EU, vil ikke deltage, har regeringen meddelt.
Også Storbritannien har et retsforbehold, men har erklæret sig villig til at aftage en del af flygtningene, der er kommet til primært Italien, Grækenland og Ungarn.
Premierminister David Cameron sagde for få dage siden, at Storbritannien vil tage imod op mod 20.000 flygtninge.
