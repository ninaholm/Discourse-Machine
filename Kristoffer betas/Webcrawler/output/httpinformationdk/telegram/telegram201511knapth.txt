Knapt hver femte gymnasieelev er med i Operation Dagsværk
I år kan Operation Dagsværk fejre 30-års jubilæum, men tilslutningen til det gode formål er faldende.


 Onsdag er næsten 19.000 gymnasieelever trukket i arbejdstøjet for at samle penge ind til Operation Dagsværk, som i år støtter et projekt i Somaliland, hvor SOS Børnebyerne arbejder for at forbedre gymnasierne i landet.
De 19.000 frivillige gymnasieelever er dog kraftigt i undertal samlet set. Ifølge Danmarks Statistik var der per 1. oktober 2014 89.024 STX-gymnasieelever i Danmark. Det svarer til, at knapt hver femte gymnasieelev deltager i projektet.
Hos Danske Gymnasieelevers Sammenslutning, DGS, ærgrer forkvinde, Veronika Ahrensbøll Schultz, sig over, at der ikke er flere, som deltager i projektet. Men det kan have flere årsager, påpeger hun.
- Jeg tror, der er sket en udvikling i, at vi har nogle elever, der er ret pressede og ikke vil undgå en undervisningsdag, fordi man synes, man skal gøre alt, hvad man kan, for at blive så dygtig som muligt, vurderer hun.
I år deltager 132 af landets 168 gymnasier i Operation Dagsværk. Det er en mindre fremgang fra 2014, da 129 gymnasier deltog. Der er dog stadig et stykke op til niveauet fra 2011, da 143 gymnasier var med til at samle penge ind.
Derfor håber Tine Marie Pedersen, kampagneleder i Operation Dagsværk, at gymnasierne kan være med til at bakke endnu mere op om projektet, så flere elever får kendskab til Operation Dagsværk.
- Der er mange steder, hvor ledelsen på gymnasierne bakker rigtig godt op omkring elevernes engagement i Operation Dagsværk.
- Det kunne vi selvfølgelig godt tænke os, var tilfældet på alle gymnasier. Det kunne især ske ved at inddrage vores undervisningsmaterialer endnu mere. Det er en af mulighederne for at få flere elever med, siger hun.
I løbet af de 30 år, hvor Operation Dagsværk har eksisteret, er der samlet mere end 162 millioner kroner ind.
