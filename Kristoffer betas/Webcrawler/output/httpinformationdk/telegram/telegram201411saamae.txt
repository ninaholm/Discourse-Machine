Så er Mærsk's kæmpeskibe blevet de små
Kinesisk rederi døber verdens største containerskib. Det tager 1000 flere containere end Tripple-E fra Mærsk.


 Så er det ved at være sket. Rederiet AP Møller Mærsk har måske nok mange store containerskibe, men det allerstørste containerskib i verden er kinesisk.
Skibet er bygget på Hyundai Heavy Industries-værftet i Seoul i Sydkorea, og fuldt pakket kan det sejle med 19.000 20 fodscontainere, såkaldt TEU.
De største Mærskskibe er Tripple E-klasse skibene, der også er bygget i Sydkorea. Dog ikke af Hyundai, men af Daewoo.
 De skibe kan tage 18.000 TEU.
Avisen Korea Times skriver, at det kinesiske kæmpeskib netop er blevet døbt.
Det var He Li Jun, hustruen til topchefen for rederiet China Shipping Container Lines (CSCL), Xu Lirong, der foretog dåben.
Skibets navn er nu CSCL Globe.
Lige nu er værftet ved at ordne de sidste ting på skibet, sådan at det kan overdrages rederiet senere i denne måned. Derefter skal det fyldes med containere og ud på havet.
Det er planen, at det 400 meter lange skib skal indsættes på ruten mellem Europa og Asien, siger CSCL.
Rederiet har bestilt fem skibe af denne størrelse.
Mærsk har bestilt 20 Tripple E-skibe og har i øjeblikket 12 af dem i drift.
