Putin truer Europa med at lukke for gassen
Hvis Ukraine stjæler gas, er Rusland parat til at skrue ned for leverancerne, siger præsident Putin.


 Under et besøg i den serbiske hovedstad, Beograd, hvor Ruslands præsident deltager i markeringen af 70-års-dagen for befrielsen fra nazisterne, siger Vladimir Putin, at Rusland vil skære ned i gasforsyningerne til Europa, hvis Ukraine begynder at stjæle gas.
- Rusland vil reducere gasleverancerne til Europa, hvis Ukraine stjæler fra rørledninger for at dække sine egne behov, siger Putin, men han tilføjer, at han er fuld af forhåbning om, at det ikke ender med det.
Rusland lukkede den 16. juni for gassen til nabolandet Ukraine på grund af ubetalte gasregningerne, der ifølge Ruslands statslige leverandør, Gazprom, løber op i milliardvis af euro.
Ruslands præsident advarer samtidig om, at der kan komme en gaskrise, der ligner den fra 2008, hvor Gazprom reducerede gasleverancerne med omkring en fjerdedel - netop på grund af uenigheder med Ukraine.
- Hvis vi ser, at vores ukrainske partnere, ligesom i 2008, begynder at fjerne gas uden tilladelse fra vores eksport-system, vil vi ligesom i 2008, reducere gasmængden på bekostning af forsyninger, siger Vladimir Putin.
Rusland er Europas største gasleverandør, der står for omkring en tredjedel af regionens forbrug. EU modtager omkring halvdelen af den russiske gas, som unionen forbruger, gennem Ukraine via rørledninger.
Fredag mødes Putin med den ukrainske præsident, Petro Porosjenko, og en række europæiske stats- og regeringschefer i den italienske by Milano for at diskutere krisen i Ukraine.
5. september indgik Ukraine en fredsaftale med de prorussiske separatister i det østlige Ukraine, men den er siden da blevet brudt adskillige gange.
Torsdag er der nye meldinger om kampe, og tre ukrainske soldater skal være blevet dræbt under kampe med oprørere ved lufthavnen i storbyen Donetsk, der kontrolleres af separatisterne.
Den seks måneder lange konflikt har kostet over 3600 mennesker livet.
