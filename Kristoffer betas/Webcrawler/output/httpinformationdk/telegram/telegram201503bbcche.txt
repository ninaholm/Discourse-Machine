BBC-chef truet på livet efter Clarkson-fyring
En anonym person har sendt en dødstrussel til BBC's generaldirektør efter afskedigelse af vært i Top Gear.


 Det britiske politi oplyser, at det har indledt en efterforskning af dødstrusler mod generaldirektøren for BBC, Tony Hall, samme dag, som denne meddelte, at Jeremy Clarkson, den populære og kontroversielle vært på bilprogrammet Top Gear, var blevet afskediget.
Londons politi skriver i en erklæring, at det er ved at undersøge en trussel fra den 25. marts, hvor en person truer med, at Hall vil blive slået ihjel. Samme dag var det blevet meldt ud, at Clarkson var afskediget fra BBC.
- Truslen er fremsendt i en e-mail, siger politiet, som endnu ikke har foretaget nogen anholdelser i sagen.
Hall besluttede ikke at forlænge Clarksons kontrakt, fordi den populære vært ifølge BBC uprovokeret slog og overfusede en producer, hvilket har skabt avisoverskrifter over store dele af verden, hvor programmet har over 350 millioner seere.
Top Gear er en enorm økonomiske succes, og programmet indbringer årligt BBC over 50 millioner pund (omkring 510 millioner kroner).
Men Clarksons åbenmundede stil har både gjort ham populær og skaffet ham mange fjender, og han har tidligere fået advarsler for upassende eller angiveligt racistiske udtalelser. Tony Hall understregede i offentliggørelsen af fyringen, at han var klar over, at beslutningen ville dele vandene.
- Der kan ikke være særskilte regler for en part og andre regler for andre som følge af stilling, berømthed og kommercielle hensyn, sagde han.
Avisen The Mail on Sunday viste søndag fotos af den 64-årige Hall, der sammen med sin kone er sat under politibeskyttelse.
BBC har vurderet, at truslerne er troværdige.
En undersøgelse af den hændelse, der førte til Clarksons fyring, viser, at Clarkson i 20 minutter overfusede en af programmets producere til. Derefter angreb han ham fysisk i omkring 30 sekunder, hvilket resulterede i en opsvulmet og blødende læbe for produceren.
Årsagen var, at Clarkson kunne ikke få varm mad - bøf og pomfritter - efter en lang dags optagelser i North Yorkshire, fordi hotellets køkken var lukket.
