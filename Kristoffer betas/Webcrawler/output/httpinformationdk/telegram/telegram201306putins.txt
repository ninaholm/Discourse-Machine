Putin: Snowden er stadig i Moskvas lufthavn
Ruslands præsident udtaler sig for første gang om den amerikanske whistleblower, der er på flugt fra USA


Den amerikanske whistleblower Edward Snowden opholder sig fortsat i transitområdet i Moskvas lufthavn.Det siger Ruslands præsident, Vladimir Putin, tirsdag eftermiddag, da han for første gang udtaler sig om Snowden, der har udløst en diplomatisk krise mellem USA på den ene side og både Rusland og Kina på den anden.Snowden har været på flugt fra de amerikanske myndigheder, siden han lækkede oplysninger om efterretningstjenesternes omfattende aflytningsprogrammer.Søndag fløj han fra Hongkong til Moskva og skulle efter planen fortsætte til Cuba og Ecuador, men han dukkede aldrig op på mandagens fly fra Moskva til Cuba.Vladimir Putin har været tavs om sagen, men den russiske udenrigsminister, Sergej Lavrov, har tidligere sagt, at Moskva ikke spiller nogen rolle i Edward Snowdens bestræbelser på at undgå en udlevering og en retsforfølgelse i USA.- Han har ikke krydset grænsen til Rusland, sagde Lavrov tidligere og beskyldte USA for at forsøge at give Rusland skylden for udviklingen i sagen.Udtalelsen er blevet tolket som, at Snowden befinder sig i transitområdet i lufthavnen, hvilket Putin altså nu bekræfter.- Det er sandt, at mr. Snowden kom til Moskva. For os var det fuldstændig uventet, siger Putin, der i øjeblikket er i Finland, ifølge nyhedsbureauet AFP.- Enhver beskyldning mod Rusland i denne sag er sludder og vrøvl, fortsætter han med henvisning til beskyldninger om, at Rusland skulle have hjulpet Snowden med at flygte.Han understreger samtidig, at Snowden ikke har begået noget kriminelt i Rusland, og at han er en fri mand, da Rusland og USA ikke har en udleveringsaftale.- Jo før han finder et andet sted at rejse hen, des bedre både for ham og for os, siger Putin ifølge nyhedsbureauet Reuters.Samtidig udtrykker han ifølge Reuters håb om, at sagen ikke vil påvirke forholdet mellem Rusland og USA.
