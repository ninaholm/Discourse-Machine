Kolera i Haiti rammer færre end ventet
Lidt over 250 mennesker er døde af kolera i Haiti, men rapporter tyder på, at sygdommen er ved at blive inddæmmet.


 Ny meldinger fra de haitianske myndigheder tyder op, at koleraudbruddet i landet er ved at stilne af. Det samlede antal døde lå tidligt mandag på 253, hvilket betyder, at 33 er døde i løbet af de seneste 24 timer, siger Gabriel Thimote, generaldirektør for Haitis sundhedsministerium.
Sygdommen er "begrænset til en veldefineret omkreds" i den nordlige del af Artibonite og en del af det centrale del af landet, siger Haitis udenrigsminister, Marie-Michele Rey.
Der er dog stadig frygt for, at koleraudbruddet kan sprede sig til de enorme teltbyer i hovedstaden Port-au-Prince, hvor der stadig bor over en million mennesker efter jordskælvet i starten af 2010.
FN har bekræftet fem tilfælde af kolera i Port-au-Prince. Organisationen meddelte i en situationsrapport søndag, at tilfældene i den ødelagte hovedstad drejer sig om folk, der er kommet ind til byen fra de berørte områder.
- Blandt de fem mennesker, der har fået konstateret kolera i Port-au-Prince, er fire kommet fra Artibonite, mens den femte er fra den centrale del af øen, oplyser FN. 
Omkring 3000 mennesker er blevet indlagt på hospitaler tæt på Saint-Marc, der ligger i det område, hvor koleraen har ramt flest.
