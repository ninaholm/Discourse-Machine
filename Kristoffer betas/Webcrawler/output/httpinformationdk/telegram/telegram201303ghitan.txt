Ghita Nørby: Holger var en vidunderlig kollega
Holger Juul Hansen var kollegial på den bedste og sjoveste måde, siger kollegaen Ghita Nørby.


 Med Holger Juul Hansens død har de danske skuespillere mistet en meget afholdt kollega. Sådan lyder det fra en anden af Danmarks store og folkekære skuespillere, Ghita Nørby.
- Han har været så stor en glæde, så stor en kraft og så stort et humør. Han var en vidunderlig kollega.
- Han var så god ved os alle sammen - altid kollegial på den allerbedste og sjoveste måde, siger Ghita Nørby, som har arbejdet sammen med Holger Juul Hansen både på teater og i film.
Blandt andet har Holger Juul Hansen og Ghita Nørby spillet sammen i tv-serierne Matador og Riget.
Den 88-årige skuespiller Holger Juul Hansen døde tirsdag aften klokken 19.30 efter længere tids sygdom. Han efterlader sig sin kone, Inge Juul Hansen, samt to voksne børn.
Ghita Nørbys tanker går nu til Holger Juul Hansens familie.
- Han er jo uundværlig. Holger var et eventyr at være sammen med. En ufattelig sød mand og en god kollega med både stolthed og humor -der var plads til både grin og alvor, siger hun.
