Spansk tyr dræber menneske nummer tre
Mand stanget ihjel af tyr under tyreløb i Spanien. Det er tredje gang, at tyren stanger et menneske til døde.


 En tyr på et halvt ton har stanget en mand ihjel under et tyreløb i Xativa i det østlige Spanien, siger de lokale myndigheder.
Manden er ikke identificeret, men menes at være omkring 30 år. Han blev stanget af tyren lørdag aften og er siden død af sine kvæstelser.
Det skete under et såkaldt tyreløb, hvor tyre slippes løs i enten gader i en by eller i en arena. Folk løber så hen til dyrene for at se, hvor tæt på de kan komme uden at blive skadet.
Spansk presse skriver, at den pågældende tyr hedder "Mouse" og har ry for at være meget farlig.
Den har tidligere dræbt to mennesker.
Vidner, der citeres af lokale medier, siger, at den dræbte mand havde drukket, inden han gik ind i arenaen, og han virkede ikke til at være i form til tyreløb.
Det mest berømte tyreløb i Spanien finder sted i byen Pamplona, men der organiseres mange andre tyreløb rundt om i landet.
