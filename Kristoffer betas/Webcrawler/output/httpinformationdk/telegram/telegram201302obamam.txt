Obama mobiliserer folkestøtte for ny våbenlov
Den amerikanske præsident Barack Obama vil ændre landets våbenlovgivning - og amerikanerne skal hjælpe.


 USA's præsident Barack Obama opfordrer det amerikanske folk til at lægge pres på Kongressen for at få en ny våbenlov indført.
På et folkemøde i byen Minneapolis mandag indledte Obama sin kampagne, hvor han kæmper for et forbud mod halvautomatiske våben af svær kaliber og strengere restriktioner i forbindelse med salg af skydevåben.
Men flere af Obamas bemærkninger viser, at Det Hvide Hus tror, at det bliver en vanskelig opgave at få tilstrækkelig støtte i Kongressen for et forbud mod angrebsvåben.
Til trods for, at den ene meningsmåling efter den anden viser, at et forbud støttes af flertallet.
- Disse våben har ingen plads i vores gader eller i vores skoler, og vores politifolk må aldrig ende som underlegne i gaderne, sagde præsidenten i et forsøg på at mobilisere sine jublende tilhængere til handling.
Hele debatten er blusset op, efter flere tragiske skoleskyderier har fundet sted i landet indenfor den seneste tid. I december sidste år blev i alt 28 mennesker - heriblandt 20 børn - dræbt under et skoleskyderi i byen Newtown i USA.
I talen i Minneapolis bad Obama folket om at engagere sig, så nye tragedier kan forhindres.
Der er stærk utilfredshed blandt republikanerne - og også blandt nogle demokrater - med Obamas ønske om en skærpelse af våbenlovgivningen.
Turen til Minneapolis er præsidentens første tur udenfor Washington i forbindelse med en ændring af våbenlovgivningen, siden han fremlagde en pakke som forslår et baggrundstjek i forbindelse med alle våbenkøb.
Derudover et forbud mod våben og magasiner med flere end ti skud.
Obama valgte at lancere sin offensiv mod skydevåben i netop Minneapolis, fordi byen flere gange er gået i front for og har ytret ønske om en bedre styring af våben.
- Ingen lov kan gøre vores børn helt trygge. Men hvis vi kan redde bare ét liv, har vi en pligt til at forsøge, sagde præsidenten.
