Er det en blodprop i hjernen?



 Tusindvis af danskere lever et liv med alvorlige handicap som lammelser og talebesvær efter en blodprop i hjernen. Mange af dem kunne have undgået de alvorlige mén, hvis de hurtigt havde fået den rigtige behandling. 
 Men det sker alt for sjældent, fordi danskerne ikke kender symptomerne på en blodprop i hjernen. Det viser en ny undersøgelse, som Institut for Konjunktur-Analyse har gennemført for Hjerteforeningen og HjerneSagen. Kun hver tiende ved, hvad der kendetegner en hjerneblodprop. 
 Derfor lancerer Hjerteforeningen og HjerneSagen nu kampagnen "Er det mon en prop i hjernen?". Kampagnen oplyser om symptomer på blodprop i hjernen og opfordrer danskerne til at ringe 112 med det samme, man genkender en blodprop. 
 - Det er skræmmende, at så få danskere kan spotte symptomerne hos sig selv eller en pårørende. Det betyder, at danskerne ikke søger hjælp med det samme, når symptomerne opstår, og hurtig hjælp er afgørende, siger Susanne Volqvartz, direktør i Hjerteforeningen.
 Hvis patienter med en blodprop i hjernen får trombolyse-behandling inden for halvanden time efter symptomerne opstår, kan op mod hver tredje patient undgå alvorlige mén.
 Cirka 15.500 danskere bliver hvert år ramt af apopleksi, som er fællesbetegnelsen for en blodprop eller en blødning i hjernen.
