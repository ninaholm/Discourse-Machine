Finland planlægger nye a-kraftværker
Finlands regering giver grønt lys for opførelsen af to nye atomkraftværker. Regeringspartneren De Grønne er imod beslutningen.


 Den finske regering vil give tilladelse til at bygge to nye atomkraftværker i landet, siger statsminister Matti Vanhanen.
- Vi vil støtte byggeriet af to nye værker, siger han til journalister.
Det bliver de to privatejede selskaber Teollisuuden Voima (TVO) og Fennovoima, der får byggekontrakterne, siger Vanhanen.
De Grønne, der indgår i den borgerlige regering, er imod en udvidelse af kernekraften, mens de øvrige tre regeringspartiet støtter planen om at opføre nye atomkraftværker.
Partiets ordfører, arbejdsminister Anni Sinnemäki, kalder forslaget skuffende.
Den finske rigsdag ventes at tage stilling til forslaget inden for de kommende måneder.
Finland har i forvejen to atomkraftværker i drift.
