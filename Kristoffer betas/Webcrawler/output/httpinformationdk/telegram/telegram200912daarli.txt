Dårlige karakterer til ministrene



 Danskerne er hårde i deres bedømmelse af VK-regeringens indsats, skriver Ugebrevet A4.
 Statsminister Lars Løkke Rasmussen (V) og hans ministerhold får gennemsnitskarakteren 4,4, hvilket ifølge den nye karakterskala er en jævn præstation med adskillige væsentlige mangler.
 Ugebrevet A4 har sammen med Analyse Danmark spurgt et repræsentativt udsnit af befolkningen om deres syn på regeringens præstation. 1071 personer har givet hver enkelt minister karakter.
 13 af ministrene ligger under regeringens gennemsnit på 4,4, og flere venstreministre er tæt på dumpegrænsen med karakterer på 3 og derunder.
 Bundscorere er integrationsminister Birthe Rønn Hornbech (V) med 2,8, udviklingsminister Ulla Tørnæs (V) med 2,9 og beskæftigelsesminister Inger Støjberg (V), der af vælgerne får gennemsnitskarakteren 3,0.
 Statsministeren selv får et femtal og ligger dermed kun et lille nøk over gennemsnittet.
 Topscoreren er afgående minister for klimatopmødet Connie Hedegaard (K) med karakteren 7,9. Efter hende kommer udenrigsminister Per Stig Møller (K) med 6,8.
 52 procent af de adspurgte kræver en regeringsrokade. Eksperter vurderer på baggrund af meningsmålingen, at statsministeren hurtigt bør gå i gang med at skrive et nyt regeringsgrundlag og sammensætte et nyt stærkt ministerhold.
 - Gennemsnitskarakteren er meget lav. Ministrene ligger stort set alle sammen på det jævne eller under middel. Ingen i regeringen og slet ikke Lars Løkke kan være tilfreds med det, siger Kasper Møller Hansen, professor på Institut for Statskundskab på Københavns Universitet, til ugebrevet.
 Meningsmålingen er foretaget i tidsrummet fra den 2. til den 9. december 2009.
