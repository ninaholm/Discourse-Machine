Sønderjyder spænder kælk efter bilen



 Politiet i Syd- og Sønderjylland slår alarm efter flere anmeldelser om, at folk kører rundt i deres bil og trækker børnene på kælken, skriver jv.dk. Den farlige leg er set i et villakvarter i Vejen, i Brørup, i Bramming, i Gram og i Ribe.
 - Det er ikke alene ulovligt, det er også ekstremt farligt. Der er overhovedet ikke styr på en kælk, når den bliver slæbt efter en bil. Dem, der sidder på kælken, risikerer at ryge ind under bilen eller ramme parkerede biler eller kantsten og komme slemt til skade, fortæller vagtchef hos Syd- og Sønderjyllands Politi, Bjørn Pedersen.
 Selv om det er ulovlig at spænde kælken bag bilen, er det ikke det, der optager vagtchefen mest.
 - Man skal ikke lade være med at slæbe en kælk efter bilen, fordi det er ulovligt, man skal lade være, fordi det er alt for farligt for børnene, siger Bjørn Pedersen.
