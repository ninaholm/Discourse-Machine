Legendarisk motorcykel solgt for 7,8 millioner kroner
Den ikoniske Harley-Davidson motorcykel fra filmen "Easy Rider" er blevet solgt på en auktion nær Los Angeles.


 Mange husker den rå Peter Fonda, der sammen med Dennis Hopper cruisede rundt på deres motorcykler i kultfilmen "Easy Ryder" fra 1969.
Nu er den legendariske Harley-Davidson-motorcykel, som Fonda kørte på, blevet solgt på en auktion i Calabasas, der ligger nordvest for Los Angeles. Salgsprisen lyder på 1,35 millioner dollar, eller hvad der svarer til 7,8 millioner danske kroner.
Den ikoniske motorcykel var designet af Cliff Vaughs og Ben Hardy, og de baserede deres design på forslag fra netop Peter Fonda.
Faktisk var der to motorcykler, som Peter Fonda kørte på under filmoptagelserne til "Easy Rider". Årsagen var, at man ikke ønskede at måtte stoppe produktionen, hvis den ene brød sammen.
Den motorcykel, der blev solgt i weekenden blev brugt i slutscenen, hvor Fonda kører galt.
Ifølge en talskvinde fra Profiles in History fulgte en række autentiske dokumenter med i salget af motorcyklen. Blandt andet et brev fra Peter Fonda. Det fremgår imidlertid ikke, hvad der stod i brevet.
