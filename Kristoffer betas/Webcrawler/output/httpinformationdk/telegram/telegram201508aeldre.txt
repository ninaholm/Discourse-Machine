Ældresagen: Hospitalers effektivitet virker misforstået
Ældresagen opfordrer kraftigt sundhedsministeren til at skabe bedre sammenhæng mellem regioner og kommuner.


 Hospitalerne fokuserer for meget på at få ældre udskrevet i en ruf og for lidt på, om kommunerne overhovedet er klar til at gribe patienterne bagefter.
Sådan lyder det fra Ældresagen som reaktion på Berlingskes historie om, at 82 procent af de kommunale sygeplejersker ifølge en ny undersøgelse i fagbladet Sygeplejersken oplever, at borgere sendes ud fra hospitalet, før de er færdigbehandlet.
- Det er virkelig noget, der præger sygehusene. Altså det som jeg vil kalde en nogle gange misforstået og ugunstig effektivitet, siger underdirektør i Ældresagen Michael Teit Nielsen til Ritzau.
- Det, der på kort sigt kan se ud som om, man er meget effektiv, kommer tilbage som en boomerang, når der kommer genindlæggelser, siger han.
I Ældresagens seneste nyhedsavis blev der ifølge Teit Nielsen bragt en artikel med en overlæge fra Svendborg Sygehus, som sagde, at liggetiden for ældre var reduceret med 25 procent på bare et år.
Skrøbelige ældre kastes ifølge Berlingske rundt mellem sygehuse, plejehjem og kommunale træningscentre, fordi systemerne arbejder dårligt sammen og er uenige om, hvornår patienterne skal udskrives. Derfor bliver de ofte indlagt gang på gang.
- Genindlæggelserne har nogle meget store menneskelige omkostninger for ældre, hvoraf nogle måske har begyndende demens eller er meget konfuse og bliver utrygge af at blive sendt rundt som kastebold mellem forskellige enheder i sundhedsvæsnet, siger Michael Teit Nielsen.
Det, der mangler, er ifølge underdirektøren en koordination mellem hospitalerne og kommunerne, når en ældre borger udskrives.
Han opfordrer derfor på det kraftigste sundhedsminister Sophie Løhde (V) til at få skabt en bedre sammenhæng i det danske sundhedsvæsen.

- Sofie Løhde har med ansvar for både ældre- og sundhedsområdet en enestående chance for at udføre et fantastisk flot svendestykke, hvis det kan lykkes hende at skaffe den sammenhæng, som vi har råbt og skreget på i årtier, siger Michael Teit Nielsen.
