54 kommuner får lov til at låne 1,5 milliarder
Margrethe Vestager giver halvdelen af landets kommuner lov til at låne milliarder til blandt andet renovering.


 Kommunerne har gennem lang tid kritiseret, at de på grund af økonomi- og indenrigsministerens økonomiske spændetrøje ikke har fået mulighed for at smide penge i vigtige renoveringer af blandt andet skoler, plejehjem og daginstitutioner.
Allerede tidligere på året fik de dog mulighed for at kanalisere et par milliarder kroner fra drift til anlæg næste år, og nu giver Margrethe Vestager (R) 54 kommuner mulighed for at låne for 1,55 milliarder kroner i 2014.
Pengene skal blandt andet bruges til at renovere daginstitutioner, skoler, plejehjem og veje samt til investeringer i velfærdsteknologi, digitalisering og it-udvikling.
- Med lånepuljen på over 1,5 milliarder kroner får en lang række kommuner mulighed for at forbedre deres skoler, ældrecentre, daginstitutioner og veje og for at investere i velfærdsteknologi og it.
- Det er godt for borgerne, som vil få glæde af nyrenoverede institutioner, vedligeholdte veje og bedre it- og velfærdsteknologiske løsninger, og de godt 400 anlægsprojekter vil samtidig skabe job i landets kommuner, siger Vestager i en pressemeddelelse.
Lånene gives til godt 400 anlægsinvesteringer i kommunerne og til at styrke likviditeten i nogle af kommunerne.
