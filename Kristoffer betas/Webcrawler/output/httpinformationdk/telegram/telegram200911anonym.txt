Anonyme kilder skal fælde bander



 Anonyme vidner skal sende kriminelle bandemedlemmer og rockere i fængsel, og derfor skal det gøres meget nemmere at blive anonymt vidne, skriver Berlingske Tidende. 
 Udmeldingen kommer fra justitsminister Brian Mikkelsen, efter indvandrerbander er begyndt at true sig til såkaldte beskyttelsespenge på Nørrebro i København.
 - Inden for 14 dage kommer en arbejdsgruppe med et udspil, som vil gøre det nemmere at vidne anonymt i Danmark. Vi må indse, at skal vi knække banderne, så må vi gå et skridt videre, siger ministeren. 
 Gruppen består af folk fra Domstolene, Rigspolitiet og Rigsadvokaten, som undersøger, hvordan spillereglerne i de danske retssale kan ændres til fordel for anonyme vidner. 
 Justitsministeren vil bl.a. gøre det nemmere at vidne via video, og retssalene skal fysisk indrettes, så de anonyme vidner isoleres totalt fra både de anklagede og tilhørerne før, under og efter retssagerne. 
 Desuden skal både politiet og domstolene mere offensivt gøre vidner opmærksomme på muligheden for at vidne anonymt. Kursændringen har tidligere stødt på modstand i Folketinget, men nu er der bred politisk opbakning lige fra Dansk Folkeparti til SF. 
 Juraprofessor Eva Smith ser med spænding frem til forslaget.
 - Forslaget om at videoafhøre andre steder end i retssalen er ikke i sig selv noget dårligt forslag, siger hun.
