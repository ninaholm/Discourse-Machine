Borgerlige vil se på kasseret Eritrea-rapport igen
Den kritiserede rapport om Eritrea-flygtninge bliver hevet frem igen af Dansk Folkeparti.


 Venstre ser positivt på et ønske fra Dansk Folkeparti om at genbruge den kasserede rapport fra Udlændingestyrelsen om flygtninge fra Eritrea. Det skriver Politiken lørdag.
Det skal ske, enten ved at undersøge om den omstridte Eritrea-rapport kan bruges igen. Eller hvis det ikke kan lade sig gøre, at udarbejde en ny rapport om forholdene i Eritrea.
Efter langvarig kritik af indholdet i den fact-finding-mission, som Udlændingestyrelsen sendte til Eritrea i efteråret 2014, vendte styrelsen i december på en tallerken.
Rapporten kunne ikke som ellers først udmeldt bruges til at give afslag på asyl til eritreere, som var udrejst illegalt blandt andet for at undgå værnepligt.
Eritrea-rapporten var i sin oprindelige form en stor overraskelse, fordi dens vurderinger af forholdene i Eritrea adskilte sig fra FNs og en række andre landes vurderinger.
I april i år begyndte antallet af asylansøgere fra Eritrea at stige igen. Der ankom 76 flygtninge fra det østafrikanske land.
For at forhindre, at tallet vokser som sidste sommer, hvor mere end 500 eritreere kom til Danmark om måneden, vil Dansk Folkeparti kræve af en eventuelt kommende borgerlig regering, at Eritrea-rapporten igen skal indgå i asylbehandlingen.
- Rapporten fra Udlændingestyrelsen skal tages op igen, så afgørelserne bliver baseret på den, siger Martin Henriksen til Politiken.
Politisk ordfører Inger Støjberg (V) er "enig med Dansk Folkeparti i, at man ikke kan lade stå til som den nuværende regering".
 Udenrigsminister Martin Lidegaard (R) opfordrer kraftigt Venstre til at se bort fra Dansk Folkepartis krav.
