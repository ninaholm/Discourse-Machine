Gratis heroin til flere misbrugere
Heroin er den mest kontroversielle behandling af narkomaner. Sundhedsstyrelsen anbefaler, at ordningen udvides


 Flere hårdt belastede stofmisbrugere skal hjælpes til et sundere og mere værdigt liv med lægeordineret heroin.
Sundhedsstyrelsen anbefaler, at den offentligt betalte behandling udvides, så narkomaner, der ryger heroin, tilbydes behandlingen i pilleform.
- Vi er blevet kritiseret for at være for restriktive ved ikke at tilbyde ordningen til de brugere, der ikke injicerer heroinen. Nu har vi gransket dokumentation fra udlandet og besluttet at anbefale tabletterne, siger Anne Mette Dons, tilsynschef i Sundhedsstyrelsen.
Medvirkende til de lempeligere regler er, at erfaringerne med den tre år gamle ordning er så positive, at Sundhedsstyrelsen gerne ser, at flere kommer med.
Halvårlige interviews med de 252 misbrugere, som siden 2010 har været tilknyttet en af udleveringsklinikkerne i København, Aarhus, Odense og Esbjerg, viser, at livskvaliteten på flere områder vokser.
Helbredet bliver bedre, når sygeplejersker frem for pushere udleverer heroinen, flere får deres egen bolig, færre lever på gaden.
Desuden falder kriminaliteten, når der ikke længere skal skaffes penge til misbruget.
- De får en hverdag, der hænger sammen, og det er positivt både for den enkelte og samfundet. Derfor er det værd at give flere muligheden, siger Anne Mette Dons.
I Københavns Kommune, hvor 75 misbrugere i øjeblikket modtager heroin, er socialoverlæge Helle Petersen tilfreds med de nye anbefalinger.
Hun henviser til, at Schweiz har så gode erfaringer med heroin i pilleform, at hver tredje misbruger på landets statslige heroinordning i dag behandles med tabletter.
- Det er rigtig fornuftigt at gå den vej, og i løbet af nogle år er det min vurdering, at vi i København får en ligeså stor andel på piller, som i Schweiz, siger Helle Petersen.
