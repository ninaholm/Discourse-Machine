11 dræbt ved kampe i Nigeria
11 er dræbt i Nigeria, da regeringsstyrker kom i ildkamp med medlemmer af den islamistiske gruppe Boko Haram.


 Nigerianske regeringsstyrker kom i kamp med mistænkte medlemmer af den islamiske gruppe Boko Haram, da soldaterne foretog en razzia på et af gruppens formodede gemmesteder.
Blandt de dræbte er en soldat og en politimand, oplyser myndighederne til lokale medier.
Sammenstødet er det mest blodige af en række episoder i weekenden, hvor blandt andet en eksplosion ramte byen Kaduna i den nordlige del af landet, og en lokal embedsmand blev myrdet i den nordøstlige by Maiduguri.
Lørdag blev tre politistationer angrebet i den nordøstlige delstat Yobe. Her blev to dræbt, oplyser politiet.
De nye sammenstød kommer i kølvandet på et stadig mere voldeligt oprør, som Boko Haram står bag primært i den nordlige og overvejende muslimske del af landet.
Der er ingen tegn på, at konflikten er på vej til at nedtrappes på trods af sidste måneds forsøg på forhandlinger med regeringen.
 Der har tidligere været mange lignende angreb, og over 1000 har mistet livet siden 2009.
- Sammenstødet, der dræbte 11, fandt sted i Okene-distriktet i delstaten Kate, der ligger i den centrale del af landet, efter soldater forsøgte at trænge ind i et formodet gemmested for oprørsgruppen, siger en talsmand for delstatens guvernør.
De nigerianske myndigheder er stadig på jagt efter flere, der formåede at flygte, da razziaen blev sat i gang.
Søndag forsøgte en mand at placere en bombe på en tankbil, men ombestemte sig undervejs. Bomben gik af for tidligt og dræbte bombemanden.
 Boko Harams oprør har vakt stor bekymring i Nigeria, som er Afrikas mest folkerige nation og største olieproducent. Landet er delt mellem en hovedsagelig muslimsk nordlig del og en overvejende kristen sydlig del.
Boko Haram blev dannet i 2002 og har som mål at indføre en islamisk stat i Nigeria.
