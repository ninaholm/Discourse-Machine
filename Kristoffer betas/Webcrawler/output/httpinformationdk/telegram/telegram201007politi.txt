Politisk røre over fængsling af 16-årig
Folketingets retsudvalg vil have justitsministeren til at forholde sig til langvarig varetægtsfængsling af 16-årige pige fra Århus.


 En langvarig varetægtsfængsling af en 16-årige pige fra Århus bliver nu til en sag i Folketingets retsudvalg, hvor blandt andre Dansk Folkeparti vil have en forklaring på, hvordan det kan forekomme, skriver Århus Stiftstidende.
 Flere rets- og børneeksperter har kritiseret, at den 16-årige pige har siddet fængslet i næsten et halvt år, siden hun stak en urtekniv i ryggen på en skolekammerat, som angiveligt havde mobbet hende. Varetægtsfængslingen er forlænget flere gange i mangel af en mentalerklæring, som først forelå tirsdag.
Dansk Folkepartis retsordfører, Peter Skaarup, siger, at han vil have en forklaring fra justitsminister Lars Barfoed på (K), at det har trukket ud.
 - Det er ikke første gang, vi har set på det problem i retsudvalget - og der går stadig for lang tid. Det er både skidt for den unge og for retsfølelsen i det hele taget, siger Peter Skaarup.
 Den radikale retsordfører, Lone Dybkjær, vil også have speedet arbejdet med mentalerklæringer op.
 - Man kan jo ikke bare lade unge mennesker sidde i varetægtsfængsel måned efter måned, mens man venter på en mentalerklæring. Det går altså ikke. Hvis ikke man er syg, risikerer man jo at blive det af fængslingen, siger hun.
 Også Socialdemokraterne og SF vil have taget sagen op i retsudvalget.
