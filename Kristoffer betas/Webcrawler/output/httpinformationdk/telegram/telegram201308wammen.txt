Wammen: USA fremlagde konkrete beviser om kemisk angreb
Den danske forsvarsminister Nicolai Wammen mener, at USA's udenrigsminister John Kerry holdt stærk tale.


 Den amerikanske udenrigsminister, John Kerry, var overbevisende, da han på vegne af USA fredag aften fremlagde beviser, der peger på, at den syriske præsident, Bashar al-Assad, står bag et giftgasangreb på den syriske civilbefolkning 21. august.
Det mener den danske forsvarsminister Nicolai Wammen (S).
- Amerikanerne har fremlagt en overbevisende sag baseret på en række konkrete oplysninger, der alle peger i samme retning. Nemlig, at det er Assad, der står bag angrebet, siger Nicolai Wammen.
Fremlæggelsen af beviser på det kemiske angreb i Syrien forrige onsdag bringer minderne tilbage til 2003, da den daværende amerikanske udenrigsminister Colin Powell lagde beviser af påståede masseødelæggelsesvåben i Irak frem for FN.
Men ifølge Nicolai Wammen har amerikanerne været mere varsomme med deres bevisførelse denne gang.
- Det er vigtigt at understrege, at Kerry selv lagde stor vægt på, at netop erfaringerne fra Irak gør, at man har været ekstra forsigtig fra amerikansk side i forhold til de oplysninger, USA har fremlagt, siger han.
Om Danmark følger USA i en eventuel militæraktion mod Syrien, er endnu uvist. Danmark håber stadig på en løsning i FN-regi, men Rusland har sendt klare signaler om, at landet vil nedlægge veto i FN's Sikkerhedsråd.
Men hvis FN-sporet ender blindt, er Danmark parat til at bakke op om en militæraktion i Syrien, siger Nicolai Wammen.
- Hvis USA vælger at gå i aktion med det formål at støtte civilbefolkningen, vil der fra dansk side være opbakning til amerikanerne, siger Nicolai Wammen og fortsætter:
- Vi har ikke modtaget nogen henvendelse fra USA i forhold til, om Danmark skulle bistå et sådan angreb.
Ifølge amerikanske efterretninger mistede 1429 mennesker livet ved angrebet i udkanten af Damaskus. Heraf var de 426 børn.
