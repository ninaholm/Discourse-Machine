Skat får nemmere ved at tjekke udenlandsk momssnyd
En ny lov betyder, at Skat har fået nye muligheder for at inddrive moms fra udenlandske netbutikker.


 Danske netbutikker har kæmpet en ulige kamp med deres udenlandske konkurrenter, samtidig med at statskassen er blevet snydt for millioner.
Men det får Skat nu mulighed for at sætte en stopper for med en ny lov, som er vedtaget mandag.
Den giver Skat adgang til data om danskernes kreditkortbetalinger på nettet. Dermed bliver det muligt at kontrollere, om udenlandske netbutikker snyder og glemmer at opkræve dansk moms.
Det vækker glæde hos Foreningen for Dansk Internethandel.
- Skat har ved flere lejligheder givet udtryk for, at man har manglet muligheder for at sætte ind mod det her, og nu skulle den forhindring være ryddet af vejen.
- Selv om det er vores indtryk, at de fleste større udenlandske selskaber har styr på lovgivningen, så er der formentlig en del, der stadig ikke har, siger direktør Niels Ralund.
Reglerne siger, at hvis en netbutik fra et andet EU-land sælger varer for mere end 280.000 kroner om året til Danmark, så skal den betale dansk moms.
Og når danskere handler på nettet i lande uden for EU, skal alle køb på over 80 kroner tillægges dansk moms.
Dansk Erhverv har beregnet, at statskassen på den konto årligt er gået glip af mellem 500 og 700 millioner kroner i momsindtægter, fordi Skat har haft for dårlige kontrolmuligheder.
Derudover håber man, at de nye regler kan flytte mere handel tilbage i de danske internetbutikker.
- Danskerne lægger en fjerdedel af deres e-handel i udlandet, hvilket svarer til 20-25 milliarder kroner blot i år.
- Modsat er det ikke særligt attraktivt for udlændinge at e-handle i Danmark på grund af den høje danske moms og det generelt høje omkostningsniveau.
- Det skaber en e-handelsubalance, hvor vi sender flere penge ud af landet, end vi får ind, siger Marie Louise Thorstensen, der er chefkonsulent i erhverv.
