Amerikanere kan snart rejse til Cuba



 Der synes efterhånden at være tilstrækkelig tilslutning i Kongressen i USA til at fjerne et snart 50 år gammelt forbud mod, at amerikanere må tage på turistrejse til Cuba.
 En tværpolitisk gruppe af senatorer fremlagde i går et lovforslag om at tillade rejser til Cuba. De mener, at der kan skabes flertal for ideen både i Senatet og i Repræsentanternes Hus. Også præsident Barack Obama har udtalt sig positivt om tanken.
 - Vi mener, at engagement med handel og rejser er den bedste måde at fremme demokrati, siger demokraten Bryan Dorgan, en af forslagsstillerne.
 USA indførte en økonomisk boykot af Cuba, herunder rejserestriktioner, i 1962 i et forsøg på at svække Fidel Castros greb om magten. Fidel Castro har afgivet magten, men hans bror Raúl styrer landet her 47 år efter.
 - Vi har forsøgt det samme i årtier, og vores strategi har ikke virket. Tiden er inde til en anden politik, siger republikaneren Michael Enzi, en anden af forslagsstillerne.
 Den politisk indflydelsesrige gruppe af cubansk-amerikanere er splittet mellem den ældre generation, som afviser, hvad der kan opfattes som indrømmelser over for Castro-brødrene, og de unge, som er mere forsonlige.
 Cuba besøges af omkring to millioner turister årligt. Dette tal kan blive mere end fordoblet, hvis amerikanerne 145 kilometer borte får lov til at rejse til Cuba.

