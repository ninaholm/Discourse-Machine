Børn sender breve til Breivik
De norske myndigheder tager kontakt med børn, der sender breve til den terrordømte Anders Behring Breivik.


 Mange børn og unge sender breve til den terrordømte nordmand, Anders Behring Breivik. Ila fængsel sender nu beskeder til det norske børneværn, som så tager kontakt til forældrene, når det sker.
Det bekræftes over for den norske Dagsavisen af centrale kilder i Ila fængsel, hvor massemorderen Anders Behring Breivik afsoner sin forvaringsdom.
Fængselsdirektør Knut Bjarkeid vil dog ikke kommentere:
- Det er oplysninger, der ligger inden for tavshedspligten, og dem kan jeg ikke kommentere, siger Knut Bjarkeid.
Breiviks advokat, Tord Jordet, er vidende om, at hans klient har fået mange breve fra børn og unge.
- Det kan dreje sig om alt fra børnetegninger til politisk engageret ungdom. Antallet af breve eller afsendernes alder ved jeg til gengæld ikke noget om, siger han.
Da Breivik fik ophævet brevkontrollen, bestemte Ila-ledelsen sig for at advare landets børneværn, når mindreårige skriver til ham.
Ifølge Dagsavisen vurderes den strategi som vellykket. Men ikke desto mindre får Breivik stadig brevene, hvis ikke de bremses af andre årsager.
Ila fængsel beslaglægger breve, hvori der konkret opfordres til kriminelle handlinger eller etablering af netværk, der har til formål at gennemføre kriminalitet. Alle breve bliver læst, kontrolleret, og hvis det er nødvendigt også censureret.
Anders Behring Breivik blev i Oslo tingrett idømt 21 års fængsel for to terrorangreb 21. juli 2011 dels mod regeringskvarteret i Oslo, dels mod en politisk sommerlejr på Utøya. Breivik nåede at dræbe 77 mennesker, inden han overgav sig til politiet.
