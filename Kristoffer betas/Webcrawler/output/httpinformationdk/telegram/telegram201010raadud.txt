Råd for udsatte: Tvang virker ikke
Regeringen overvejer tvangsbehandling for at bekæmpe det stigende antal narkomaner. Men Rådet for Socialt Udsatte tror ikke på idéen.


 Det er ikke holdbart, når regeringen overvejer at bane vej for mere tvang i behandlingen af stofmisbrugere. Det mener formanden for Rådet for Socialt Udsatte, Jann Sjursen.
- Erfaringen siger, at tvang ikke virker i forhold til behandling. Tvang skræmmer misbrugere væk fra behandling og giver en helt forkert relation mellem behandler og misbruger, siger han.
Ifølge Jann Sjursen er danske erfaringer med tvang i forhold til behandling stort set ikke eksisterende. Og inden regeringen vil sætte ind med mere tvangsbehandling, vil den da også undersøge andre landes erfaringer. 
- Men jeg tror, at regeringen kommer på bedre tanker, når den har studeret de udenlandske erfaringer. Der er vist tale om en god portion signalpolitik i regeringens udmeldinger på dette område, siger Jann Sjursen.
Mads Uffe Pedersen, lektor ved Center fra Rusmiddelforskning, Aarhus Universitet, fortæller, at tvang ikke er en løsning i sig selv. 
- Det vil kræve den samme indsats den dag, de er færdige med behandlingen. Der skal være støttemuligheder, og de skal have muligheder for arbejde. De skal ikke bare vende tilbage til det miljø, de kommer fra, siger Mads Uffe Pedersen.
Tvangsbehandling er en del af regeringens nye narkostrategi på i alt 19 punkter. Der afsættes 130 millioner kroner til at gennemføre planen. Blandt initiativerne er udgående misbrugsbehandlere, som skal forsøge at komme i kontakt med misbrugere på uddannelsessteder, ligesom behandlingsindsatsen skal styrkes i fængslerne.

