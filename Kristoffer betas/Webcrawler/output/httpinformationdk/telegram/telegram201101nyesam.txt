Nye sammenstød koster fem livet i Tunesien
De sociale uroligheder i Tunesien bliver ved med at koste menneskeliv. Onsdag blev fem dræbt.


 Fem personer er blevet dræbt under fornyet uro i Tunesien, siger vidner.
Tunesiens præsident, Zine el-Abidine Ben Ali, står nu over for de værste udfordringer siden han kom til magten for 23 år siden. Onsdag rakte han en olivengren ud til sine modstandere ved at fyre indenrigsministeren og løslade demonstranter, der tidligere er  blevet fængslet.
I hovedstaden Tunis udkæmpede demonstranter kampe med politiet og trodsede dermed det udgangsforbud, som skulle have stoppet de værste uroligheder i Tunesien i to årtier.
I ørkenbyen Douz siger tre vidner til nyhedsbureauet Reuters, at mindst fire mennesker, heriblandt en universitetsprofessor, blev dræbt, da politiet åbnede ild mod demonstranter.
Og i byen Thala, der i weekenden var ramme om blodige uroligheder, fyrede politiet tåregas mod demonstranter, og da det ikke hjalp, skød de med skarpt. Det kostede en 23-årig døv mand livet
- Politiet råbte til ham, at han skulle forsvinde, men han er døv og kunne ikke høre noget, og så skød de ham, fortæller den 23-åriges bror Ramzi. 
Også i hovedstaden Tunis tog politiet tåregas i brug for at sprede hundredvis af  demonstranter, der var samlet i den centrale del af byen.
Sammenstødet er et af de hidtil voldsomste i hovedstaden, hvor regeringen har indsat soldater i et forsøg på at skabe ro.
Der er ikke umiddelbart meldinger om tilskadekomne eller anholdte ved demonstrationen i Tunis.
Urolighederne begyndte i den sydlige del af Tunesien i midten af december på grund af utilfredshed med den høje arbejdsløshed og ringe levevilkår.
Ifølge fagforeninger og borgerretsgrupper har den seneste tids voldelige sammenstød kostet op mod 50 mennesker livet rundt om i landet.
