Republikansk kandidat: Jeg smutter hvis I degraderer mig
Fox, som arrangerer næste tv-debat 14. januar, vil reducere kandidatfeltet til seks republikanere.


 Den amerikanske præsidentkandidat Rand Paul kan være på vej ud af ræset om at blive USA's næste præsident.
Paul melder i hvert fald, at han ikke vil deltage i den næste store tv-debat mellem republikanerne, hvis ikke han kommer med blandt "hovednavnene".
- Jeg vil ikke deltage i nogen form for andenrangs debat, siger Paul til Fox News ifølge Washington-avisen The Hill.
Den 52-årige senator fra Kentucky, som er fortaler for mindre stat og mere individuel frihed til borgerne, levnes ikke mange chancer for at blive Barack Obamas efterfølger.
- Vi har en førsteklasses kampagne, lyder forklaringen fra republikaneren.
Han har skaffet 25 millioner dollar, 171 millioner kroner, til kampagnen.
Det er Fox, som arrangerer næste tv-debat 14. januar mellem de republikanske kandidater, og der er lagt op til færre deltagere i debatten.
Mange store spilleselskaber giver indsatsen 200 gange igen, hvis Rand Paul bliver præsident.
- Ærlig talt finder jeg mig ikke i at få besked fra medierne om, hvilken klasse jeg befinder mig i, og vi vil ikke acceptere det. For vi har en førsteklasses kampagne, og vi er med for at vinde, siger Rand Paul.
Ifølge The Hill reduceres feltet af topnavne til seks, hvilket kan betyde, at blandt andre Rand Paul falder ud.
Med i den afgørende tv-debat kommer efter alt at dømme Donald Trump, Ted Cruz, Marco Rubio, Ben Carson, Jeb Bush og Chris Christie.
