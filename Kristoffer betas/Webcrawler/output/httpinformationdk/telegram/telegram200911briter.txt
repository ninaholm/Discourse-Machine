Briterne kæmper for klimacheck til u-lande



 Den britiske finansminister, Alistair Darling, opfordrer sine kolleger fra rige lande til at stile mod en bistand på 100 milliarder dollar (cirka 500 milliarder kroner). Pengene skal sætte udviklingslande i stand til at imødegå klimaændringerne.
 Men mange andre ministre fra G20-landene er ikke umiddelbart lydhøre over for appellen.
 - Jeg mener, at det er virkeligt bydende nødvendigt, at vi har vist, at vi har gjort reelle fremskridt, når dagen er omme, siger Darling på mødet for finansministre og centralbankchefer, der holdes i St. Andrews, Skotland.
 - Hvis der ikke er en aftale om finansiering, bliver det meget, meget sværere med en aftale i København, tilføjer den britiske udenrigsminister.
 Kilder på G20-mødet siger, at Storbritannien sammen med det svenske EU-formandskab presser på for en aftale om bistand. Men de fire største vækstøkonomier, nemlig Brasilien, Rusland, Indien tøver.
 Statsminister Lars Løkke Rasmussen (V) deltager i mødet, fordi Danmark er vært for FN's klimatopmøde i København til december.
 G20-landene har behandlet spørgsmålet om klimahjælp på tre tidligere møder i år, heriblandt et topmøde i Pittsburgh, Pennsylvania, sidst i september. Men hidtil uden resultat.
 G20 består af verdens største økonomier samt en række førende vækstøkonomier.

