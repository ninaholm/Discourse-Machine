Mikkelsen håner SF for at fjerne udbud
Økonomiministeren mener, at SF optræder sovjetisk og til skade for velfærden ved at fjerne udbud.


 SF optræder direkte tåbeligt med sit forslag om at fjerne kommunernes pligt til at sende en del af deres opgaver i udbud, som private firmaer kan byde på.
Det mener økonomi- og erhvervsminister Brian Mikkelsen (K).
- Det sætter den offentlig sektor 30 år tilbage i tiden. Det er noget nær det dummeste, jeg har hørt fra SF i meget lang tid, siger han.
Han mener, at SF's forslag vil betyde dårligere børnehaver, dårligere skoler og dårligere plejecentre.
- Alle undersøgelser viser, at hvis der kommer et udbud bliver det op til 20 procent billigere og kvaliteten i hvert fald den samme, siger den konservative minister.
Brian Mikkelsen ser SF vende tilbage til Sovjetunionen, hvor det offentlige skulle løse alle opgaver. Han foretrækker en broderlig kappestrid mellem det offentlige og det private.
- Jeg er principielt ligeglad med, om det er den offentlige eller den private sektor, der står for opgaverne, siger han.
- Det er også derfor, der skal være udbud. Udbud betyder ikke, at den private sektor skal vinde. Men man tester, om man kan gøre det billigere og bedre, siger ministeren.
SF mener, at kommunerne skal lettes for det bureaukrati, som er forbundet med udbudsrunder. Økonomi- og erhvervsministeren vil gerne skære i bureaukratiet.
- Der er helt sikkert for meget bureaukrati i kommunerne. Antallet af ansatte er steget eksplosivt i løbet af bare de sidste 10 år, også mens vi har haft borgerlig regering, siger han.
Brian Mikkelsen mener, at der kan rationaliseres og skæres væk.
- Og hvis der er områder, hvor man kan gøre det bedre, skal man gøre det bedre. Men at fjerne udbudsforpligtelsen betyder altså, at borgerne får dårligere service, dårligere kvalitet og til dyrere penge, siger han
Det kommer til at gå ud over alle mulige andre velfærdsområder, mener han.
