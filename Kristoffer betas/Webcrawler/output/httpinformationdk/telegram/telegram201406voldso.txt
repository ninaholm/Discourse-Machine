Voldsom stigning i vores netbrug med mobilen
2,1 millioner danskere bruger hver dag mobilen til at gå på nettet. Men bankforretningen sker stadig på pc.


 På blot to år har 800.000 danskere skiftet vanen med at bruge computeren til at gå på nettet med til at bruge mobiltelefonen i stedet.
I 2014 er det nemlig 2,1 millioner danskere mellem 16 og 89 år, der hver dag bruger mobilen til at komme på nettet, viser tal fra Danmarks Statistik.
Det er især de yngre, der surfer på nettet for at finde oplysninger og opdatere på de sociale medier. Den største stigning ses for de 16-24-årige og for de 45-54-årige, hvor antallet er steget med henholdsvis 170.000 og 186.000 personer - men også langt flere ældre er hoppet på bølgen.
For den største stigning - relativt - sker i de ældre aldersgrupper. Her er andelen, der dagligt bruger internet via mobilen, mere end fordoblet for aldersgrupperne 55-64 år og 65-74 år.
Det er en stigning på henholdsvis 127.000 og 60.000 personer, viser statistikbankens opgørelse. For aldersgruppen 55-64 år udgør stigningen 150 procent, mens den for de 65-74-årige ligger på 250 procent.
Det er over halvdelen, der tjekker mails og sender sms'er, når vi kobler på nettet via mobilen, 49 procent bruger sociale netværkstjenester, mens 46 procent læser nyheder online.
Brugen af sociale netværkstjenester på mobilen er næsten fordoblet over de seneste to år. I 2012 var det knap 1,3 millioner danskere som oprettede profil, skrev opdateringer eller tog en selfie til sociale netværkssider via deres mobiltelefoner. I 2014 ligger antallet på 2,2 millioner.
Men når det kommer til at ordne bankforretningerne, så er det stadig computeren, langt de fleste bruger. Det er kun en tredjedel, der går i banken på mobilen, mens otte ud af 10 bruger en computer i stedet.
Det er især yngre, der bruger mobilen til banken - over halvdelen af de 16-24-årige og de 25-34-årige bruger netbank-applikationer på deres smartphones. For de 55-64-årige ligger andelen på 16 procent og kun på ni procent for de 65-74-årige.
