Tunesiens premierminister træder tilbage
Islamistisk premierminister går af, for at en overgangsregering, der skal sikre demokratiet, kan indsættes.


 Tunesiens islamistiske premierminister, Ali Larayedh, er trådt tilbage for at give plads til en overgangsregering.
Den nye regering skal befæste Tunesiens overgang til demokrati.
- Jeg har lige indgivet min afsked til præsidenten, fortæller Larayedh.
- Præsidenten vil udpege en ny premierminister, Mehdi Jomaa, i løbet af kort tid, og han vil præsentere sin regering i løbet af få dage, forklarer han.
Laraydh tilhører det moderat islamistiske parti Ennahda, som har været under heftige angreb fra oppositionen.
Hans afløser - Mehdi Jomaa - regnes som en teknokrat. Han har været industriminister i Larayedhs regering.
Ennahda beskyldes for at tolerere voldelige ultrareligiøse salafister og for at have set den anden vej, da to prominente oppositionspolitikere blev myrdet sidste år.
Den politiske krise har truet med at rulle den demokratiske proces tilbage. Men Ennahda erklærede sig sidste år under forhandlinger med de øvrige partier villig til at lade en overgangsregering træde til, som skal sikre overgangen til demokrati.
I disse uger er parlamentet i gang med at vedtage en ny forfatning. Det er en langsommelig og politisk ladet proces, fordi partierne langtfra er enige om, hvilken rolle islam skal tildeles i en ny grundlov.
De politiske spændinger kommer også til udtryk på gadeplan.
I byen Tatouine skød politiet torsdag op i luften og affyrede tåregas mod demonstranter, der udtrykte deres vrede over den fortsatte sociale elendighed, og der har været lignede protester i andre byer de seneste dage.
Tunesien, der er det mest sekulære land i den arabiske verden, udløste det såkaldte arabiske forår i januar 2011, da en folkelig opstand fordrev den mangeårige diktator Zine al Abidine Ben Ali.
