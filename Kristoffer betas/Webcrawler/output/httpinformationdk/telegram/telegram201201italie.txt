Italiener og spanier fundet døde på skib
Det er en italiener og en spanier, der søndag blev fundet døde på krydstogtskib. Fem er nu bekræftet omkomne.


 De to seneste fundne lig på det italienske krydstogtskib Costa Concordia er ældre mænd fra henholdsvis Spanien og Italien. Det siger den italienske myndigheder.
De blev fundet af dykkere på et fællesareal om bord på en del af skibet, som ligger under vand.
Dermed er der fundet fem omkomne i forbindelse med ulykken, der skete fredag aften, da det store krydstogtskibet ramte et skær og siden kæntrede ved en sandbanke ved øen Giglio nord for Rom.
Her ligger det på siden med en næsten 100 meter lang flænge synlig, der hvor skibet ramte klippeskæret.
Ifølge myndighederne savnes der stadig 15 af de omkring 4200 passagerer og besætningsmedlemmer, der var om bord.
I løbet af søndagen er det lykkes for redningshold at finde og redde tre mennesker, der var indespærret i den havarerede færge.
Det er et sydkoreansk ægtepar, der var på bryllupsrejse, og som har det godt. Den tredje er et besætningsmedlem, der har brækket et ben.
Redningsfolk, herunder specialdykkere, er i gang med at arbejde sig igennem flere end 2000 rum i skibet for at finde savnede.
Søndag eftermiddag sagde en talsmand for redningsfolkene, at omkring en fjerdedel af den del af skibet, der er over overfladen, er gennemsøgt.
- Det her er en flydende by, og det er meget svært, sagde talsmanden, Luca Cari.
