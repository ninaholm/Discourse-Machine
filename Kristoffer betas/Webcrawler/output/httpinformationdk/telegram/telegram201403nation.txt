Nationalbanken ser højere boligpriser
Stiger boligprisen som Nationalbanken forudser, så vokser friværdien med 4000 kroner om måneden.


 Nationalbanken regner ikke med, at boligpriserne kommer ud på en rutsjetur de kommende år. Priserne vil derimod stille og roligt stige - meget stille og roligt.
I år forventer banken, at boligpriserne stiger med 2,2 procent, i 2015 med 2,7 procent og i 2016 med 2,9 procent.
- Får Nationalbanken ret i sin prognose, kan boligejerne godt begynde at glæde sig, siger Lise Nytoft Bergmann, boligøkonom i Nordea.
- I så tilfælde er der nemlig ikke blot tale om, at boligen bliver mere værd i kroner og ører i de kommende år, der er også tale om, at boligen bliver relativt mere værd end de øvrige varer og tjenesteydelser, vi omgiver os med, påpeger hun i en kommentar.
Det betyder - ifølge boligøkonomen, at en boligejer, som realiserer sin boligs værdi i 2015 eller 2016, vil kunne gå ned i storcentret og fylde flere eller bedre varer i sin kurv, end de varer han vil kunne få med hjem i dag, hvis boligen blev solgt nu.
Et gennemsnitligt hus på 140 kvadratmeter kostede ifølge Realkreditrådet og Realkreditforeningens boligmarkedsstatistik 1.525.000 kroner ved udgangen af 2013.
Får Nationalbanken ret i prognosen, så kan det pågældende hus sælges for 1.569.000 kroner ved udgangen af 2014, for 1.610.000 kroner ved udgangen af 2015 og for 1.673.000 kroner ved udgangen af 2016.
- En gennemsnitlig boligejer forventes således ifølge Nationalbanken at blive 44.000 kroner rigere på murstenspenge i år, yderligere 41.000 kroner rigere i 2015 og igen 63.000 kroner rigere i 2016, siger Lise Nytoft Bergmann.
- I alt forventes friværdien ifølge Nationalbanken at stige med 148.000 kroner i løbet af de tre år alene som følge af de stigende huspriser. Det svarer til en gevinst på 4.100 kroner om måneden, siger boligøkonomen.
