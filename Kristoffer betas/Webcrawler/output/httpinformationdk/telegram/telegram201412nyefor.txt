Nye forhandlinger om fred i Ukraine begynder skidt
Der er stadig langt mellem krigens parter i Ukraine. De er igen i Minsk for at forhandle om fred.


 Det seneste forsøg på at skabe fred i Ukraine er kommet skidt fra land.
Forhandlinger, der begyndte juleaftensdag i den hviderussiske hovedstad Minsk, skulle have ført til, at parterne igen skulle mødes fredag, hvis onsdagens diskussioner viste sig vellykkede.
 Men ukrainske myndigheder og prorussiske oprørere magtede ikke engang at blive enige om, hvornår de skulle sætte sig sammen igen.
Ifølge lederen af den selverklærede folkerepublik Donetsk i Østukraine, Aleksander Sakhartjenko, er forhandlingerne "meget vanskelige", men de skal fortsætte via Skype-internetforbindelse, skriver russiske nyhedsbureauer.
Også europæiske og russiske udsendinge er en del af fredsforhandlingerne, der sluttede efter blot fem timer onsdag.
Både Sakhartjenko og kilder i Kijev fortæller, at det kun gik fremad på et af de fire punkter på dagsordenen. Det gjaldt fangeudvekslinger.
Muligheden for, at parterne mødes igen fredag, synes dermed svækket.
I Minsk blev parterne ifølge kilder i Kijev enige om en fangeudveksling, der omfatter 150 ukrainske soldater og 225 oprørere.
Ved de tidligere forhandlingsrunder er det ikke lykkedes at løse Ukraine-konflikten, der begyndte i foråret og siden april har kostet over 4700 personer livet.
Tidligere i december erklærede den ukrainske regering en ensidig våbenhvile. Selvom det ikke har skabt fred, har det mindsket kamphandlingerne, og der bruges kun i mindre omfang svære våben under kampene.
I områderne Lugansk og Donetsk, der støttes af Rusland og har udråbt deres egne republikker, udtrykker separatister ønske om, at Ukraine omdannes til en løs føderation.
Det er den ukrainske regering lodret imod.
