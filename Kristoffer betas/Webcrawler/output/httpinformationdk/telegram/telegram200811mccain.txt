McCain trodser sin alder i slutspurt



 Nok er den republikanske præsidentkandidat John McCain 72 år, men han er ikke klar til gyngestolen. 
 Med kun tre timers søvn i bagagen besøgte McCain mandag syv forskellige stater på 22 timer i en sidste landsdækkende spurt inden afstemningen tirsdag. Et hårdt program for en mand, som kan blive den ældste nyvalgte præsident i USA nogensinde, hvis han løber med sejren.
 Efter besøg i Florida, Pittsburgh, Indianapolis, New Mexico og Nevada landede McCain til sidst i Arizona, hans hjemmebane - tirsdag formiddag dansk tid.
 - Det er dejligt at være hjemme. Syv stater i dag, og med den entusiasme og fremdrift, som vi har mødt, vil vi vinde i morgen (i dag, red.), understregede McCain over for flere tusinde begejstrede tilhængere. 
 McCain har flere gange spøgt med sin alder, som dog udgør en reel bekymring blandt nogle vælgere, særligt når man sammenligner med hans 47-årige rival, den basketballspillende Barack Obama.
