Total må bruge to nye kemikalier til skiferboring
Det franske energiselskab Total forventer at genoptage prøveboringer i Nordjylland i løbet af et par dage.


 Det franske energiselskab Total må benytte to nye kemikalier i forbindelse med prøveboringen efter skifergas ved Dybvad i Nordjylland.
Det har Naturstyrelsen tirsdag givet tilladelse til, fremgår det af styrelsens hjemmeside.
Det drejer sig om kemikalier, som Total vil tilsætte boremudderet i den del af boringen, der ligger under grundvandszonen.
I alt vil selskabet bruge 200 liter til at forhindre skum- og lugtgener.
Dermed kan Total nu fortsætte prøveboringen og benytte de kemikalier, som var godkendt i den oprindelige miljøundersøgelse - VVM-redegørelsen - samt de to nye kemikalier.
Kemikaliernes farlighed er blevet vurderet af Miljøstyrelsen, som ikke mener, at risikoen ved boreprojektet øges ved at bruge de to nye kemikalier i forhold til det, som allerede er beskrevet og tilladt.
Ifølge Henrik Nicolaisen, projektkoordinator i Total, regner selskabet med at kunne fortsætte prøveboringerne i løbet af de næste par dage.
Det franske energiselskab har tidligere brugt et kemikalie uden tilladelse under prøveboringen, hvilket fik Energistyrelsen til at suspendere Totals arbejde i begyndelsen af maj.
Episoden førte til, at Miljøministeriet overtog ansvaret for at miljøgodkende prøveboringen fra Frederikshavn Kommune. Naturstyrelsen er en del af Miljøministeriet.
De to nye kemikalier, som er blevet godkendt, blev anmeldt 13. maj. Sagen har derfor ikke noget med de ni nye kemikalier at gøre, som Total bad om tilladelse til at benytte 1. april og igen i en revideret udgave 11. maj.
De behandles i øjeblikket i en såkaldt VVM-screening i Naturstyrelsen og kan ikke benyttes af Total endnu.
Naturstyrelsen skriver tirsdag, at de to nye kemikalier skal benyttes under den kritiske grundvandszone og i så små mængder, at det ikke kan være til skade for miljøet.
