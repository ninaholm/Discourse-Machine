Mousavi vil stadig have valg annulleret



 Den besejrede præsidentkandidat i Iran Mirhossein Mousavi gentog i dag kravet om, at det omstridte præsidentvalg annulleres.
 Mousavi skriver i et brev til Vogternes Råd, som skal godkende valgresultatet, at valget bør gå om på grund af valgsvindel, som var planlagt flere måneder i forvejen.
 - Alle disse tilfælde af uregelmæssigheder plus mange andre, som blev nævnt i tidligere breve, er grund til at annullere valget på landsplan, skriver Mousavi i brevet, der bliver offentliggjort på hans valgkamps hjemmeside på internettet.
 Mousavi fastholder kravet om annullering, selv om Irans øverste leder, ayatollah Ali Khamenei, i går stemplede valget som frit og fair.

