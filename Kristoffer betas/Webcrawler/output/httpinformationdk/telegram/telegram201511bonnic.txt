Bonnichsen: Efterretningstjenester famler i mørke
Kommunikationen mellem potentielle terrorceller er blevet sværere at tilgå, vurderer Hans Jørgen Bonnichsen.


 Fredag aften og natten til lørdag blev Paris for anden gang i 2015 ramt af et blodigt angreb - uden at den franske eller andre efterretningstjenester kunne forhindre det.
Det er et tegn på, at de europæiske og vestlige efterretningstjenester står overfor en helt ny udfordring, vurderer Hans Jørgen Bonnichsen, der er tidligere operativ chef for PET.
- FBIs direktør har i lang tid sagt, at vi er "going dark."
- Det skal forstås sådan, at vi befinder os i et mørke, fordi dem, der vil os ondt, er blevet stærke til at kryptere deres kommunikation og meddeler os kun det, de ønsker, at vi skal vide - altså propagandaen, siger han.
- FBI har lige ansat hundredvis, der er eksperter i kryptografi.
Hans Jørgen Bonnichsens tolkning er, at potentielle terrorceller er blevet meget bevidste om deres egen sikkerhed og har lært af tidligere erfaringer.
- Når de kommunikerer, kommunikerer de kun med krypto-nøgler. Ellers kommunikerer de kun det, som de ønsker, at vi skal vide.
Hvis terrorcellerne er blevet så bevidste om at skjule deres kommunikation, er det et problem for samtlige efterretningstjenester i Europa og Vesten, vurderer Hans Jørgen Bonnichsen.
Den tidligere operative chef i PET peger på, at angrebene i Paris kommer efter nyheden om den mulige likvidering af "Jihad John", der optræder som bøddel på flere af Islamisk Stats videoer med henrettelser, og Islamisk Stats nederlag i den strategisk vigtige by Sinjar i Irak.
Derfor er Bonnichsens hypotese, at angrebene er motiveret af Islamisk Stats modgang.
- Der er ingen tvivl om, at det her angreb har været planlagt længe. Men de her nyheder kan have været detonator, siger Hans Jørgen Bonnichsen.
Fredagens angreb adskiller sig fra angrebene på magasinet Charlie Hebdo i januar. Dengang var målet et magasin, der har lavet satire med islam, mens fredagens angreb ramte tilsyneladende tilfældige mål i Paris, mener den tidligere operative chef.
- Det er godt nok tilfældige mål, men hold da op hvor de rammer lige ind i de bløde mål. Det er næsten ikke til at holde ud at tænke på. Det medvirker virkelig til at skabe frygt. Det er også hensigten, siger han.
