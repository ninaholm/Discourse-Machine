Rødt flertal efter Løkkes vinterferie



 Lars Løkke Rasmussen står til at tabe posten som statsminister. Det viser Catinéts første meningsmåling for Ritzaus Bureau efter kritikken af Lars Løkkes vinterferie med familien til Tenerife.
Venstre tager dog vælgermålingen med ro.
Den viser ellers et rødt flertal med 91 mandater bag Socialdemokraternes formand, Helle Thorning-Schmidt. Flertallet sikres, fordi Socialdemokraterne går to mandater frem til 47 mandater, mens SF fortsætter fremgangen til 32 mandater. Det er ni flere end ved folketingsvalget i 2007.
S-SF får støtte af otte Radikale samt fire fra Enhedslisten.
Derimod kan Løkke kun mønstre 84 mandater bag VK-regeringen. Tilbagegangen skyldes tab for såvel Venstre som Dansk Folkeparti. Venstre mister med 43 mandater posten som Danmarks største parti til Socialdemokraterne. Desuden går Dansk Folkeparti tilbage til 23 mandater - to færre end ved folketingsvalget. Skønt De Konservative får mindre opbakning, bevarer partiet sine 18 mandater.
Venstres tilbagegang skyldes nogle "småsager." Partiet skal forklare vælgerne, at VK-regeringen er bedre til at håndtere økonomien end en S-SF-regering, siger finansordfører Tina Nedergaard.
- Vi skal skabe en kobling i vores kommunikation om, at VK-regeringen bedst får styr på økonomien. Vi har en udfordring med de offentlige finanser, mens betalingsbalancen har et stort overskud, siger hun.
Catinét har spurgt 1104 repræsentativt udvalgte vælgere mellem den 8. og den 13. februar: "Hvad ville de stemme, hvis der var folketingsvalg i morgen?". Godt 19 procent af de adspurgte var i tvivl om deres partivalg. Catinéts måling har en usikkerhed på +/- 2,6 procent. 
