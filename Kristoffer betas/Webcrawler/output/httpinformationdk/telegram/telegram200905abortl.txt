Abortlæge i USA skudt



 En fremtrædende amerikansk abortlæge blev i dag skudt og dræbt, da han var på vej til gudstjeneste sin kirke i delstaten Kansas.
 Det oplyser lokale embedsmænd.
 Abortlægen George Tiller, som var parat til at udføre indgreb på kvinder sent i graviditeten, havde tidligere været mål for bombeangreb, beskydning og demonstrationer.
 Han blev skudt i forhallen i Den Reformerede Lutherske Kirke i Wichita, Kansas.
 En mand, som havde en pistol i hånden, blev udpeget som gerningsmand til mordet på den 67-årige Tiller. Han flygtede fra åstedet i en støvet blå Ford Taurus.
 Delstatspolitiet i Kansas har fået bistand af det amerikanske forbundspoliti, FBI, i jagten på gerningsmanden, hvis identitet ikke er kendt.
 George Tiller var gennem en årrække et hadeobjekt for yderliggående abortmodstandere i USA. I 1986 blev hans klinik svært beskadiget af en bombe. I 1993 blev han skudt i begge arme uden for klinikken, men kom sig. Gerningsmanden fik 11 års fængsel.
 Abortindgreb sent i svangerskabet er lovligt i Kansas, hvis to læger uafhængigt af hinanden vurderer, at kvinden kan lide varig overlast ved gennemføre en fødsel.
 Præsident Barack Obama har forsøgt at fremme forsoning i den følelsesladede abortstrid i USA ved at fremføre, at kvinder fortsat bør have adgang til abort, men at de offentlige myndigheder skal forstærke bestræbelserne på at undgå uønskede graviditeter.

