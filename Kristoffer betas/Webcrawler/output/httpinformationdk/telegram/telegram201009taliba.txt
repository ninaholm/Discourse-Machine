Taliban er ikke klar til forhandling
Nato bekræfter, at organisationen er i kontakt med højtstående medlemmer af afghansk Taliban, men afviser, at forhandlinger med gruppen er lige rundt hjørnet.


 En række højtstående ledere i Taliban virker til at være åbne over for forsoning med Afghanistans præsident, Hamid Karzai, men kontakten til terroristerne befinder sig stadig på et meget tidligt stadium, siger Mark Sedwill, Natos øverste civile repræsentant i Afghanistan.
Han siger, at Karzai har igangsat en helhjertet indsats for at række hånden ud mod militante, der er villige til at lægge våbnene og anerkende den afghanske forfatning.
- Der er betydelige ledere, som virker til at være trætte af at kæmpe og villige til at overveje en fremtid i det almindelige samfund, siger Sedwill.
Nato-repræsentanten forklarer, at det er svært at afgøre, om Taliban-kontakterne repræsenterer sig selv eller en decideret gruppe.
Det er dog "usandsynligt, at Taliban som bevægelse vil indgå i en stor politisk forhandling", siger Sedwill.
- Kommunikationsvejene er åbne. Jeg vil ikke sige på dette stadie, at vi har nået punktet for reelle forhandlinger, siger han.
