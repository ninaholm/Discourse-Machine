S: Thornings fravær i Fælledparken er fast procedure
Fast procedure, at Thorning holder sig fra Fælledparken før kommunalvalg, siger S. Hun var der dog i 2009.


 Der er intet usædvanligt i, at Socialdemokraternes formand, statsminister Helle Thorning-Schmidt, holder sig væk fra venstrefløjens største fest i Fælledparken, når der er kommunalvalg lige om hjørnet.
Sådan lyder Socialdemokraternes forklaring på, at Helle Thorning i år overlader den store scene 1. maj i Fælledparken i København til byens overborgmester, S-næstformand Frank Jensen.
- Det har været sådan, at man både i 2005 og 2009 har overdraget den store scene til overborgmesterkandidaten. Så det er efter en fast skabelon, vi kører her, siger Socialdemokraternes partisekretær, Lars Midtiby.
- Der har bare været den tradition, at man i kommunale valgår har sprunget Fælledparken over og er taget ud i landet, siger han og afviser, at Thornings fravær skyldes den blæst, der er om både partiet og statsministerens egen person.
Nu er det bare sådan, at Helle Thorning rent faktisk talte i Fælledparken i 2009. Det viser et klip på YouTube fra den socialdemokratiske ungdomsafdeling, ligesom både Ritzaus Bureau og Altinget i 2009 beskrev Thorning-Schmidts tale i Fælledparken det år.
Da Ritzau ringer Lars Midtiby igen og spørger ham til videoen af Thorning i Fælledparken i 2009, siger han:
- Det, jeg lige har fået ind nu her, er, at der var et eller andet sidearrangement, siger han.
- Det skal jeg beklage. Hun taler til sådan et side-arrangement med DSU klokken 18.40. Så på den måde har hun talt i Fælledparken. Ikke til det store arrangement som hovedtaler, men til et sidearrangement, siger han.
- Nu skal jeg nødig lægge hovedet på blokken mere, men i vores interne program stod det ikke, så jeg går ud fra, at det er noget, der er kommet ind til sidst, siger Lars Midtiby om Thornings 1. maj-tale i 2009.
På sit tirsdagspressemøde erkender Thorning, at hun holdt tale i Fælledparken i 2009. Men, fastslår hun, det var ikke som hovedtaler:
- Vi har en tradition, der handler om, at når der er kommunalvalg, så har det været overborgmesterkandidaten, der har talt på hovedscenen i Fælledparken, siger hun.
- Den tradition havde vi i 2005 og i 2009, og den overholder vi så også her i 2013. Jeg synes, det er en god tradition, siger statsministeren.
