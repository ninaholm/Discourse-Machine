V: Afviste asylansøgere skal ikke få asyl
Det nytter ikke at give 123 afviste asylansøgere asyl, siger Venstres indfødsretsordfører Jan E. Jørgensen.


 
	Det nytter ikke at give humanitær opholdstilladelse til 123 afviste asylansøgere, som har levet over 10 år i asylsystemet. Det vil være skruen uden ende.

	Det siger Venstres indfødsretsordfører Jan E. Jørgensen, nu da 29 af de afviste asylansøgere ifølge en opgørelse til Folketingets integrationsudvalg har levet 15 år eller længere i asylsystemet.

	- Vi skal ikke give dem opholdstilladelse. Når man har søgt asylstatus og er blevet afvist, så skal man også forlade landet. Det vil være fuldstændig uholdbart, at man opnår asylstatus, blot man bliver i landet, siger Jan E. Jørgensen.

	- Så vil folk, der ikke har ret til asylstatus, valfarte til Danmark, mener han.

	Enhedslistens gruppeformand, Per Clausen, foreslår i Information, at afviste asylansøgere kan få opholdstilladelse efter halvandet år af humanitære årsager.

	Det går ikke, selv om afviste asylansøgere kan blive syge af mange års ophold i asylcentre, siger Jan E. Jørgensen.

	- Det er et valg, som folk selv træffer. Vi bliver nødt til at indordne os under de afgørelser, der træffes. Når det vurderes, at folk godt kan rejse hjem, så skal de rejse hjem. Det er folks eget ansvar, hvis de ikke vil, siger Venstres indfødsretsordfører.

	Han ser gerne, at danske myndigheder laver aftaler om hjemrejse med afviste asylansøgeres hjemland.

	- Det er et problem, når nogle lande siger, at de ikke vil tage imod deres egne statsborgere. Vi skal lave aftaler og presse på, så disse lande tager imod deres egne statsborgere. Det må være den vej, vi skal gå, siger Jan E. Jørgensen.

	Ritzau har forgæves forsøgt at få en kommentar fra justitsminister Morten Bødskov (S), men han er på sommerferie.

