EU-lande: Mindst holdbar til-mærker er skyld i madspild
Ministre vil have undersøgt, om mere mad kan slippe for at være mærket med "mindst holdbar til"-dato.


 Ris, pasta, kaffe og andre fødevarer med meget lang holdbarhed bør blive undersøgt for, om de helt kan slippe for at blive mærket med en dato for, hvornår de er mindst holdbare til.
Det mener Sverige og Holland, som med støtte fra Danmark, Østrig, Tyskland og Luxembourg har taget det globale problem med madspild op blandt de 28 EU-landes landbrugs- og fødevareministre til et møde i Bruxelles mandag.
- Vi spilder en masse mad, mens mennesker sulter på den anden side af jorden. Der er brug for handling med det samme. Vi tager mange små skridt i EU, men vi føler, at der virkelig er brug for store skridt, siger Sharon Dijksma, Hollands landbrugsminister.
Fødevareminister Dan Jørgensen (S) støttede appellen til kommissionen om at undersøge mulighederne for, at listen over fødevarer, som ikke behøver at være mærket med en holdbarhedsdato, kan udvides til også at indeholde for eksempel kaffe, pasta og ris.
I dag er blandt andet vineddike og tyggegummi på listen.
- Hvis vi har at gøre med produkter, som ikke bliver for gamle, og det er der nogle produkter der ikke gør, hvorfor så smide dem ud, bare fordi det er gået over en eller anden dato, siger Dan Jørgensen.
EU-Kommissionen har allerede nedsat en arbejdsgruppe, som skal mindske madspild. Den hollandske minister siger, at forslaget skal ses som et "venligt skub" til kommissionen for at gøre noget hurtigt.
Ifølge det hollandsk-svenske notat er der ofte forvirring blandt forbrugerne om, hvad "mindst holdbar til" egentlig betyder. Så selvom maden godt kan spises efter den dato, bliver den alligevel smidt ud. Den forvirring skal der gøres op med, mener ministrene.
- Madspild har en social, miljømæssig og økonomisk dimension. Det har indvirkning på miljøet, fordi det blandt andet øger udledningen af drivhusgasser og forbrug af vand, skriver fødevareministrene i notatet til kommissionen.
Ifølge notatet er "mindst holdbar til"-mærket årsag til 15 procent af al madspild.
Fra slutningen af 2014 bliver det i Danmark lovligt for fødevarevirksomheder at markedsføre produkter, som er mærket med en "mindst holdbar til"-dato, efter den dato er overskredet.
