EU planlægger ekstra økonomitopmøde



 Finanskrisen og den økonomiske nedtur i kølvandet derpå tvinger endnu engang Europas ledere til at afholde endnu et ekstraordinært topmøde i EU-regi. Det tjekkiske EU-formandskab regner med at indkalde stats- og regeringscheferne fra de 27 EU-lande til et uformelt møde i slutningen af februar, afslører Tjekkiets premierminister, Mirek Topolánek.
 - Formålet med dette møde med stats- og regeringscheferne vil være at undersøge de skridt, der er taget indtil videre i forbindelse med genopretningsplanen, og hvor effektive de har været, siger Topolanek til AFP.
 Beslutningen om det ekstraordinære møde blev truffet mandag morgen, efter en telefonsamtale mellem Topolanek og EU-Kommissionens formand, José Manuel Barroso. Den endelige dato for mødet, som skal bane vejen for et formelt EU-topmøde om den økonomiske krise i midten af marts, bliver fastsat efter et møde mellem netop Topolanek og Barroso i Bruxelles på onsdag.
