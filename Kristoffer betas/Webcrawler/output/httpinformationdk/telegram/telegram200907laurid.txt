Laurids Rudebeck ny borgmester i Tønder



 Den nye borgmester i Tønder hedder Laurids Rudebeck (V). Mandag aften valgte et flertal i byrådet at udpege den 49-årige leder af den lokale politistation til borgmesterposten. Stolen har stået ledig siden i onsdags, da den hidtidige borgmester, Vagn Therkel Pedersen (løsgænger), trak sig efter en spritsag.
 Pedersen har længe haft beskyldninger om et alkoholmisbrug hængende over sig og blev af samme grund smidt ud af Venstres gruppe i december sidste år. I forrige uge blev han taget af politiet i en spritrazzia, og efter en uges betænkningstid valgte han så at trække sig "af helbredsmæssige årsager".
 Venstre har absolut flertal i byrådet med 16 ud af 31 pladser, og der var derfor aldrig tvivl om, at Laurids Rudebeck skulle overtage borgmesterposten. Han er i forvejen partiets spidskandidat til efterårets kommunalvalg. I sejrstalen lagde han vægt på samarbejde både i byrådssalen og i hele den kommunale organisation.
 Laurids Rudebeck pegede på de forestående forhandlinger om det kommunale 2010-budget som en af de første store udfordringer.
 - Det bliver hårdt. Nogen vil nok mene, at der skal ofres hjerteblod, men jeg vil gå til opgaven med åbenhed og et klart signal til samarbejde, lød det fra den nye borgmester, der kommer fra stillingen som politikommissær og leder af lokalpolitiet i Tønder. 
 Det job har Laurids Rudebeck nu fået orlov fra, og tirsdag morgen går han i gang med sit nye arbejde på rådhuset.
