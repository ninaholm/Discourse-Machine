Den katolske kirke udbetaler 56,5 millioner til sexofre
USA's største ærkebispedømme indgår millionforlig med fire pædofiliofre.


 Det katolske ærkebispedømme i Los Angeles, den tidligere ærkebiskop Roger Mahoney og en tidligere præst har indgået et stort millionforlig i fire pædofilisager. Det oplyser ofrenes advokater tirsdag.
Ifølge advokaterne får ofrene en erstatning på 9,9 millioner dollar svarende til 56,5 millioner danske kroner.
Roger Mahoney trak sig tilbage i 2011 som leder af det største ærkebispedømme i USA.
Mahoney er i dag kardinal og er i disse dage i Vatikanet i Rom, hvor han sammen med 114 andre kardinaler skal vælge en ny pave, efter at den nuværende pave emeritus Benedikt XVI trak sig tilbage i slutningen af februar.
Roger Mahoney var anklaget for at holde hånden over pædofile præster, blandt andet ved at sende en præst væk til et behandlingscenter og efterfølgende genindsætte ham i sit embede.
Ifølge et af ofrenes advokater, hedder det i forliget, at ingen af parterne påtager sig nogen skyld i sagen.
