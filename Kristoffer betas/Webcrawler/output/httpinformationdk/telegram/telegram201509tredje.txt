Tredje flygtningetog er på vej til Rødbyhavn
Politiet forsøger at håndtere over 300 flygtninge, der sidder i tog i Rødbyhavn.


 Onsdag eftermiddag er et tredje tog med flygtninge om bord på vej til Rødbyhavn.

- Der er et nyt tog på vej med cirka 100 udlændinge til Rødby. De to tilbageholdte togvogne er flyttet fra perronen for at gøre plads for det nye tog, når færgen lægger til i Rødby.
 - Det tredje tog vil blive tilbageholdt på samme måde som de to øvrige tog, skriver Sydsjællands og Lolland Falsters Politi i en pressemeddelelse.
I forvejen er to tog tilbageholdt i Rødbyhavn, hvor der sidder mere end 200 flygtninge og migranter om bord, der nægter at forlade togvognene.
Politiet har standset togene, fordi de ønsker at registrere de mange flygtninge. Men flygtningene nægter at stige ud af de to tog, fordi de ikke ønsker at søge asyl i Danmark.
- Det er samme strategi som før, vi håber, vi kan løse det med dialog, siger Søren Ravn, vicepolitiinspektør ved Sydsjællands og Lollands Falsters Politi.
Når det nye tog ankommer til stationen, vil over 300 flygtninge dermed befinde sig på stationen i Rødbyhavn, hvor politiet har arbejdet på højtryk hele dagen.
Flere gange har politiet måtte løbe efter flygtninge, der har forsøgt at stikke af fra togene.
Syv forsøgte at stikke af fra det første tog, der har stået på perronen siden tirsdag sen aften, mens 25-30 personer stak af fra det andet tog, der kom ind på perronen onsdag formiddag.
- Så vidt jeg har forstået, har man kontakt med de fleste igen, siger Søren Ravn, der oplyser, at de tilbageholdne er fragtet til indkvarteringsstederne.
I pressemeddelelsen skriver politiet også, at der er set mange danske biler i Rødby i nærheden af det sted, hvor politiet har tilbageholdt en del flygtninge.
Politiet mistænker førerne af bilerne for at ville smugle flygtninge videre til Sverige og kommer med en advarsel:
- Politiet skal igen gøre opmærksom på, at hvis man transporterer udlændinge væk fra Rødby, så læner man sig kraftigt op af en overtrædelse af udlændingeloven, og derfor skal politiet fraråde dette.
