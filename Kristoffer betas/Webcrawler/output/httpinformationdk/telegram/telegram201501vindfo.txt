V vil indføre boligjobordning med tilbagevirkende kraft
Venstre vil genindføre boligjobordningen med tilbagevirkende kraft, hvis blå blok vinder valget.


 Danskerne skal gemme deres kvitteringer for arbejde udført af eksempelvis håndværkere. Sådan lyder opfordringen fra Venstres formand, Lars Løkke Rasmussen, som nu gør det klart, at han ikke kun går til valg på at genindføre boligjobordningen.
Efter valget er Venstre parat til at genindføre boligjobordningen med tilbagevirkende kraft, hvis man får regeringsmagten.
Det betyder, at danskerne kan se frem til at få fradrag for for eksempel udskiftning af vinduer, rengøring eller børnepasning, der er købt efter den 1. januar 2015.
- Over 500.000 danskere har benyttet sig af boligjobordningen, som regeringen har afskaffet her ved årsskiftet. Det har været en bragende succes, der har givet flere private arbejdspladser, flere praktikpladser og gjort sort arbejde til hvidt, siger Lars Løkke Rasmussen i en pressemeddelelse.
Opfordringen fra Lars Løkke Rasmussen er derfor, at danskerne ikke skal tøve med at kontakte den lokale håndværker eller købe deres rengøring ved et firma, selvom boligjobordningen udløb ved udgangen af december sidste år.
Adspurgt til finansieringen af ordningen henviser Venstres pressetjeneste til partiets finanslovforslag for 2015.
Her er ordningen prissat til 1375 millioner kroner for 2015, som finansieres sammen med partiets øvrige tiltag gennem en række besparelser på blandt andet DSB, øget konkurrenceudsættelse og en tilbagerulning af det øgede fradrag for fagforeningskontingenter.
Partiet ønsker dog ikke at udpege, hvordan man specifikt vil finansiere boligjobordningen i 2015.
Både DF og K ventes at støtte forslaget, mens LA tøver, men er åben for en forhandling efter valget.
Socialdemokraternes finansordfører, Jesper Petersen, kritiserer til gengæld forslaget for at være alt for dyrt i forhold til effekten:
- Der er skabt 44.000 nye private arbejdspladser på halvandet år. Og det fortsætter den rigtige vej. Boligjobordningen er en meget dyr ordning, og vi synes, den skal bruges som krisetiltag og ikke blive til et permanent tilskud.
- Lars Løkke glemmer også behændigt at fortælle, at pengene skal tages fra sygehusene eller ældreplejen, siger Jesper Petersen.
Brancheforeningen Dansk Byggeri skønner, at ordningen har skabt 5000 arbejdspladser, som forsvinder, efter at ordningen udløb 1. januar 2015. Det tal har dog været omdiskuteret.
Finansminister Bjarne Corydon (S) har i et svar til Venstres Mads Rørvig oplyst, at ordningen ifølge beregninger fra Finansministeriet kun har øget beskæftigelsen med cirka 1000 personer i 2013 og cirka 1500 personer i 2015.
Det højere tal i 2015 skyldes ifølge finansministeren, at danskerne først og fremmest har skyndt sig med at færdiggøre projekter inden ordningens udløb.
