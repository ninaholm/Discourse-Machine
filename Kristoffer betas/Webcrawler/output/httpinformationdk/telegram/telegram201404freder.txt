Frederikshavn kritiseres for tvivlsom regnskabsmanøvre
Revision og professor dumper Frederikshavn for at bruge byggekredit til at lappe hullerne i kommunekassen.


 Frederikshavns Kommune er kommet under beskydning for at have foretaget en noget kreativ regnskabsøvelse, som muligvis er i strid med loven.
 Det vurderer professor Poul Erik Mouritzen fra Syddansk Universitet, efter at revisionsfirmaet BDO har udarbejdet en redegørelse over Frederikshavn Kommunes brug af byggekredit. Det skriver Nordjyske Stiftstidende.
I redegørelsen beskrives kommunens forsøg på i 2013 at holde den synkende skude oven vande ved at bruge en byggekredit til at lukke hullerne i kommunekassen.
BDO mener ikke, at den manøvre "er i overensstemmelse med lånebekendtgørelsen, da formålet med en byggekredit er, at den anvendes som mellemfinansiering af konkrete anlægsprojekter."
- Det er det samme som at sige, at det er ulovligt, fastslår professor Poul Erik Mouritzen.
Frederikshavn har Danmarks laveste kommunale likviditet, og som tidligere beskrevet i Nordjyske Stiftstidende hævede kommunen sidste år 70 millioner kroner på byggekreditten for at holde hånden under kassebeholdningen, så kommunen ikke kom under administration.
Med BDO's ord er der tale om "en metode, som vores videncenter ikke har set tidligere, og der er for os således tale om en ny og hidtil uprøvet fortolkning af reglerne i lånebekendtgørelsen."
Revisionen anbefaler derfor, at kommunen forelægger den spegede sag for Økonomi- og Indenrigsministeriet. Samtidig har Statsforvaltningen på baggrund af avisens omtale besluttet at gå ind i sagen.
Dansk Folkeparti har begæret sagen i byrådet onsdag. Både De Konservative og DF mener, at de er blevet ført bag lyset, og at den daværende kommunale ledelse handlede ulovligt.
