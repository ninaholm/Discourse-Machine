DA: Vi har gerne villet give vores bidrag
Dansk Arbejdsgiverforening har med akutjob-aftalen ønsket at give ledige mulighed for at "komme godt tilbage".


 Når Dansk Arbejdsgiverforening går med i aftalen om at skabe tusindvis af akutjob til de dagpengeramte, så er det for at bidrage til at få langtidsledige tilbage på arbejdsmarkedet.
Det fastslår DA's direktør, Jørgen Neergaard Larsen.
- Vi kommer ikke uden om, at der er kommet en utilsigtet kødannelse på grund af manglende vækst. Der er grund til en ekstra indsats, siger Jørgen Neergaard Larsen på et pressemøde i Finansministeriet.
- Vi har gerne villet give vores bidrag til, at alle jobmuligheder, der er, kommer frem, siger han.
Regeringen har indgået en aftale med de private og offentlige arbejdsgivere om, at i alt 12.500 ledige stillinger skal reserveres til ledige, der står til at miste deres ret til dagpenge, når de nye dagpengeregler træder i kraft til nytår.
Der er tale om en midlertidig ordning, hvor kommuner og regioner skal lægge ansøgninger fra langtidsledige øverst i bunken, og de private virksomheder får en kontant bonus på op til 25.000 kroner for at ansætte en langtidsledig.
- De private arbejdsgivere vil med denne aftale bakke det store flertal i Folketinget op, der står bag det nye dagpengesystem, siger Jørgen Neergaard Larsen og fortsætter:
- Det er afgørende for arbejdsgiverne at fastholde en troværdig finanspolitik og fastholde de reformer, der kan skabe forudsætning for vækst og beskæftigelse.
Ifølge aftalen skal arbejdsgiverne under DA står for at tilvejebringe 5.000 job til de langtidsledige. I alt skal landets arbejdsgivere skaffe 7.500 job, mens det offentlige - fortrinsvis kommunerne - skal hente de sidste 5.000 job i land.
