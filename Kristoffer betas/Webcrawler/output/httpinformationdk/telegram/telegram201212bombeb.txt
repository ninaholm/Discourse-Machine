Bombebil angriber amerikansk militærbase: Tre dræbt
Taliban hævder at have slået til mod base i det østlige Afghanistan. Syv personer er såret.


 Mindst tre afghanere har mistet livet under et selvmordsangreb mod en amerikansk militærbase i Afghanistan - syv andre afghanere er kvæstet.
- Vi har ingen meldinger om ofre i koalitionen, siger en talsmand for Natos internationale sikkerhedsstyrke i landet, Isaf.
Angrebet fandt sted mod Chapman-basen i den østlige by Khost tæt ved grænsen til Pakistan - et af de mest ustabile områder i Afghanistan, hvor de militante bevægelser Taliban og al-Qaeda især holder til.
Taliban hævder at stå bag onsdagens angreb.
Den afghanske indenrigsminister siger, at det var en selvmordsbomber, der udløste eksplosionen i en bil ved indgangen til militærbasen.
Det er ikke første gang, at Chapman-basen er udsat for et blodig angreb. I december 2009 sprængte en al-Qaeda-selvmordsbomber sig selv i luften og dræbte syv CIA-agenter.
Det var det mest dødbringende angreb mod den amerikanske efterretningstjeneste siden 1983.
