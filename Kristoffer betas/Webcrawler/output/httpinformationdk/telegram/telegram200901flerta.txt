Flertal for dansk hjælp til våbenhvile



 Danske politifolk skal formentlig til at pudse ørkenstøvlerne. Udenrigsminister Per Stig Møller (K) har nemlig opbakning fra et flertal på Christiansborg til at sende en dansk mission til det krigshærgede Gaza for at hjælpe med våbenhvilen.
 Både Socialdemokraterne og SF bakker op om forslaget, men det kræver, at Danmark indstiller sig på en længerevarende mission, siger forsvarsordfører John Dyrby Paulsen (S). 
 - Hvis vi kan bidrage til løse op for konflikten i Gaza, så skal vi strække os langt. Men vi skal være opmærksomme på, at der ikke er tale om en weekendvagt. Indsatsen vil formentlig stå på i et par år, og jeg tør ikke sige, om vi råder over nok politifolk til det, siger John Dyrby Paulsen.
 Søndag tilbød Per Stig Møller sammen med sin nederlandske kollega, Maxime Verhagen, at de to lande sender en mission til området for at undersøge behovet for en mulig international overvågning af grænserne til Gaza. De to lande er desuden klar med humanitær støtte og bidrag til, at EU's politistyrke genoptager overvågning af grænsen mellem Gaza og Egypten, når det er muligt.
