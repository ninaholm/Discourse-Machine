Per Stig overhaler Fogh



 Statsminister Anders Fogh Rasmussen (V) har tidligere været den mest populære minister. Men nu er han blevet overhalet med flere længder af udenrigsminister Per Stig Møller (K), der i går kunne fejre 25-års-jubilæum som folketingsmedlem. 
 Under halvdelen af befolkningen synes "godt" eller "meget godt" om statsministeren. Men det samme synes næsten seks ud af 10 danskere om udenrigsministeren. Det viser en meningsmåling, som Zapera har foretaget for MetroXpress.
 Årsagen er, at 2008 - især tvivlen om den danske udlændingepolitik - har slidt meget på statsministeren, mener politisk kommentator Niels Krause-Kjær, der kalder det "interessant, at politikere sagtens kan være populære, selv om kun få stemmer på dem.
 Udenrigsminister Per Stig Møller (K) scorer 58 procent i målingen, forsvarsminister Søren Gade (V) 54 procent, økonomi- og erhvervsminister Lene Espersen (K) 54 procent og statsminister Anders Fogh Rasmussen (V) 49 procent.
