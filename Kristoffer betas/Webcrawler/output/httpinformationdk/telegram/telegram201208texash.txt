Texas henretter retarderet trods protester
Efter Højesteret havde afvist en sidste appel, blev den mentalt retarderede Marvin Wilson henrettet i Texas.


 Myndighederne i delstaten Texas har tirsdag henrettet en mand på trods af protester fra menneskeretsgrupper, der siger, at manden var mentalt handicappet.
54-årige Marvin Wilson, der blev dømt til døden for et mord, som han begik i 1992, blev erklæret død efter at have modtaget en dødelig indsprøjtning klokken 6.27 lokal tid ifølge en erklæring fra Texas Department of Criminal Justice.
Højesteret afslog en sidste appel fra forsvarsadvokaterne i timerne før henrettelsen.
Amnesty International kalder beslutningen "meget foruroligende" og flere andre menneskeretsgrupper har også kritiseret afgørelsen.
I 2004 fik Wilson diagnosen mild mental retardering med en IQ på 61 ifølge Amnesty.
- Vi er alvorligt skuffede og dybt bedrøvede, over at Højesteret nægtede at gribe ind for at forhindre henrettelsen, sagde Wilsons advokat Lee Kovarsky tidligere tirsdag.
- Det er skandaløst, at delstaten Texas fortsætter med at gøre brug af uvidenskabelige retningslinjer for at afgøre, om borgere med mentale handicap skal undtages fra dødsstraf, tilføjede han.
Før henrettelsen sagde Wilson til sin familie, at han elskede dem alle.
- Tag mig hjem Jesus. Tag mig hjem Herre. Jeg elsker jer alle. Jeg er klar, lød Wilsons sidste ord.
Den amerikanske højesteret nedlagde i 2002 forbud mod at henrette mentalt handicappede, men det er op til den enkelte delstat at definere, hvad der forstås ved at være mentalt tilbagestående.
Ifølge myndighederne i Texas var Marvin Wilson ikke mentalt tilbagestående.
I sidste måned blev 34-årige Yokamon Hearn henrettet i Texas på trods at en diagnose som mentalt forstyrret og flere internationale protester.
Wilson er den 25. fange, der bliver henrettet i USA i år og den syvende i Texas.
