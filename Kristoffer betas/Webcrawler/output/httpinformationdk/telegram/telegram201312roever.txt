Røvere i Stockholm skød sikkerhedsvagt
Røvere slog til mod en pengetransport og skød en sikkerhedsvagt i maven. Tre mænd er anholdt.


 Midt i juletravlheden er en sikkerhedsvagt blevet skudt i maven af røvere uden for et indkøbscenter syd for Sveriges hovedstad, Stockholm.
Skyderiet fandt sted under et røveri kort efter klokken 12, da tre maskerede røvere slog til mod en pengetransport.
Nogle timer senere skriver Aftonbladet.se, at politiet har anholdt tre mænd i sagen.
Ifølge avisen skete det klokken 14.20, da et stort antal politifolk slog til mod en adresse i Västertorp i den sydlige del af hovedstaden.
- Tre mænd er ført ud af huset og er kørt væk i politibiler, siger Aftonbladets journalist på stedet.
Dramatikken begyndte, da to maskerede og bevæbnede mænd slog til mod pengetransporten udenfor indkøbsområdet Kongens Kurva.
Ifølge politiets talsmand ventede en tredje mand udenfor ved flugtbilen.
Kort efter forlod en bil stedet, siger vidner, der hørte to til tre skud, da forbrydelsen fandt sted.
- Det lød som fyrværkeri, der er masser af mennesker her. Det er totalt kaos, siger et vidne til Aftonbladet.se.
Gerningsmændene tiltvang sig adgang til en pose med et endnu ukendt indhold. Den blev senere fundet uåbnet.
- Det er altid alvorligt, når en vagt bliver skudt. Han er dog ved bevidsthed, siger politibetjent Sven-Erik Olsson.
Politiet afspærrede området og indledte eftersøgningen efter gerningsmændene med flere patruljer og en politihelikopter.
Flugtbilen blev fundet kort før klokken 13 ved Bergsvägen i Segeltorp. En økse lå uden for bilen.
Senere kom så meldingen fra Aftonbladet.se om anholdelsen af tre mænd.
