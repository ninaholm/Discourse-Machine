Det bliver dyrere og nemmere at blive skilt
Statsforvaltningerne moderniseres og får ny struktur, har regeringen, Enhedslisten og Liberal Alliance aftalt.


 Fremover kan et ægtepar blive skilt uden først at have været separeret. Til gengæld stiger prisen for en skilsmisse fra 500 til 900 kroner. Det skal dække de administrative omkostninger hos statsforvaltningen.
Det er et led i den nye struktur for statsforvaltningerne, som regeringen, Enhedslisten og Liberal Alliance fredag er blevet enige om som et led i næste års finanslov.
Enhedslistens gruppeformand, Per Clausen, siger, at der gøres op med urimeligt formynderi fra statens side over for voksne mennesker.
- De skal naturligvis selv afgøre, om de vil skilles uden forudgående separation eller ej, siger Per Clausen.
Den nye enklere struktur i statsforvaltningerne skal være gennemført i 2016, og til den tid er der sparet 100 stillinger, så 600 ansatte fremover skal klare de statsforvaltningsmæssige opgaver.
Økonomi- og indenrigsminister Margrethe Vestager (R) kalder det en samlet og holdbar løsning for statsforvaltningerne.
- Vi sikrer bedre retssikkerhed for borgerne, fordi der nu bliver mere ensartet sagsbehandling overalt i landet, samtidig med at reglerne bliver nemmere for borgerne at gennemskue, siger Margrethe Vestager.
Ministeren peger på, at der samtidig bliver taget hånd om den økonomisk uholdbare situation for statsforvaltningerne, som de har måttet leve med, siden de blev dannet i forbindelse med kommunalreformen under den tidligere regering i 2007.
Statsforvaltningerne får en samlet ledelse og administration, der samles i Aabenraa, et fælles callcenter på Bornholm, en fælles journalenhed i Ringkøbing, mens byggesager placeres i Nykøbing Falster og det kommunale tilsyn i Ringsted.
Den nye stuktur lægger op til mere effektive arbejdsgange og forenklinger af regler, borgerne vil hurtigere få afgjort deres sager, og kvaliteten i sagsbehandlingen øges.
- Det gør det mere trygt, at man er sikker på en hurtigere og mere ensartet sagsbehandling, og det, synes jeg, er rigtigt godt og yderst tiltrængt, siger Socialdemokraternes kommunalordfører, Simon Kollerup.
Ændringerne ventes at træde i kraft den 1. juli næste år.
