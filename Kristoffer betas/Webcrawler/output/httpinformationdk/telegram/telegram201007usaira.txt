USA: Iransk atomforsker kan frit rejse
En iransk atomfysiker er dukket op i Washington efter at have været væk i et år. USA afviser hans påstand om, at han blev bortført af amerikanske agenter.


 En iransk atomforsker, som ifølge Iran har været bortført af den amerikanske sikkerhedstjeneste, er dukket op i Washington med ønske om at komme hjem til Iran.
Forskeren, Shahram Amiri, forsvandt i juni 2009 under en pilgrimsrejse til Saudi-Arabien. Iran hævder, at USA bortførte ham med hjælp fra den saudiarabiske efterretningstjeneste for at presse oplysninger ud af ham.
Philip Crowley, der er talsmand for det amerikanske udenrigsministerium, siger, at den iranske videnskabsmand har været i USA af egen fri vilje og "er fri til at rejse".
Crowley afviser at svare på, om Amiri har givet de amerikanske myndigheder oplysninger om Irans atomprogram.
Også den amerikanske udenrigsminister, Hillary Clinton, afviser de iranske beskyldninger om, at iraneren skulle være blevet bortført.
- Han er fri til at tage af sted, og han var fri til at komme her. Det er beslutninger, der udelukkende er op til ham at tage, siger Clinton.
Den amerikanske tv-station ABC rapporterede tilbage i marts, at Amiri var afhoppet og arbejdede for efterretningstjenesten CIA.
Atomforskeren dukkede tirsdag op på Pakistans ambassade i Washington, hvorfra Irans interesser i USA varetages.
- Han er ikke som sådan på den pakistanske ambassade. Han er i sektionen for iranske interesser, siger Abdul Basit, talsmand for det amerikanske udenrigsministerium.
- Vores ambassade har taget kontakt til lederen af den iranske sektion... og de har fortalt os, at de er ved at arrangere hans hjemsendelse til Iran, siger Basit.
Det står ikke klart, om Amiri har søgt tilflugt på afdelingen for iranske interesser, eller om amerikanske embedsfolk har overgivet iraneren til hjemlandet.
Iranske medier omtaler sagen som en sejr.
- På grund af iranske medier og den iranske efterretningstjeneste måtte USA give sig og overlevere Amiri til ambassaden mandag aften, skriver nyhedsbureauet Fars.
