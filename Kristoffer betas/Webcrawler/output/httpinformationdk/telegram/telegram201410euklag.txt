EU klager igen over Rusland i WTO
Verdenshandelsorganisationen skal mægle mellem EU og Rusland for femte gang på bare to år.


 EU har fredag endnu en gang valgt at sende en handelsstrid med Rusland til Verdenshandelsorganisationen WTO.
Det er allerede femte gang, siden Rusland kom med i WTO for godt to år siden, at enten Den Europæiske Union eller Rusland mener at se så alvorlige brud på reglerne, at WTO er blevet bedt om at tage affære.
Denne gang handler det om russisk importtold på en række varer, heriblandt papir, pap, palmeolie og køleskabe.
Ifølge EU er den russiske told langt højere end tilladt under WTO's regler og skader den europæiske eksport af de pågældende varer.
Tidligere har EU bedt WTO om at gå ind i sager om den høje russiske genbrugsafgift på importerede biler, Ruslands forbund mod import af europæisk svinekød og en særlig antidumpingafgift på varevogne.
Rusland har for sin del indklaget EU for WTO i en sag om såkaldte energijusteringer. Den går ud på, at EU pålægger visse russiske produkter en særlig afgift med henvisning til, at prisen på de russiske produkter bliver holdt kunstigt lav for at sikre Ruslands eksport.
I den aktuelle sag har Rusland nu 10 dage til at svare på EU's klage. Hvis ikke landene i løbet af 60 dage selv kan forhandle sig frem til en løsning, skal WTO åbne en egentlig sag.
