S: Det skal Løkke eddermame ikke bestemme
Både Socialdemokraterne og SF afviser statsministerens kritik af deres økonomiske plan. Løkke skal eddermame ikke bestemme over S, harcelerer Nick Hækkerup.


 Når statsminister Lars Løkke Rasmussen (V) afkræver oppositionen en ny økonomisk plan, så svarer det til at bede om en ny politik, mener Socialdemokraternes næstformand, Nick Hækkerup.
Og det får ham op i det røde felt.
- Han beder os i virkeligheden om en ny politik. Og han skal eddermame ikke bestemme, hvad der er socialdemokratisk politik, siger han.
Hækkerup reagerer på, at statsministeren på Venstres sommergruppemøde siger, at S og SF's fælles plan Fair Løsning kan sammenlignes med et blankt stykke papir med en overskrift.
Regeringen kritiserer, at oppositionen ikke konkret anviser, hvordan de vil nå planens hovedmål om, at danskerne skal arbejde mere, og at planen ikke lever op til EU's krav.
Begge dele afviser både Nick Hækkerup og SF's finansordfører Ole Sohn.
- Vores plan lever op til EU's krav. Det gør den blandt andet ved, at multinationale selskaber, banker og millionærer skal bidrage med flere skattekroner. Og så fremrykker vi offentlige investeringer, så arbejdsløsheden bliver mindre, og derved sparer staten penge, siger Ole Sohn.
Han slår videre fast, at planen på længere sigt skal skaffe 15 milliarder kroner i økonomisk holdbarhed ved, at danskerne arbejder mere. Og selvom det skal diskuteres med arbejdsmarkedets parter, så er kun metoden til diskussion. Målet står fast.
 - Organisationerne har ikke ansvaret for, at det her bliver gennemført. Jeg kan sige med høj cigarføring, at de 15 milliarder kroner er den kommende regerings ansvar. Og de bliver fundet. Vi har bare sagt, at vi gerne vil diskutere hvordan, siger Ole Sohn.
Nick Hækkerup supplerer:
- Målet kan også nås ved at reducere sygefraværet, eller ved at folk bliver længere på arbejdsmarkedet gennem motiverende tiltag. Der bliver ikke tale om at røre ved efterlønnen.
Og så mener han, at regeringens plan er mindst lige så ukonkret, fordi den opererer med begrænsning af den offentlige vækst.
- Alle erfaringer siger, at det er svært at nå. Så det er elastik i metermål.
