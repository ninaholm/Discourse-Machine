Bombeangreb koster mindst 100 liv i Irak
Weekenden blev en af de blodigste i Irak i flere måneder. Mindst 100 er dræbt, og 350 er såret.


 En bølge på over 25 bombeangreb har kostet mindst 100 mennesker livet og såret flere end 350 over hele Irak lørdag og søndag. Det oplyser læger og politi.
Med de seneste dødstal er flere end 130 mennesker dræbt under voldshandlinger i Irak i september.
 Weekendens terrorbølge kommer samtidig med, at Iraks vicepræsident, Tareq al-Hashemi, in absentia søndag blev dømt til døden for drab på sikkerhedsfolk.
Det blodigste bombeangreb søndag fandt sted i det sydlige Irak, hvor to bilbomber dræbte 14 mennesker og såret 60 andre tæt ved en gravplads for imamen Ali al-Sharqi.
Men terrorbølgen begyndte allerede sent lørdag, da 11 soldater blev dræbt, mens otte andre blev såret, da en vejside bombe eksploderede ved en militær kontrolpost i byen Balad nord for hovedstaden Bagdad.
Tidlig søndag morgen fortsatte terroren. En bombe i den nordlige olieby Kirkuk dræbte 10 mennesker og sårede 153 andre.
I Bagdad eksploderede mindst fem bomber søndag, hvilket kostede mindst 32 mennesker livet. Den dødeligste eksploderede ved en markedsplads i en overvejende shiamuslimsk domineret del af byen og dræbte mindst 15 personer og sårede over 30.
Antallet af terroraktioner i Irak er faldet dramatisk over de seneste tre år.
Myndighederne har haft held til at neutraliserede en række af de hovedsagelig sunnimuslimske grupper, der er utilfreds med den shiamuslimsk dominerede regering i Bagdad.
Men de militante grupper er stadig i stand til at gennemføre sporadiske angreb mod politiet, militæret og ledende politikere og embedsmænd.

