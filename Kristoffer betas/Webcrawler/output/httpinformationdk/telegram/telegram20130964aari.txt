64-årig svømmer snød hajerne på turen fra Cuba til USA
Diana Nyad er som den første svømmet fra Cuba til Florida uden at være i et beskyttende hajbur.


 Den 64-årige langdistancesvømmer Diana Nyad har taget turen i vandet fra Cuba til Key West i USA.
Det er et farvand, der er berygtet for hajer, og normalt er svømmere i området beskyttet i et hajbur.
Men Nyad har som den første tilbagelagt de 166 kilometer uden at være i et beskyttende hajbur.
Det tog hende lidt mere end to døgn at svømme de mange kilometer, nemlig 53 timer.
I de seneste 35 år har hun fem gange tidligere forsøgt at svømme turen, men hver gang har hun været tvunget til at give op - senest i 2012, fortæller Fox News.
Hun var ikke alene på turen, som hun indledte i lørdags, da hun tog de første svømmetag i farvandet ved Havana i Cuba.
Hun havde 35 ledsagere nær sig i både, fortæller Diana Nyad på sin hjemmeside.
Mandag klokken 20 dansk tid fik hun fast sand under fødderne igen, da hun nåede stranden i Florida.
