Radikale vil øremærke lockout-besparelse til elever
De penge, som kommunen sparer på den forventede lockout, skal gå til eleverne, mener De Radikale i København.


 Den forventede lockout må ikke bare blive en kommunal spareøvelse, hvor kommunerne kan putte de sparede lærerlønninger i sparegrisen.
Sådan lyder udmeldingen fra Radikale Venstre i Københavns Borgerrepræsentation. De har fremsat et forslag om at øremærke de penge, kommunen eventuelt kommer til at spare under en lockout, til eleverne i folkeskolen.
- For os er det enormt vigtigt, at den forventede lockout ikke bliver en kommunal spareøvelse, hvor besparelsen ryger ned i den kommunale kasse til alle mulige andre udgifter, siger beskæftigelsesborgmester Anna Mee Allerslev (R) til Ritzau.
I forslaget fremhæver De Radikale, at Københavns Kommune forventes at spare omkring 150 millioner kroner om måneden under en lockout.
Det er langt fra sikkert, at lockouten vil vare en hel måned, men selv en mindre besparelse skal gå til eleverne, der står til at miste undervisning, hvis lockouten bliver en realitet, mener Anna Mee Allerslev.
- Det er vigtigt, at vores skoler leverer uanset hvad. Derfor mener vi, at pengene skal reserveres til børnene, så vi sikrer, at den undervisning, de ikke får under en lockout, den bliver de senere hen kompenseret for, siger hun.
Stod det til beskæftigelsesborgmesteren, blev pengene blandt andet brugt til at udvikle de såkaldte profilskoler - som Sankt Annæ, der har specialiseret sig inden for musik.
Derudover så hun også gerne, at nogle af pengene gik til efteruddannelse.
- Vi vil gerne sørge for, at lærerne og lederne har den tilstrækkelige efteruddannelse. Det kommer alt sammen forældrene og børnene til gavn, siger Anna Mee Allerslev.
Forslaget om den øremærkede lockout-besparelse kommer op på næste borgerrepræsentationsmøde, der finder sted 11. april.
Ifølge et overslag udregnet af privatøkonom i Danske Bank, Las Olsen, vil kommunerne og staten spare 75 millioner kroner om dagen i lønudgifter til de lockoutede lærere.
