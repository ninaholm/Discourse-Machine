Bille August instruerer ny Blixenfilm
Stor dansk film om Karen Blixens unge år skal instrueres af den danske topinstruktør Bille August. Peter Asmussen skriver manuskriptet.


 Det bliver filminstruktøren Bille August, der skal instruere den kommende danske storfilm om Karen Blixens unge år. Filmen "Tanne" handler om Blixens dramatiske unge år fra hendes fødsel, og frem til hun som 28-årig i Napoli stiger om bord på båden til Afrika. 
Hendes ophold i Afrika blev i øvrigt filmatiseret i 1985 i "Mit Afrika" med Meryl Streep og Robert Redford i hovedrollerne. Filmen vandt syv Oscars.
Bille August har tidligere instrueret en række storfilm både i dansk, skandinavisk og international sammenhæng og har vundet en Oscar for filmen "Pelle Erobreren".
Filmproducenten Regner Grasten efter lange forhandlinger med Rungstedlundfonden fået rettighederne til at filmatisere Karen Blixens liv op til afrejsen i 1913 til Afrika, og han fortæller, at den danske Blixenfilm får premiere i 2012 og optagelserne foregår i 2011 - 2012.
Regner Grasten har tidligere oplyst, at budgettet på filmen forventes at ligge på mellem 55 og 65 millioner kroner, og skal finansieres gennem de nordiske og europæiske filmstøtteordninger samt fonde.
Et omfattende researcharbejde er nu sat i gang i samarbejde Karen Blixen Museet og Rungstedlundfonden. Bille August og manuskriptforfatter Peter Asmussen går i gang med den kunstneriske fortolkning af projektet på baggrund af dette arbejde i juni måned, oplyser filmselskabet. 
Asmussen har blandt andet været med til at skrive manuskript til filmen Breaking the Waves, som vandt Juryens Grand Prix ved filmfestivalen i Cannes i 1996. 
