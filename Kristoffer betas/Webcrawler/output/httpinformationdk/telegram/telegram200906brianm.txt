Brian Mikkelsen glad for parterapi



 Det hjælper tilsyneladende at tale om det, når der er knas i kærligheden.
 Det viser evalueringen af et netop afsluttet fireårigt forsøg fra Familiestyrelsen. Her har forældre med børn i alderen 0 til 18 år kunnet modtage støtte fra staten til parrådgivning
 Hele 2247 parterapiforløb er det blevet til, siden projektet blev sat i søen i 2005. Og resultaterne er gode, hvilket glæder den konservative justitsminister, Brian Mikkelsen.
 - Det er efter min opfattelse nogle spændende resultater, som vi i høj grad kan drage nytte af i de videre overvejelser om tilrettelæggelsen af den forebyggende og støttende indsats på det familieretslige område, siger Brian Mikkelsen i en pressemeddelelse.
 I Familiestyrelsens afsluttende rapport, der er blevet offentliggjort i dag, fremgår det tydeligt, at de mange par har kunnet drage nytte af rådgivningen.  
 Således var 90 procent af de deltagere, som ønskede hjælp til at bevare forholdet, fortsat sammen et halvt år efter afslutningen af parrådgivningen. Desuden har rådgivningen haft en positiv betydning for deltagernes varetagelse af forældrerollen og for deres børns trivsel, viser svar fra forældre.
 Selvom det ikke er alle par, der er blevet sammen, har forsøget også haft en positiv indvirkning på de par, der gik hver til sit. De blev gennem rådgivningen bedre til at samarbejde om samværet med deres fælles børn, konkluderer evalueringen.
 Forældreparrene har haft mulighed for at modtage op til 10 timers rådgivningssessioner for en egenbetaling på 300 kroner, mens den øvrige betaling blev dækket af forsøgsmidlerne.

