Kuglestøder sigtede efter de Konservative
LA's folketingskandidat Joachim B. Olsen har ifølge flere kilder fra De Konservative forsøgt at blive opstillet for K. Joachim B. kalder det selv en løgn.


 Liberal Alliances nye folketingskandidat Joachim B. Olsen har angiveligt ikke blot forsøgt også at blive opstillet til Folketinget for Socialdemokraterne.
Ifølge Ritzaus oplysninger tog Joachim B. Olsen sidste år - og inden han meldte sig ind i Socialdemokratiet - kontakt til ledelsen hos De Konservative. 
Den tidligere kuglestøder, som kort forinden var blevet landskendt gennem tv-programmet "Vild med Dans", ville høre, om de Konservative skulle have en ledig folketingskreds. Det fortæller flere kilder fra De Konservative. Men da det ikke var tilfældet ledte Joachim B. Olsen videre. 
Selv afviser Joachim B. Olsen først at have kontaktet og senere drøftet muligheden for at blive folketingskandidat med de Konservative. 
- Det har jeg aldrig gjort. Det er fuldstændig løgn. Jeg har ikke haft et eneste møde med nogen fra den konservative ledelse, siger Joachim B. Olsen.
- Jeg har aldrig haft et møde med Henriette Kjær (de Konservatives gruppeformand, red.). Ikke en eneste gang i mit liv har jeg mødt hende. Jeg har mødt Lene Espersen (den konservative partiformand, red.) engang i lufthavnen, hvor hun sagde: Tillykke med din optræden i Vild med dans. That's it. Sød pige, siger Liberal Alliances folketingskandidat.
De Konservatives gruppeformand, Henriette Kjær, har ikke ønsket at kommentere oplysningen om Joachim B. Olsen.
Senest har Liberal Alliance meldt Socialdemokraterne til Datatilsynet for at have lækket oplysningen om, at Joachim B. Olsen har en fortid i partiet.
