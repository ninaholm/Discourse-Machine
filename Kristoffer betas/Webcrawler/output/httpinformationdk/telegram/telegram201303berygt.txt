Berygtet kannibal undslipper fængsel på Papua Ny Guinea
Mistænkt kannibal, som kalder sig "Black Jesus", er blandt de undslupne fanger fra fængsel i Papua Ny Guinea


 En berygtet sektleder og mistænkt kannibal, som kalder sig selv "Black Jesus", er blandt 49 undslupne fanger fra et fængsel i Papua Ny Guinea.
Fangerne har været på flugt fra fængslet siden torsdag, og mange af dem beskrives som "ekstremt farlige".
Jagten er sat ind på de undslupne, som altså tæller sektlederen Stephen Tari, en tidligere lutheransk præst som afsoner op til ti års fængsel for voldtægt.
Stephen Tari blev i 2010 dømt for at have voldtaget flere unge kvinder, men var mistænkt for at have myrdet flere kvinder og drukket deres blod. Tilsyneladende praktiserede hans sekt både kannibalisme og blodritualer, ifølge lokale forlydender.
På daværende tidspunkt havde sekten tusindvis af medlemmer i det ekstremt fattige Papua Ny Guinea.
De 49 fanger undslap torsdag under et vagtskifte i fængslet ved at skære sig vej gennem et hegn med et endnu ukendt stykke værktøj, forklarer en talsmand fra fængselsvæsnet på Papua Ny Guinea.
Der har været flere sager om kannibalisme og drabelige ritualer knyttet til gammel overtro i de senere år i Papua Ny Guinea, som er en ø-stat i Stillehavet.
Blandt andet i 2012 arresterede politiet en gruppe personer, som var tilknyttet en kannibalistisk kult. De er anklaget for at have dræbt mindst syv mennesker, spist deres hjerner og kogt suppe på deres peniser.
