USA er næppe interesseret i Assange
Australiens udenrigsminister siger, at han ikke ser det mindste tegn på, at USA vil have fat på Assange.


 Der er ingenting, som tyder på, at USA er interesseret i at få udleveret WikiLeaks-grundlæggeren Julian Assange, siger Australiens udenrigsminister, Bob Carr.
- Jeg har ikke set nogen tegn på, at USA har planer om at få ham udleveret, når jeg har taget sagen op, siger Carr til den australske TV-station ABC.
Carr fremhæver, at USA ville have henvendt sig til Storbritannien for længe siden, hvis Washington virkelig var interesseret i at få fat på Assange.
Assange, som er fra Australien, har opholdt sig i Storbritannien siden 2010. Tidligere i denne uge søgte han om politisk asyl i Ecuador, og han har søgt tilflugt i Ecuadors ambassade i London, hvor han venter på svar på sin asylansøgning.
Den 40-årige Assange har i lang tid påstået, at Sverige vil udlevere ham til USA. Han hævder, at USA vil retsforfølge ham for at have lagt hundredtusinder af hemmeligstemplede dokumenter ud på internettet.
Sverige har bedt Storbritannien om at få udleveret Assange, der er anklaget for at have begået voldtægt og andre seksuelle overgreb mod to svenske kvinder.
Først havde Ecuador sagt, at landet ville træffe en beslutning i asylsagen inden for et døgn.
Men siden har myndighederne besluttet at gå grundigere til værks og har også hjemkaldt sin London-ambassadør, som skal briefe præsident Rafael Correa om sagen og om sine møder med britiske myndigheder.
- Vi hjemkalder vores ambassadør for konsultationer, for dette er en meget alvorlig sag, sagde præsidenten lørdag.
Assange har erkendt, at der ikke er taget skridt frem mod en retssag i USA, men han siger, at en såkaldt storjury hurtigt vil træffe beslutning om en retssag i samme øjeblik, han ville kunne blive udleveret.
Men Carr afviser dette.
- Det er der absolut ingen tegn på. Ingen amerikanske repræsentanter har bekræftet dette over for os, siger udenrigsministeren.
