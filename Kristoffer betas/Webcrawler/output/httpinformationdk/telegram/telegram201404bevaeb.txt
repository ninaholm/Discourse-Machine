Bevæbnede mænd indtager politistation i Østukraine
Ukraines indenrigsminister skriver på Facebook, at reaktionen vil blive hård mod de uniformerede terrorister.


 Adskillige bevæbnede mænd er rykket ind på en politistation i den østligt beliggende ukrainske by Slaviansk, oplyser indenrigsminister Arsen Avakov ifølge nyhedsbureauet Reuters i en opdatering på Facebook lørdag.
- Bevæbnede mænd i camouflageuniformer indtog politistationen i Slaviansk. Reaktionen vil være meget hård, fordi der er forskel på demonstranter og terrorister, skriver Avakov uden at komme med flere detaljer.
En lokal polititalsmand siger til Reuters, at mændene ikke har stillet nogen krav, men de har heller ikke fortalt, hvem de er. Slaviansk ligger i Ukraines Donetsk-region, omkring 150 kilometer fra grænsen til Rusland.
I løbet af natten er adskillige personer også trængt ind i den regionale anklagemyndigheds kontorer i selve Donetsk, oplyser lokale medier ifølge nyhedsbureauet Itar-Tass.
Ukendte personer tvang en vagt og en kvindelig rengøringsassistent ud af bygningen, men umiddelbart efter kom politiet til stede og fjernede alle fra bygningen.
Der er ingen kommentarer fra anklagemyndighedens kontor eller politimyndigheden i Donetsk.
Prorussiske demonstranter har i de seneste dage taget kontrol over bygninger, der tilhører de regionale myndigheder i flere østukrainske byer.
Myndighederne i Kijev havde sat en tidsfrist til fredag, da demonstranterne skulle være ude af de besatte bygninger, men der har ikke været tegn på, at det ukrainske politi vil handle for at tvinge dem ud.
- Jeg vil gentage det: Dem, der vil have dialog, vil opnå dialog og en søgen efter løsninger.
- Dem, der ønsker oprør, sætter ild til bygninger og skyder på folk, politi, terrorisere med køller og masker, de folk vil opnå et passende svar, siger den fungerende indenrigsminister Avakov på Facebook.
Demonstranterne kræver en folkeafstemning i området om løsrivelse fra Ukraine og tilslutning til Rusland, ligesom det har været tilfældet med halvøen Krim ved Sortehavet.
Ukraines fungerende premierminister, Arsenij Jatsenjuk, har i løbet af ugen lovet de østlige regioner i landet en højere grad af selvstyre, men det har ikke fået demonstranterne til at fravige deres krav.
