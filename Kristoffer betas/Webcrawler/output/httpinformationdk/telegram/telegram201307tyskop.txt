Tysk oppositionsleder: Snowden skal beskyttes i Europa
De Grønnes leder, Jürgen Trittin, siger, at whistleblower bør søge tilflugt i Europa i stedet for Sydamerika


 
	Formanden for Tysklands tredjestørste parti, De Grønne, siger mandag, at den afhoppede amerikanske efterretningsmand Edward Snowdon kun bør søge tilflugt i Europa i stedet for at skulle leve i skjul et sted i Sydamerika.

	- Sådan en skal beskyttes, og det gælder også for hr. Snowden. Han bør kunne søge tilflugt her i Europa, for han har gjort os en tjeneste ved at afsløre et massivt overgreb på europæiske borgere og virksomheder, siger Jürgen Trittin til tysk TV.

	- Det er smertefuldt for demokrater, at nogen, som har afsløret en voldsom overtrædelse af basale rettigheder, skal søge tilflugt hos despoter, som selv har problemer med basale rettigheder, siger Jürgen Trittin.

	Det tyske ugemagasin Der Spiegel har afsløret, at den amerikanske efterretningstjeneste NSA har overvåget centrale EU-kontorer i New York, Washington og i EU's hovedkvarter Bruxelles.

	Det fremgår angiveligt fra dokumenter, som Edward Snowden er i besiddelse af og delvis har frigivet til Der Spiegel.

	Samtidig skriver den britiske avis The Guardian, at USA har leget fluen på væggen på en lang række landes ambassader - blandt andet den franske, italienske og græske ambassade i Washington.

	Et dokument fra 2010 viser angiveligt, at amerikanerne har mere end 38 såkaldte "mål", som de systematisk aflytter.

	Ud over Frankrig, Italien og Grækenland, er Japan, Mexico, Sydkorea, Indien og Tyrkiet "mål" for USA's efterretningsfolk.

