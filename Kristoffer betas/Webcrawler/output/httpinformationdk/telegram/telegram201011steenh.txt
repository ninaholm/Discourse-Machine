Steen Hove ny direktør for Amagerbanken
Steen Hove er ny topdirektør i Amagerbanken. Han sad allerede i bankens bestyrelse, udpeget af Finansiel Stabilitet. Han betegnes som en overgangsfigur.


 Med Steen Hove som ny administrerende direktør i den hårdt prøvede Amagerbanken er der ryddet grundet ud i den gamle personkreds.
Storaktionær Karsten Ree og det statslige Finansiel Stabilitet sidder nu på magten i både bestyrelse og ledelse.
Steen Hove tiltræder Amagerbankens topjob i stedet for Jørgen Brændstrup, der sagde op i banken for en uge siden ved en ekstraordinær generalforsamling.
Jørgen Brændstrup står i sin opsigelsesperiode, der udløber den 31. maj næste år, til rådighed for banken i forbindelse med konkrete opgaver, oplyser Amagerbanken.
Ifølge TV2 News får Jørgen Brændstrup 12 millioner kroner for at forlade sin direktørpost.
Amagerbankens direktion består nu af Steen Hove og bankdirektør Allan Olsen.
Steen Hove blev valgt ind i Amagerbankens bestyrelse i midten af september på en ekstraordinær generalforsamling.
Han blev valgt ind som repræsentant for det statslige Finansiel Stabilitet sammen med Steen Hemmingsen for at få ryddet op i den hårdt prøvede bank. 
De to undlod som de eneste at stemme for Amagerbankens seneste kvartalsregnskab.
Steen Hove træder nu ud af bestyrelsen som følge af sin indtræden i Amagerbankens direktionen.
Ifølge formueforvalter, Thomas Berngruber, er Steen Hove dog formentlig en "midlertidig løsning".
- Steen Hove er jo indsat af Finansiel Stabilitet og har et job, som han skal varetage. Derfor får Finansiel Stabilitet også mere direkte kontrol over banken. Men der har nok ikke været andre, som kunne træde til så hurtigt, siger Thomas Berngruber.
I forbindelse med sidse uges generalforsamling tiltrådte advokat Niels Heering som ny bestyrelsesformand.
