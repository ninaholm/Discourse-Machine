93 procent af nominerede EU-kommissærer er mænd
Halvdelen af EU-landene har nomineret en kommissær til den nye EU-kommission. Kun én af de 14 er kvinde.


 14 af de 28 EU-lande har meldt ud, hvem, de synes, der skal repræsentere dem i den nye EU-Kommission, som formelt skal tiltræde til november. Men kun ét af landene har nomineret en kvinde til posten som kommissær i Bruxelles.
Dermed er 93 procent af de nominerede mænd.
Den ene kvinde blandt de 14 er tjekkiske Vera Jourova, som er landets regionale udviklingsminister.
Klimakommissær Connie Hedegaard og de øvrige syv afgående kvindelige kommissærer har i en kampagne - "10 eller flere" - opfordret medlemslandene til at indstille mindst 10 kvindelige kommissærer og bedt om, at den kommende kommissionsformand, Jean-Claude Juncker, støtter dem i det krav.
Juncker vil ikke lægge sig fast på et tal men har sagt, at der skal være tilstrækkeligt med kvinder i kommissionen.
- EU-Parlamentet vil ikke godkende en kommission med for få kvinder. Og det vil jeg heller ikke, har Juncker sagt. Han har også signaleret, at kvindelige kandidater vil få vigtige porteføljer i kommissionen.
Én anden kvinde har været i spil til at blive en del af kommissærholdet, nemlig Italiens udenrigsminister, Federica Mogherini, som EU's næste udenrigschef.
 Til et topmøde 16. juli var det forventningen, at EU's stats- og regeringschefer mindst ville nominere unionens næste udenrigschef, da den post hurtigt skal på plads, så Juncker kan komme i gang med at sammensætte sit hold.
 Den unge italienske kvinde var af flere blevet udnævnt som favorit. Men beslutningen udeblev.
De 28 EU-chefer skal mødes igen lørdag 30. august for at udnævne en hel pakke af navne, som inkluderer både udenrigschefen og EU-præsidenten.
Ind til videre er stats- og regeringscheferne kun blevet enige om navnet på en enkelt af de eftertragtede EU-topposter, nemlig Juncker som kommissionsformand.
Når han er færdig med at sætte hele holdet ud fra landenes nomineringer, skal EU-Parlamentet have kommissærerne til høring og godkende dem, hvis de er tilfredse. Godkendelsen ventes at finde sted til oktober.
Danmark er en del af den sidste halvdel af landene, som endnu ikke offentligt har nomineret en kommissær.
