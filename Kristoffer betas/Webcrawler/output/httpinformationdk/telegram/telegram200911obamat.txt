Obama tilslutter sig plan for klimaaftale



 Barack Obama bakker op om den danske statsminister Lars Løkke Rasmussens mål om, at indgå en politisk aftale ved klimakonferencen i København og udskyde en bindende aftale til senere. 
 - Statslederne er enige om, at det er urealistisk at forvente, der kan indgås en international bindende aftale mellem før, konferencen starter i København om 22 dage. Det siger USA's topforhandler Michael Froman.
 Klimakonferencen i København 7.-18. december ses som den sidste chance for, at verdens lande kan nå til enighed om en aftale, der reducerer CO2-effekten før Kyoto-aftalens første fase udløber i 2012.
 Målet med klimakonferencen i København er at nedbringe udledningen af drivhusgasse og rejse midler til, at også de fattige lande bliver i stand til at imødegå den globale opvarmning.
 Den danske statsminister Lars Løkke Rasmussen kom søndag til Singapore, hvor han skal indlede et klimamøde mellem 21 stats- og regeringsledere fra de største Stillehavslande samlet i Apec.
 Den amerikanske præsident kom tidligt søndag til Singapore, for som første stop på en rundrejse i Asien, at deltage i Apec-mødet. 

