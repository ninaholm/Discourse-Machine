Emmelie glæder sig til dansk hyldest
Den danske sangerinde kan nærmest ikke forstå, at det rent faktisk lykkedes for hende at vinde Eurovision.


 Sejren i Eurovision er så stor en mundfuld for den danske sangerinde Emmelie de Forest, at hun nærmest ikke har forstået det endnu.
Derfor har "Only Teardrops"-sangerinden heller ikke fældet en eneste tåre, siden hun blev udråbt som vinder, og det kommer bag på hende.
- Jeg plejer at være en tudemarie, men det kan være, at det kommer senere, siger sangerinden.
- Jeg er ikke sikker på, at jeg har forstået det endnu, det gør jeg nok først i morgen.
Nu skal sangerinden ud og fejre sejren med sine fans.
- Jeg skal et smut på Euroclub (det officielle Eurovision-diskotek, red.) og optræde, fortæller sangerinden, der heller ikke afviser, at hun kan lokkes til en enkelt drink.
- Sejren skal fejres, men der er også en dag i morgen, siger den unge sangerinde snusfornuftigt, da hun møder den danske presse i sin tourbus efter showet.
Søndag skal sangerinden fejres i Tivoli af de danske fans, og det er noget hun glæder sig til.
- Det er dejligt at skulle til Danmark og optræde med sangen igen, efter at vi har vundet, siger sangerinden.
- Jeg synes, det er fantastisk at jeg får den hyldest, men det føles stadig meget uvirkelig, siger hun.
At hun nu er et kendt ansigt i hele Europa, har hun ikke skænket mange tanker.
- Jeg har da oplevet, at fans er kommet hen til mig for at få autografer og billeder, men det kan da godt være, at det bliver meget vildere nu, siger hun beskedent.
Sangerinden var selv kun syv år gammel, da Danmark sidst vandt Eurovision. Det var i år 2000, da Brødrene Olsen sejrede med "Fly On The Wings Of Love", og sangerinden er ikke i tvivl om, at deres sejr var med til at give hende endnu mere lyst til musikken.
Nu håber hun, at hun selv kan inspirere andre til at følge deres drømme.
- Jeg håber, der sidder nogen derude og drømmer og som kan blibve inspireret. Alt kan lade sig gøre, hvis man arbejder hårdt nok, siger hun.
