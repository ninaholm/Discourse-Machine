S: Løkke vil frikende sig selv i fangesag
Socialdemokraterne giver ikke meget for Lars Løkkes løfte om redegørelse for sagerne om fangemishandling i Irak.


 En uvildig undersøgelse er den eneste måde at få klarhed over regeringens ansvar i sagen om mishandling af fanger i Irak. 
Det fastslår Socialdemokraternes forsvarsordfører, John Dyrby Paulsen. 
Han er ikke tilfreds med statsministeren Lars Løkke Rasmussens (V) løfte om, at Folketinget nu får en skriftlig redegørelse fra forsvarsminister Gitte Lillelund Bech (V).
- At regeringen på den måde tror, den bare kan frikende sig selv, er nærmest udtryk for arrogance, siger John Dyrby, og fortsætter:
- Jeg kan med meget stor sikkerhed allerede nu forudse, at forsvarsministerens redegørelse frikender eller slet ikke omtaler regeringens rolle i sagen.
Dyrby frygter, at redegørelsen vil placere ansvaret hos soldaterne, der deltog i Irak-indsatsen.
Socialdemokraternes forsvarsordfører kritiserer samtidig, at ministeren ikke allerede gik i gang med en redegørelse, da de alvorlige beskyldninger kom frem gennem lækkede dokumenter til websiden Wikileaks i weekenden.
- En redegørelse fra den ansvarlige minister er en selvfølge i sådanne sager, men kun en uvildig undersøgelse vil for alvor kunne placere et politisk ansvar, siger John Dyrby Paulsen.
Så længe VKO ikke vil gå med til en uvildig undersøgelse, vil der være en mistanke om, at regeringen og de ansvarlige ministrer har noget at skjule. 
På sit ugentlige pressemøde tirsdag oplyste Lars Løkke Rasmussen (V), at redegørelsen skal "give fuld klarhed over de spørgsmål, der har været rejst i medierne".
- Det er sag, som jeg og regeringen ser på med største alvor, siger statsministeren. 
- Forsvarsministeren vil nu udarbejde en skriftlig redegørelse til Folketinget om sagen. Det ser jeg som et rigtigt og nødvendig skridt, fastslår Lars Løkke. 
