Jordskælv i Nordkorea kan være udløst af atomtest
Et jordskælv i Nordkorea er "højst sandsynligt" menneskeskabt, mener de sydkoreanske myndigheder.


 Et jordskælv i Nordkorea natten til onsdag dansk tid er muligvis "menneskeskabt". Skælvet med en styrke på 5,1 er registreret af myndigheder i Sydkorea, USA og Japan.
USA's geologiske tjeneste, USGS, har registreret skælvets epicentrum til at befinde sig i en afstand på omkring 50 kilometer fra et anlæg, hvor Nordkorea tidligere menes at have gennemført atomprøvesprængninger under jordoverfladen, skriver Reuters.
Ifølge USGS fandt skælvet sted ti kilometer under jordoverfladen.
Sydkoreas meteorologiske institut siger, at der "højst sandsynligt" er tale om et menneskeskabt skælv i form af en testsprængning af et atomvåben.
Det samme mener Japan.
- Tidligere hændelser taget i betragtning, så er der en sandsynlighed for, at det kan være en nordkoreansk atomtest, siger Yoshihide Suga, den japanske regerings øverste talsmand.
Han tilføjer, at regeringen i Tokyo indsamler og analyserer informationer om hændelsen. Regeringen har desuden indkaldt repræsentanter for styret i Nordkorea til et møde, oplyser han.
Udenrigsministeriet i Sydkorea har indkaldt til et krisemøde, skriver nyhedsbureauet AFP.
Fra det sydkoreanske præsidentkontor lyder det, ifølge nyhedsbureauet Yonhap, at alle muligheder undersøges. Deriblandt at skælvet er udløst af en atomtest.
