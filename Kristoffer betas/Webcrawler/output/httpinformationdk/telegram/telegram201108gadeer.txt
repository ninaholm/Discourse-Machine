Gade erobrer sin femte VM-medalje i drama
Peter Gade sikrer Danmark en VM-medalje i badminton efter en dramatisk kvartfinalesejr over vietnameser.


 For femte gang skal Peter Gade op på medaljeskamlen ved et VM i badminton.
Den 34-årige danske herresingle levede op til sin seedning som nummer tre ved VM, da han efter en i lang tid spændende kamp fredag aften besejrede den syvendeseedede Tien Minh Nguyen fra Vietnam med cifrene 17-21, 21-19, 21-13.
Kampen varede en time og 22 minutter.
Med pladsen i semifinalen er Peter Gade garanteret minimum bronze ved VM, men han skal spille op til sit maksimale for at komme længere. I semifinalen venter Kinas olympiske mester og forhenværende verdensmester, Lin Dan.
Peter Gade gik ind til opgøret mod Tien Minh Nguyen med selvtillid, også fordi han plejer at have krammet på vietnameseren i de indbyrdes opgør.
Danskeren kom dog skidt i gang med første sæt og kom hurtigt bagud 2-9.
Peter Gade holdt imidlertid fast i det tålmodige spil og udlignede til 10-10 til stor jubel for de europæiske tilskuere i Wembley Arena i London, som bakkede danskeren godt op.
Bagud 17-18 lavede Peter Gade to lette fejl, som gav Tien Minh Nguyen tre sætbolde, og den godt spillende vietnameser udnyttede den første ved at slå bolden ned på danskeren.
Andet sæt var også lige fra begyndelsen. Peter Gade havde svært ved at trænge igennem sin modstanders defensiv og begik også selv nogle fejl.
Danskerens offensive spil steg dog i niveau, og 5-7 blev forvandlet til en dansk 19-15-føring, blandt andet efter nogle suveræne dropslag.
Et par danske fejl senere var stillingen dog 19-19, men et stejlt smash gav sætbold til danskeren, og Peter Gade afsluttede sættet med at slå bolden ned ved nettet.
I tredje sæt tog danskeren den styrende rolle fra begyndelsen og førte 11-5 ved sidebyttet.
Tien Minh Nguyen var måske tynget af den lange kamp og af at have været så tæt på karrierens største triumf, og Peter Gade afgjorde sikkert kampen til sin fordel til store klapsalver.
Peter Gade indstiller karrieren efter næste års OL i London, og det er derfor hans sidste VM-turnering.
Danskeren har tidligere vundet en sølvmedalje og tre medaljer af bronze i VM-sammenhæng.
Medaljen ved den igangværende turnering bliver samtidig Danmarks eneste, da alle de øvrige danske deltagere er blevet slået.
