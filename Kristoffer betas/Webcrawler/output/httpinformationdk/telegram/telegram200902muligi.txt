Mulig investerings-storsvindler opsporet



 Agenter fra det amerikanske forbundspoliti har opsporet den amerikanske finansmand og milliardær Allen Stanford, som beskyldes for at have bedraget investorer for over otte milliarder dollar (over 47 milliarder kroner).
 Stanford og hans Stanford Financial Group anklages for at gennemføre en såkaldt Ponzi-plan, hvor indskud fra nye investorer bruges til at betale udbytte til gamle investorer. Det holder sjældent i længden - og er i øvrigt ulovligt.
 Stanford Financial Group erklærer at have 50.000 kunder fordelt i 140 lande, og koncernen forvalter efter eget udsagn over 50 milliarder dollar (260 milliarder kroner).
 Den 58-årige Allen Stanford, som er fra Texas, blev sent i aftes fundet i den amerikanske delstat Virginia. Her fik han overrakt en stævning fra det amerikanske finanstilsyn.

