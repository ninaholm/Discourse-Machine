22 personer savnes efter flystyrt i Nepal
Håbet om at finde overlevende blandt de 22 personer om bord på et forulykket fly i Nepal er minimalt.


 Et passagerfly med 22 om bord er styrtet ned i Nepal.
- Flyet blev smadret ved styrtet, og det er usandsynligt, at der er overlevende, siger Dimlesh Lal Karna, der leder redningsarbejdet, til nyhedsbureauet AFP.
Der er tale om et mindre fly fra selskabet Tara Air, der var på vej fra byen Lamidanda til hovedstaden Kathmandu.
- Flyet, man mistede kontakten til onsdag, er fundet smadret mod en klippeskråning i det østlige Nepal, fortæller lederen af redningsarbejdet.
Lokalt politi og redningsarbejdere brugte natten på at finkæmme området, hvor man mente, at flyet var styrtet ned.
Arbejdet fortsatte de første lyse timer torsdag, hvor det lykkedes at finde vraget.
Et sparsomt vejnet betyder, at indenrigsflyvninger er en populær rejseform i Nepal. At flyvemaskinerne forulykker, er imidlertid ikke et ukendt fænomen i landet.
Så sent som i sidste måned styrtede et fly ned, som var på vej til at redde to nødstedte bjergbestigere. Mens et andet flystyrt kostede 14 personer livet i august.  
