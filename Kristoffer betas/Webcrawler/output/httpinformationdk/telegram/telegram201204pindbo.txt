Pind: Bødskov vil lempe udlændingepolitik
Justitsminister Morten Bødskov afviser, at lovændring vil gøre det sværere at udvise kriminelle udlændinge.


 Tidligere integrationsminister Søren Pind (V) beskylder nuværende justitsminister Morten Bødskov (S) for at ville lempe reglerne om udvisning af kriminelle udlændinge.
Pind henviser til et brev, som Bødskov har skrevet til EU-kommissær Viviane Reding, som er bekymret over, om de danske regler er for hårde.
- I det brev skriver Bødskov, at han ud fra et politisk synspunkt er enig med hende, siger Pind.
Han mener dermed, at justitsministeren taler med to tunger.
 - Her er det første gang i flere år, at man hører en socialdemokrat sige, at han er enig i, at der skal være en blødere udlændingepolitik ud fra et politisk perspektiv, siger Pind.
Den tidligere regering indførte, at kriminelle udlændinge skulle udvises, medmindre internationale konventioner "med sikkerhed" forhindrede det.
Bødskov vil fjerne ordene "med sikkerhed", da EU-Kommissionen er bekymret over formuleringen. Den kan give indtryk af, at der skal en stor overtrædelse af konventioner til, før Danmark vil følge konventionerne.
Mens Søren Pind mener, at ændringen får reel betydning, er justitsminister Morten Bødskov af en helt anden overbevisning.
- Forslaget handler alene om at præcisere, at det altid er domstolene, som træffer afgørelse om, hvorvidt udvisning er forenelig med Danmarks internationale forpligtelser, skriver ministeren i en mail til Ritzau og fortsætter:
- Det får ingen betydning for praksis, men skaber alene sikkerhed for, at selve lovteksten ikke strider imod vores internationale forpligtelser. Men det betyder ikke, at det for domstolene vil blive sværere at udvise kriminelle udlændinge.
Pind mener derimod, at han og justitskommissær Viviane Reding er enige om, at ændringen har betydning.
- Hun synes, at reglen er uhensigtsmæssig, og hun er bekymret for den. Jeg synes tværtimod, at det er en fremragende regel, siger Pind.
