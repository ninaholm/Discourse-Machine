Tysk forbundsråd stemmer for EU-finanspagt
Tysklands Forbundsråd stemmer lige som Forbundsdagen for EU's permanente redningsfond og finanspagten.


 De 16 delstater, som er samlet i Tysklands Forbundsråd, stemte sent fredag aften for EU's permanente redningsfond ESM og finanspagten med to tredjedels flertal.
Tidligere på aftenen havde det tyske parlament med samme flertal også stemt for EU's planer, der blandt andet indebærer en strammere budgetdisciplin for medlemslandene.
Med ganske få undtagelser stemte partierne i regeringskoalitionen mellem de kristelige demokrater og det liberale FDP for sammen med socialdemokraterne i SPD og partiet De Grønne. Kun venstrefløjspartiet Die Linke stemte imod.
Et flertal på totredjedele er vigtigt for tilhængerne af pagten, da det er en sikring mod nye forfatningsklager.
Forbundskansler Angela Merkel kom direkte hjem til afstemningen i Forbundsdagen fra et to dages topmøde i EU.
 Den tyske afstemning finder sted efter måneders politiske tovtrækkeri og forhandlinger. Egentlig havde Merkels borgerligt-liberale koalition klappet alt af med den rød-grønne opposition, så det nødvendige to tredjedeles flertal var i hus.
 Men resultaterne fra et natligt eurozonetopmøde i Bruxelles skabte fredag eftermiddag endnu engang spænding om udfaldet af aftenens afstemning i Berlin.
Mange tyske parlamentarikere mener, at kansleren som EU's kassemester har givet for mange indrømmelser til de kriseramte sydeuropæiske lande, når redningsfonden skal kunne opkøbe statsobligationer og forhindre banker i at krakke.
- Det er en helt ny udvikling, som vi slet ikke har diskuteret i Forbundsdagen endnu, sagde det socialdemokratiske SPD's gruppeformand, Frank-Walter Steinmeier, inden afstemningen.
Der er allerede indgivet fem klager mod finanspagten ved den øverste tyske domstol, forfatningsdomstolen.
