Ecuador vil overveje asyl til Assad
Bliver det for hedt for Bashar al-Assad, Syriens præsident, i Damaskus, kan han måske slå sig ned i Ecuador.


 Fremtiden for Syriens præsident, Bashar al-Assad, ligger muligvis i Sydamerika.
Siden marts 2011 har der været en stadig voldsommere opstand mod hans styre, og ender det med, at han risikerer at blive kørt over ende af oprørerne, så kan han måske slå sig ned i Ecuador.
I hvert fald siger Ecuadors præsident, Rafael Correa, i et interview i Brasiliens hovedstad, Brasilia, med avisen Folha de São Paulo, at en ansøgning om asyl fra Assad vil blive overvejet.
- Enhver person, der beder om asyl i Ecuador, vil naturligvis blive regnet for et menneske, hvis grundliggende rettigheder vi må respektere, siger præsidenten.
Han bekræfter over for avisen, at Syriens viceudenrigsminister, Fayssal Mekdad, for to uger siden besøgte Quito i Ecuador.
Men samtidig afviser han israelske presserapporter om, at der under besøget blev drøftet asyl for Assad og hans familie.
- Disse samtaler fandt ikke sted, siger Correa, der fortæller, at Mekdad var i Ecuador for at takke for landets "objektive holdning" til konflikten i Syrien.
I øvrigt er det Ecuador, der har givet politisk asyl til Julian Assange, stifteren af WikiLeaks, der har offentliggjort titusindvis af hemmeligstemplede amerikanske militærpapirer.
Assange, som Sverige vil have udleveret fra Storbritannien i forbindelse med anklager om sexovergreb, er dog ikke fysisk i Sydamerika.
Men han er på Ecuadors territorium, nemlig på landets ambassade i London.
Her holder politiet øje med, om han skulle komme ud, så han kan anholdes.
