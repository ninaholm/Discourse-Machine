Hospitaler var centimeter fra katastrofe
Hovedstadens store hospitaler var foruroligende tæt på at bukke under for vandmasserne lørdag aften.


 Rigshospitalet og Hvidovre Hospital med op mod 1400 indlagte patienter balancerede på kanten af en katastrofe, da det voldsomme skybrud ramte København lørdag.
Politiken skriver, at begge steder frygtede ledelsen, at både strømforsyningen og nødstrømsgeneratorerne blev ødelagt af vandmasserne, hvilket ville have tvunget hospitalerne til at evakuere samtlige patienter.
- Det var helt forfærdeligt og noget af det værste, jeg har oplevet i min tid, siger Rigshospitalets lægelige direktør Jannik Hilsted til Politiken.
Hele Rigshospitalets traumecenter måtte flyttes til Herlev Hospital, fordi der trængte mudder ind, og vand havde ødelagt apparatur.
Patienter på intensivafdelingen blev flyttet, elevatorerne holdt op med at fungere, og vandet begyndte at stige og dermed true de kostbare apparater på stråleafdelingen.
- Men en af de mest ubehagelige ting var, at nødstrømmen var truet. Hvis det var gået galt, så var det gået rigtig galt, siger Jannik Hilsted til Politiken.
I Hvidovre slog hospitalet katastrofealarm og advarede patienterne i skadestuen om, at de måtte tage hjem igen.
Og da hospitalets beredskabsledelse mødtes kl. 22 drøftede de seriøst, at det kunne blive nødvendigt at evakuere hele hospitalet med omkring 450 sengeliggende patienter.
Formanden for Region Hovedstadens sundhedskoordinationsudvalg, Charlotte Fischer (R) kalder det helt uacceptabelt, at situationen overhovedet spidsede til:
- Vores hospitaler, ikke mindst landets største, skal have et toptjekket beredskab, også i ekstremt regnvejr, siger hun til Politiklen og tilføjer:
- Vi må undersøge, om vi slap med skrækken, fordi beredskabet virkede, eller om vi bare var heldige.
