Cameron vil give skattelettelse til ægtepar
Der er flere penge på vej til britiske ægtepar. Premierminister Cameron varsler skatterabat for ægtepar.


 Ægteskaber er en af grundpillerne i samfundet, mener den britiske premierminister, David Cameron, og derfor er han på vej med en skattelettelse til ægtepar i Storbritannien.
Den konservative premierminister skriver i et indlæg i avisen Daily Mail, at han fra april 2015 - det er lige op til det næste parlamentsvalg - vil indføre en skattelettelse for ægtepar på 1000 pund.
Det svarer til knapt 8900 kroner.
- Ægteskab er en god ting for Storbritannien, skriver Cameron.
- Jeg tror på ægteskabet. Sammen med mine børns fødsler var mit bryllup den lykkeligste dag i mit liv, skriver han videre.
Skattefradraget er noget, som det konservative parti tidligere har lovet vælgerne, og det er også en del af den koalitionsaftale, partiet har med koalitionspartneren det Liberale Parti.
- Der er noget særligt ved ægteskab. Det er en erklæring om forpligtigelse, om ansvar og stabilitet, der hjælper med at binde familier sammen.
- Værdien af ægteskab er at give og tage, at støtte og at ofre. Værdier, som vi har brug for mere af i vort samfund, skriver premierministeren.
Han tilføjer så, at skatterabatten vil gælde, uanset om man er hetero- eller homoseksuel og er i et registreret partnerskab eller gift i en kirke.
