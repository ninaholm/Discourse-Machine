Bjarne Riis præsenterer ny hovedsponsor
Tinkoff Bank er kommet med om bord på Bjarne Riis' cykelhold. Saxo Bank og Tinkoff Bank er begge med i 2013.


 Team Saxo Bank hedder fra i dag Team Saxo Bank-Tinkoff Bank.
På et pressemøde mandag kunne holdejer Bjarne Riis offentliggøre, at han og den øvrige ledelse i Riis Cycling har indgået kontrakt med en ny hovedsponsor i skikkelse af den russiske bank Tinkoff Bank.
I Saxo Banks hovedkvarter i Tuborg Havn blev det annonceret, at cykelholdet med øjeblikkelig virkning har to hovedsponsorer - Saxo Bank og Tinkoff Bank.
De to banker deler hovedsponsoratet fra og med denne uges Tour de France-start, og begge banker er også sponsorer for Bjarne Riis' cykelhold i 2013.
Ejeren af Tinkoff Bank, Oleg Tinkov, fortæller, at han har valgt at skyde penge i det danske cykelhold af den simple grund, at Bjarne Riis er den dygtigste på sit felt:
- For mig er Bjarne Riis med stor afstand til nummer to den bedste chef inden for cykelsporten, så det er en stor drøm for mig at indgå i samarbejdet, siger Oleg Tinkov.
- Vi har et dreamteam her. Det er svært for mig at forestille mig, at nogen vil kunne gøre det bedre end os.
- Med begyndelse fra næste år vil vi være det bedste hold i cykling, siger han med henvisning til, at superstjernen Alberto Contador for nylig indgik en tre et halvt år lang kontrakt med holdet.
Lars Seier Christensen, direktør i Saxo Bank, glæder sig imidlertid over at have fået en partner og traf på netop baggrund deraf beslutningen om at forlænge kontrakten med Riis Cycling et år.

- Jeg er meget spændt på at gå ind i den her nye epoke. Jeg er meget glad for, at du (Oleg Tinkov, red.) har valgt at indgå i samarbejdet med os med din store erfaring.
- Det faktum, at vi har fået et samarbejde med Tinkoff, har gjort vores beslutning om at fortsætte sponsoratet meget enkelt, siger direktøren og fortsætter:
- Det er selvfølgelig en kommerciel beslutning, men det er også vigtigt for os at støtte Bjarne og det arbejde, han står for.
