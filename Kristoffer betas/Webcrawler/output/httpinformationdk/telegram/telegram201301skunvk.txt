S: Kun V kræver nulvækst i det offentlige
Venstre står alene med kravet om offentlig nulvækst, siger finansordfører John Dyrby Paulsen (S).


 Venstre savner venner for at få offentlig nulvækst indtil 2020, for Dansk Folkepartis leder, Kristian Thulesen Dahl, kræver en offentlig vækst på 0,8 procent af bruttonationalproduktet, BNP.
Det konkluderer Socialdemokraternes finansordfører, John Dyrby Paulsen, forud for finansminister Bjarne Corydon (S) forhandlinger om budgetloven, som lægger en ramme for udgifterne i staten, de fem regioner og 98 kommuner.
- Det er en god melding fra Dansk Folkeparti, siger John Dyrby Paulsen og tilføjer:
- Forhandlingerne om de offentlige udgifter frem mod 2020 bliver mere interessante. Venstre har lagt sig fast på nulvækst. Dansk Folkeparti byder ind med en linje meget tættere på regeringen.
Venstres formand, Lars Løkke Rasmussen, lancerede ved landsmødet i november offentlig nulvækst som partiets pejlemærke mod 2020 for at skabe flere private job. "Verdens største offentlige sektor" skal ikke vokse, forklarede han.
Regeringens 2020-plan hænger ikke sammen uden flere reformer. Der mangler fire milliarder kroner, fordi trepartsforhandlingerne glippede med fagbevægelsen. John Dyrby Paulsen erkender, at der venter en vanskelig vej forude.
- Spørgsmålet er altid: Hvor skal man finde pengene? Det er ikke nogen nem opgave at have en vækst på 0,8 procent. Derfor er det kritiske punkt altid: Hvor vil vi gerne finde pengene? Hvor vil Dansk Folkeparti finde pengene? siger John Dyrby Paulsen.
Regeringen opdaterer 2020-planen efter reformer i foråret. Så kan vælgerne se, hvor regeringen finder pengene til offentlig vækst, påpeger han.
 Socialdemokraterne vil ikke nulstille offentlige udgifter, siger han.
- Vi kan ikke lade det offentlige køre på nulvækst, så der automatisk kommer private arbejdspladser. Sådan hænger det ikke sammen, siger John Dyrby Paulsen.
