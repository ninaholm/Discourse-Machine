A38 kan bekæmpe influenza, viser forskning
Mælkesyrebakterier i f. eks. A38 stimulerer kroppens immunforsvar mod virus, og danskere forskere har nu fundet ud af hvorfor.


 Forskning på Københavns Universitet giver nu svaret på, hvorfor surmælksprodukter styrker immunforsvaret.
På sigt kan opdagelsen føre til en ny og effektiv behandling af f.eks. influenza, fortæller postdoc Gudrun Weiss til videnskab.dk.
Hun har forestået vellykkede reagensglasforsøg på Institut for Grundvidenskab på Det Biovidenskabelige Fakultet.
Det er i forvejen kendt, at mælkesyrebakterier af arten Lactobacillus acidophilus, der findes i f.eks. A38 og Cultura, styrker immunforsvaret, så kroppen bedre kan bekæmpe en virusinfektion. Men den bagvedliggende mekanisme har hidtil været ukendt.
Ønsker man at bruge mælkesyrebakterier som en hjælp til at holde sygdomme fra livet, skal man dog være opmærksom på, hvad der står på surmælkskartonerne. Produkterne indeholder nemlig mange slags mælkesyrebakterier med vidt forskellig virkning, påpeger Gudrun Weiss.
Hun opfordrer mejerierne til at hjælpe forbrugerne på vej:
- Mejerierne kan f.eks. sætte en label på varerne, der beskriver hvilke mælkesyrebakterier, produkterne indeholder, og hvilke egenskaber, de hver især har, siger hun til videnskab.dk.
Gudrun Weiss understreger også, at man skal indtage mange flere bakterier, end hvad der findes i en skål A38, for at få en sundhedsfremmende effekt. Men i fremtiden vil man sandsynligvis kunne tilbyde forbrugerne kosttilskud, der rummer store mængder af de gavnlige bakterier.
