Forsvarsminister tager helikopter-kritik til sig
Militære helikoptere er blevet tre gange så dyre at bruge som ventet. Minister retter ind efter hård kritik.


 Forsvarsminister Nick Hækkerup (S) retter ind efter kraftig kritik fra Rigsrevisionen om driften af forsvarets EH-101 helikoptere.
- Noget af det helt grundlæggende, der bliver kritiseret, er, at forsvaret ikke tidligere har kunnet opgøre de samlede driftsudgifter. Det kan vi så nu, så på den måde er vi allerede blevet bedre, siger han til dr.dk.
- Men vi skal bruge kritikken til at blive endnu bedre, siger Nick Hækkerup.
Statsrevisor Kristian Jensen (V) har sagt, at Rigsrevisionen kritiserer, at helikopterne ikke kan flyve.
Det kan de altså godt, skyder ministeren tilbage. Helikopterne bruges til eftersøgning og redning.
Forsvarsministeren er imidlertid selv irriteret over, at der har været mange problemer med helikopterne, som også er blevet tre gange så dyre som forventet i drift.
Nick Hækkerup afviser imidlertid, at det var et fejlkøb.
- Nej, det synes jeg ikke, det var. Det er helikoptere, som er meget meget efterspurgte både i Afghanistan og i andre sammenhænge, siger forsvarsminister Nick Hækkerup til dr.dk.
 - Det er ekstremt lang tid siden, at helikopterne blev købt. Nu har vi dem, og så nytter det ikke noget at sige, at vi skal gøre det om. Det er gode helikoptere. De er dyre, men gode helikoptere, siger han.
