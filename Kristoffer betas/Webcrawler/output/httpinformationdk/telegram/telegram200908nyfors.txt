Ny forskning kan give kur mod skizofreni



 Et stort europæisk forskningsprojekt med deltagelse fra Københavns Universitet og Region Hovedstadens Psykiatri kan være med til at hjælpe behandlingen af skizofreni på vej. Man har nemlig fundet ud af, hvilke genforandringer der øger risikoen for at udvikle sygdommen.
 - Det betyder i første omgang, at vi får en bedre forståelse for, hvad det er for nogle biologiske forandringer, der sker i hjernen, når man udvikler skizofreni, eller når man er i risiko for at udvikle skizofreni, siger forskningschef Thomas Werge fra Psykiatrisk Center Sct. Hans.
 Det kan ifølge Thomas Werge betyde, at det i fremtiden bliver lettere at behandle skizofrene.
 - Når vi øger vores biologiske forståelse for, hvad der sker i hjernen, så øger vi også vores muligheder for at udvikle rationelle lægemidler, som går på at forhindre sygdomme eller ligefrem helbrede den i modsætning til de lægemidler, vi har i dag, som overvejende er symptomdæmpende.
