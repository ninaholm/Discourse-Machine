S: Brian M. indrømmer retspolitisk fiasko



 Justitsminister Brian Mikkelsens nye fokus på den mere bløde del af bandeindsatsen er en ren tilståelsessag, mener Socialdemokraterne.
 - I otte år har vi hørt på nultolerance, konsekvens og strengere straffe. Straf, straf, straf. Jeg hører i virkeligheden Brian Mikkelsens melding som en indrømmelse fra regeringen i forhold til, at deres retspolitik ikke har virket. Der har aldrig været så meget skyderi i gaden, som der er nu. Den grimme vold har aldrig været mere markant, end den er i dag, siger næstformand i Socialdemokraternes folketingsgruppe Mette Frederiksen.
 Den konservative justitsminister erkender, at den hårde linje over for rocker- og indvandrerbander ikke er tilstrækkelig. Derfor lægger Brian Mikkelsen nu op til at justere politikken over for de kriminelle bander.
 Men Socialdemokraterne er i tvivl, om Brian Mikkelsen reelt mener, hvad han siger. Mette Frederiksen mener derfor, at justitsministeren skal bevise sine intentioner ved at indlede et tættere samarbejde med Københavns Kommune og garantere, at alle overvejelser i regeringen om en sænkning af den kriminelle lavalder bliver aflyst.
 - Man kan ikke på den ene side stå og tale om forebyggelse og nødvendigheden af at stoppe rekrutteringen til banderne og bagefter smide 13-14-årige bag tremmer, siger hun.
 I Berlingske Tidende lægger Brian Mikkelsen op til en bred politisk aftale om en forebyggende bandeindsats. S ser frem til at blive indbudt til forhandlinger.
 - Vi lægger altid stemmer til fornuftig politik. Så selvfølgelig vil vi det. Men jeg kan forstå, at det, der i virkeligheden er krumtappen i Brian Mikkelsens forslag, er en e-mail-service og en konference. Og dertil synes jeg, at bandekonflikten er for alvorlig, siger hun.
