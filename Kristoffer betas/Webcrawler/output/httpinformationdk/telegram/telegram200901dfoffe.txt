DF: Offentlige investeringer inden sommer



 Blandt både politikere og økonomer er der mange forskellige bud på, hvornår det finansielle krudt skal affyres og massive offentlige investeringer sættes i gang. 
 Dansk Folkeparti mener, at det er vigtigt "ikke at handle i panik," men der må heller ikke ventes for længe.
 - Vores vurdering er, at der kommer en plan for, hvordan man kan sparke økonomien i gang igen. Vores vurdering er også, at vi inden sommer kan se effekter af den, siger finansordfører for Dansk Folkeparti Kristian Thulesen Dahl. 
 Op til jul var Dansk Folkeparti fremme med et krav om, at de offentlige investeringer skal fremrykkes. Sidenhen har forhandlingerne om bankpakke II fyldt meget i det politiske landskab. Nu hvor bankpakken er vedtaget, mener Dansk Folkeparti, at tiden er inde til igen at fokusere på det offentlige byggeri ude i kommunerne.
 - Der kan være god logik i at benytte situationen til at fremrykke renoveringen af de offentlige bygninger, som, vi i forvejen ved, skal renoveres inden for de næste par år, siger Kristian Thulesen Dahl.
