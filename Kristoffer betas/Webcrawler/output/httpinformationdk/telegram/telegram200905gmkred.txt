GM-kreditorer accepterer tilbud



 Lidt over halvdelen af den trængte amerikanske bilgigant General Motors' (GM) kreditorer accepterer, at deres gældsbeviser ombyttes til aktiver i koncernen.
 Det siger en informeret kilde i dag.
 Kreditorerne sluttede en afstemning om spørgsmålet i aftes, og en anelse over 50 procent sagde ja til, at deres tilgodehavende på 27 milliarder dollar (143 milliarder kroner) veksles til en ejerandel på 25 procent i et omstruktureret GM.
 Kreditorernes aktive medvirken er en forudsætning for, at GM kan gennemføre en kontrolleret betalingsstandsning.
 GM ventes i morgen at give besked om betalingsstandsningen, der skal give den kriseramte koncern mulighed for at overleve på længere sigt.

