Roskilde Festival Højskole er en realitet
A.P. Møller Fond og Realdania spytter millioner af kroner i højskole med Roskilde Festival og Roskilde Kommune


 Til næste år graves det første spadestik til en ny højskole i Roskilde. Den får navnet Roskilde Festival Højskole, og det er den første, almene højskole, der opføres fra grunden i Danmark i 45 år.
Byggeriet er gjort muligt, da A.P. Møller Fonden og Realdania har gravet dybt i lommerne og støtter højskolen med henholdsvis 20 millioner kroner og 50 millioner kroner. Resten finansieres af Roskilde Kommune med 53,5 millioner kroner og festivalen med 34,5 millioner kroner.
Højskolen bliver en kostskole under Højskoleloven og får plads til mere end 100 elever fordelt på forårshold og efterårshold af henholdsvis fem og fire måneders varighed.
- Vi er i Foreningen Roskilde Festival meget stolte over at kunne bidrage til, at Roskilde by endelig får en højskole, siger Steen Jørgensen, bestyrelsesformand for Foreningen Roskilde Festival, i en pressemeddelelse.
- Højskolen har arbejdet hårdt på at få finansieringen helt på plads gennem seks år, og det er et stort øjeblik, at opførelsen nu endelig kan indledes, siger han.
Højskolen skal bygges i Roskildes kreative og musiske bydel Musicon. På skolen vil eleverne blive tilbudt læring i udvikling af kulturelle og sociale begivenheder med fag inden for blandt andet kommunikation, journalistik, ledelse, arkitektur, design og musik.
Henrik Tvarnø, der er direktør i A.P. Møller Fonden, siger, at fonden lægger vægt på, at der er tale om en velgennemarbejdet og ambitiøs plan, som nyder stor opbakning i Roskilde.
Mens formanden fra Folkehøjskolernes Forening, Lisbeth Trinskjær, finder det glædeligt, at et af Danmarks stærkeste ungdomskulturfænomener - Roskilde Festival - nu er i hus med at skabe grundlaget for en helt ny højskole.
- Det er glædeligt, at Roskilde Festival vælger højskoleformen, glædeligt for de mange unge det vil berige og glædeligt, at det både er lykkedes folkene bag skolen at rejse midlerne og kulturminister Marianne Jelved (R) at skabe en ny højskolelov, der har gjort det muligt, siger hun.
Højskolen forventes at stå færdig i efteråret 2017.
