Coop forventer færre lokalbutikker



 Der bliver længere mellem Dagli'Brugsen og LokalBrugsen i landskabet, hvis regeringens bebudede liberalisering af lukkeloven går igennem.
 Det siger forbrugerpolitisk direktør Mogens Werge fra Coop, der står bag blandt andet Brugsen og Kvickly.
 - Der er ingen tvivl om, at sådan en gradvis liberalisering sætter pres på de mindste butikker i yderkantsområderne. Så det kan fremskynde butiksdød, siger han.
 Han vil ikke sætte tal på, hvor mange butikker der kan bukke under.
 - Men det vil typisk være butikker, der er pressede i forvejen. Vi kan se på de søndage, hvor der er fuldt åbent i de store butikker, at det påvirker omsætningen i de mindre landsbyer. Og de butikker, som måske i forvejen har en lidt sløj økonomi, får måske det sidste skub ud over afgrunden. Der skal ikke så meget til, siger han.
 Når Coop alligevel er med i kompromiset i detailhandlen, så er det ud fra en analyse af, at de politiske vinde blæser i retning af en afskaffelse af lukkeloven uanset hvad. Og så var det bedre at få indflydelse. Yderligere har Coop både store og små butikker, så samlet set som koncern frygter man ikke ændringen.
 - Men vi synes, at det er et meget uheldigt signal at sende politisk, at vi risikerer at fremskynde en udvikling, hvor vi får butiksdød, og det måske oven i købet er den sidste butik i landsbyen, der lukker. Det har voldsomme konsekvenser, siger han.
