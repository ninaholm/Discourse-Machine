Flere studenter udløser stor bonus til rektorer
Rektorer mener, at det er et skidt signal, at mindre frafald og flere studenter kan give dem mere i løn.


 Jo flere unge et gymnasium får placeret en studenterhue på hovedet af, des mere kan gymnasiets rektor hæve i løn.
Nye retningslinjer giver nemlig mulighed for resultatløn på gymnasier, hvor frafaldet er lavt, og flere elever får en studentereksamen, skriver Jyllands-Posten.
Det kan give en rektor op til 80.000 ekstra om året i løn, men den ekstra pose penge er et skidt signal, siger formanden for rektorerne, Jens Boe Nielsen.
- Vi risikerer at blive skudt forkerte motiver i skoene. Der bør ikke være et incitament til, at vi i teorien kunne presse lærerne til at få flere elever igennem, så vi selv kan få mere i løn, siger han til Jyllands-Posten.
De nye regler stammer fra Ministeriet for Børn og Undervisning, og her lægger man vægt på, at resultatlønnen kun er en mulighed ud af flere. I sidste ende er det skolens bestyrelse, der afgør, om man vil benytte sig af den, siger afdelingschef Per Hansen.
- Vi har peget et par områder ud, som vi synes er vigtige - og der står jo ikke noget om, at rektor skal have en bonus, hvis der intet frafald er.
- Nej, det handler om en målrettet indsats mod frafald, og vi går ud fra, at bestyrelsen bruger ordningen fornuftigt, siger han til avisen.

