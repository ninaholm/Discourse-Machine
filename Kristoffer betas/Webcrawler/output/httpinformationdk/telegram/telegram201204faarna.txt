Nu får narkomanerne deres fixerum
Regeringen og Enhedslisten er blevet enige om at gøre fixerum lovlige. Det bliver frivilligt for kommunerne.


 Det skal være slut med narkomaner, der hænger i opgangene og kanyler, der ligger og flyder. Regeringen og Enhedslisten er blevet enige om at gøre det lovligt for kommunerne at indrette fixerum, hvor stofmisbrugere kan indtage deres stof.
Det sker, efter at flere kommuner har ønsket at flytte stofmisbrugerne fra gaden til mere ordnede forhold.
- Jeg er rigtig godt tilfreds med det tilbud, vi nu kan give nogle af de mest udsatte i vores samfund. Vi ved, at fixerum kan nedbringe dødeligheden, og derfor er det vigtigt, at de kan komme i gang endnu hurtigere, siger sundhedsminister Astrid Krag (SF).
 Hun håber desuden, at det vil skabe øget tryghed for beboerne i lokalområdet.
Det bliver frivilligt for kommunerne, om de vil oprette fixerum, men regeringen og Enhedslisten har aftalt at afsætte 7 millioner kroner til at støtte formålet i 2012 og knap 10 millioner kroner næste år.
I København har Borgerrepræsentationen ligefrem taget forskud på beslutningen og vedtaget at åbne et midlertidigt fixerum på Halmtorvet allerede til oktober. Senere skal fixerummet flytte til Mændenes Hjem, hvor det skal være permanent.
Prisen for det københavnske fixerum har kommunen udregnet til mellem 13 og 18 millioner kroner.
De københavnske narkomaner har siden september sidste år kunnet benytte en ombygget ambulance, som frivillige har drevet som fixerum.
Hos Enhedslisten, der har arbejdet for at få lovliggjort fixerum i ti år, vækker aftalen glæde.
- Det er helt afgørende for stofmisbrugerne, at de ikke længere skal indtage deres stof under uhygiejniske og usikre forhold. Helt konkret kommer det til at betyde, at færre dør af en overdosis, og at færre bliver smittet med HIV eller leverbetændelse, siger Enhedslistens sundhedsordfører Stine Brix.

