Keatons komediedrama storfavorit ved Golden Globes
Komediedramaet med Michael Keaton i hovedrollen er torsdag nomineret til hele syv Golden Globe-statuetter.


 Torsdag eftermiddag dansk tid blev sløret løftet for, hvem der har chancen for at løbe af sted med en Golden Globe-statuette, når prisuddelingen løber af stablen 11. januar 2015.
Her kommer filmen "Birdman" til at stå med de bedste kort på hånden. Komedie-dramaet med Michael Keaton i hovedrollen er nemlig nomineret til hele syv priser.
"Birdman" er blandt andet nomineret i kategorien som bedste komedie eller musical, og Keaton selv er også nomineret til bedste hovedrolle i samme kategori.
Her kommer han til at kæmpe med de tidligere Oscar-nominerede Ralph Fiennes, Bill Murray og Joaquin Phoenix, samt den dobbelte Oscar-vinder Christoph Waltz. Keaton er selv tidligere Golden Globe-nomineret for filmen "Live from Bagdad" fra 2002.
Filmen, om en falleret skuespiller fra en superheltefilm, der forsøger at genoplive sin karriere på teatret, menes også at være favorit til at tage flere nomineringer ved den forestående Oscar-uddeling.
I kategorien "bedste drama" er de anmelderroste film "Boyhood" og "Foxcatcher" blandt de nominerede.
Derudover er Steve Carell er nomineret som bedste skuespiller i et drama for sin rolle i netop "Foxcatcher" - en rolle der er meget ulig de roller, som komikeren Carell normalt spiller.
Golden Globe-uddelingen får også dansk islæt i form af det polsk-danske 2. verdenskrigsdrama "Ida".
Filmen har både polsk instruktør og polske skuespillere.
To af producerne, Sofie Wanting Hassing og Christian Falkenberg Husum, er dog danske. Det samme gælder Kristian Eidnes Andersen, der har komponeret musikken til filmen.
Også serierne bliver hyldet ved prisuddelingen.
I kategorien bedste dramaserie er seerfavoritterne "Game og Thrones" og "House of Cards" begge nomineret.
"Girls", "Orange Is the New Black" og "Transparent" er med i feltet til at vinde prisen som bedste komedieserie, mens hitserien "True Detective" er nomineret til bedste miniserie.
Komikerne Tina Fey og Amy Poehler er værterne ved årets Golden Globe-uddeling.
