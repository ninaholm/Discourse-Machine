Eftersøgt for Paris-terror kontakter advokat
Saleh Abdeslam, eftersøgt for attentatet i Paris i november, har ifølge belgiske medier kontaktet en advokat.


 Den eftersøgte Saleh Abdeslam har kontaktet en advokat i Belgien, skriver Belga, det belgiske nyhedsbureau, som citerer unavngivne kilder for oplysningen.
Saleh Abdeslam eftersøges og mistænkes for at have haft en central rolle i terrorangrebet i den franske hovedstad, Paris, 13. november 2015, da 130 mennesker blev dræbt.
Den militante bevægelse Islamisk Stat (IS) har taget skylden for attentatet, hvor der blev begået selvmordsattentater og skudangreb flere steder på samme tid.
Abdeslam er en fransk statsborger, der har boet det meste af sit liv i Belgien.
Han var i Paris, da terrorangrebet fandt sted. En af terroristerne var hans bror, der sprængte sig selv i luften på en restaurant.
Siden attentatet har Abdeslams opholdssted været ukendt.
Det menes, at han fik hjælp af to medsammensvorne til at vende tilbage til Bruxelles i Belgien fra Paris, men en stribe politiaktioner i Belgien har ikke lokaliseret ham.
Der har også været rapporter om, at han kan være rejst til Syrien, hvor Islamisk Stat har sin højborg i byen Raqqa.
Advokaten, som han ifølge Belga har kontaktet, hedder Sven May, og han har ikke kommenteret informationerne, skriver Belga.
Avisen Le Soir skrev i december, at han havde sagt, at han var parat til at repræsentere Abdeslam.
Sven May sagde dengang, at hans motivation til at repræsentere ham var at bekæmpe "magtmisbrug". Advokaten sagde, at anklagemyndigheden "surfer på en bølge af frygt for at få endnu mere magt" i kølvandet på Paris-angrebet.
Den føderale anklagemyndighed i Belgien har torsdag heller ikke kommenteret oplysningerne.
- Indtil videre er det kun et rygte, som vi ikke reagerer på, siger anklagerkontoret til Belga.
I øvrigt har flere medier spekuleret i, at Saleh Abdeslam måske vil melde sig selv.
