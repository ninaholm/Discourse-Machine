Røde SF-profiler taber kamp om statsbank
SF har nedstemt forslag om en statsbank, der skal låne penge til virksomheder, som vil skabe grønne job.


 Staten skal have sin helt egen bank, som skal tage konkurrencen op med de private aktører på markedet.
Sådan lød et radikalt forslag fra flere SF'ere heriblandt det nyvalgte medlem af landsledelsen Trine Pertou Mach. Men på SF's landsmøde blev forslaget afvist.
I stedet er SF'erne blevet enige om et kompromisforslag, som anerkender, at danske virksomheder har svært ved at få finansiering til at skabe nye og bæredygtige job.
Det skal virksomhederne have hjælp til, men det skal ikke ske ved at oprette en samfundsbank. I stedet skal staten hjælpe virksomhederne ved at give adgang til finansiering gennem blandt andet Vækstfonden og Eksport Kredit Fonden, fastslår landsmødet i sin udtalelse.
Ud over Trine Mach er det folketingsmedlemmet Lisbeth Bech Poulsen samt folketingskandidaterne Annika Smith og det nyvalgte medlem til SF's landsledelse Peter Westermann, der mener, at staten skal ind på bankmarkedet.
