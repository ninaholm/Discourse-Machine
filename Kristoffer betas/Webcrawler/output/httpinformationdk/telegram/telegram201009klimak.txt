Klimakommissær: Dansk melding er velkommen
Connie Hedegaard hilser det velkomment, at Danmark nu støtter skærpede klimamål i EU. Men det er logisk i betragtning af vores store eksport af grøn teknologi.


 Det er meget velkomment, at den danske statsminister har meldt klart ud til fordel for en ambitiøs europæisk klimapolitik, erklærer EU's klimakommissær, Connie Hedegaard.
- Men der er også megen logik i det, eftersom intet andet europæisk land har så gode erfaringer med, at stærke miljø- og klimamål ikke behøver at skade vækst og job, siger hun.
Klimakommissæren peger på, at 12 procent af Danmarks eksportindtægter nu kommer fra energieffektive produkter og vedvarende energi.
- Danmark er altså et bevis på, at det er muligt at skabe en intelligent balance mellem ambitiøse miljø- og klimamål på den ene side og job, vækst og forsyningssikkerhed på den anden, siger Connie Hedegaard.
Omvendt kan EU også tabe sine styrkepositioner, hvis vi er for lidt ambitiøse, tilføjer kommissæren.
