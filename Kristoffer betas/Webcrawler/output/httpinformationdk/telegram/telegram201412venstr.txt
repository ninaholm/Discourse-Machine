Venstre: Privathospitaler skal løse problem med udredning
Sophie Løhde og Simon Ammitzbøll er ikke imponeret over regionernes udredningsindsats. Minister afviser kritik


 Det er meget sørgelige tal, der bare understreger, at patienterne ikke kan stole på regeringens garantier om hurtig udredning.
Sådan lyder det fra Venstres sundhedsordfører, Sophie Løhde, efter at Danske Regioner har offentliggjort nye tal, der viser, at kun 60 procent af patienterne får stillet en diagnose eller får en videre plan for diagnosticering inden for de krævede 30 dage.
- Regeringen må stoppe systemtankegangen og i stedet give patienterne styrkede patientrettigheder, så de får mulighed for at fravælge de lange ventetider i det offentlige, siger Sophie Løhde til Ritzau.
- Vi foreslår, at man giver en reel udredningsret, så når det offentlige ikke udreder inden for 30 dage, så får patienterne valgfrihed til at vælge et privathospital. Der er ledig kapacitet på privathospitalerne, der kan hjælpe med hurtigere udredning, siger hun.
Liberal Alliances politiske ordfører, Simon Emil Ammitzbøll, mener, at patienterne ikke kun skal være udredt inden for en måned. De skal også i behandling inden for de 30 dage.
Partiet hæfter sig ved, at 27 procent af de mest syge patienter, der har behov for behandling inden for en måned, ikke får afsluttet udredningsforløbene før de 30 dage.
- Det er langt fra godt nok, at en fjerdedel, af de patienter der er mest syge, ikke får at vide, hvad de fejler inden for 30 dage, som de ellers har krav på.
- De mennesker burde få behandling i den periode, og derfor siger vi også klart, at alle patienter skal have krav på at blive behandlet indenfor en måned, siger han.
Sophie Løhde har kaldt sundhedsminister Nick Hækkerup (S) i samråd, så han kan forklare regionernes indsats. Han kræver af regionerne, at indsatsen forbedres.
- Jeg har haft møde med hver eneste regionrådsformand og spurgt, hvad de gør, for at det bliver bragt i orden. Jeg har bestemt en forventning til, at det bliver bedre.
- Privathospitaler bliver brugt i vid udstrækning. Men at erstatte regionernes pligt og patienternes ret ved at føre dem over i det private er en narrehat, fordi der er en række ting, som private hospitaler ikke kan udrede for, siger han.
