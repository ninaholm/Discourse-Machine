Jyske chauffører lader rejsende vente
De jyske buschauffører har nedlagt arbejdet i Nordjylland, Esbjerg, Fredericia og på Fanø.


 Buschaufførernes omfattende nedlæggelse af arbejdet indtager store dele af Jylland.
Både i Nordjylland, Esbjerg, Fredericia og på Fanø må mange rejsende kigge forgæves efter bussen.
Ifølge Fredericia Dagblad er byens bybuschauffører gået til faglige møder klokken 09.00.
I Aalborg, Hjørring og Frederikshavn samt dele af det øvrige Nordjylland har chaufførerne også nedlagt arbejdet, oplyser Nordjyllands Trafikselskab.
- Lige nu er der kun meget få busser på gaderne, og det betyder altså, at vi desværre må lade mange af vores passagerer vente forgæves, siger Thomas Overholt, der er kommunikationsmedarbejder ved Nordjyllands Trafikselskab.
Han ved endnu ikke, hvornår bustrafikken igen vil være normal.
Samtidig med nedlæggelsen af arbejdet blokerer de nordjyske chauffører for øvrige busser ved Aalborg Busterminal, så ingen chauffører har mulighed for at udføre deres arbejde.
I Esbjerg bliver busserne også i garagen i dag, fortæller tillidsmand ved Pan Bus, Bent Larsen, til jv.dk.
- Der var cirka 30 fremmødte til vores møde her til morgen, og kun en enkelt var imod, at vi nedlagde arbejdet, siger han.
På Fanø holder busserne også stille, mens chaufførerne i Viborg ifølge TV 2 News har gentoptaget arbejdet.
Der er foreløbigt ingen meldinger om busstrejke i Aarhus, hvor der ellers også var rygter om arbejdsnedlæggelser i går.
Arbejdsnedlæggelserne i de jyske byer følger et mønster over hele landet, hvor chauffører og andre transportarbejdere i dag aktionerer.
De mener, at en række tiltag fra regeringen forringer deres forhold. Ikke mindst at efterlønnen søges afskaffet.
Derudover skal chauffører nu hvert femte år på et EU-trafikkursus. Det koster 5100 kroner, og dette gebyr skal de selv betale af egen lomme.
