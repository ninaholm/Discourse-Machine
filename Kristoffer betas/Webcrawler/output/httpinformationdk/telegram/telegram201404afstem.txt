Afstemning: Ja til ny overenskomst
Med overvældende flertal af de afgivne stemmer har 600.000 privatansatte fået ny treårig overenskomst.


 600.000 privatansatte får ny tre-årig overenskomst. 77,3 procent af de afgivne stemmer sagde ja tak til forligsmandens mæglingsforslag, oplyser LO.
Stemmeprocenten var på 37,7 procent, og det glæder LO's formand, Harald Børsting.
- Vores forbund har været rigtig dygtige til at være i marken og få folk til at stemme. 37,7 procent af medlemmerne har stemt, og af dem har 77,3 procent stemt ja, siger Harald Børsting efter offentliggørelsen af resultatet.
- Der er to forbund, der har stemt nej. Det var Blik & Rør Forbundet og Malerforbundet, siger han.
10 fagforbund havde flertal for resultatet, og ni forbund havde en ja-procent på mindst 75.
- Jeg glæder mig over, at det blev så et overbevisende ja blandt medlemmerne. Det viser en flot opbakning til de resultater, vi har forhandlet hjem til dem, siger Harald Børsting.
Til sammenligning stemte 69 procent ja til det forrige overenskomstresultat i 2012. Ud over den høje ja-procent var stemmedeltagelsen den højeste siden 2000. I 2012 ved den forrige overenskomstfornyelse stemte 29 procent af medlemmerne.
Også arbejdsgiverne glæder sig over resultatet:
- Vi har brug for ro på arbejdsmarkedet lige nu, og vi er stærkt udfordret. Men det her er en meget godt element til at arbejde videre.
- Det er meget positivt at lønmodtagerne og arbejdsgiverne i en vanskelig situation har kunnet aftale de overenskomstmæssige rammer for dansk produktion de næste tre år, siger Jørn Neergaard Larsen, der er administrerende direktør i Dansk Arbejdsgiverforening.
Han begrunder det med, at den danske konkurrenceevne kun bedres med meget små skridt i øjeblikket.
- Der er langt igen, før vi har genskabt en konkurrenceevne, der kan bidraget til at vinde de mange arbejdspladser tilbage, vi har tabt i den private sektor, siger han.
De nye overenskomster giver lønmodtagerne beskedne lønstigninger i hele perioden.
