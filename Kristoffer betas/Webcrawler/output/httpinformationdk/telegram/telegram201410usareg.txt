USA har registreret sit første tilfælde af ebola
For første gang er en person blevet diagnosticeret med den frygtede sygdom i USA.


 Sundhedsmyndighederne i den amerikanske delstat Texas har diagnosticeret en mand med ebola. Det er første gang, at den dødelige virussygdom er opdaget hos en person på amerikansk jord.
Samtidig menes det også at være det første registrerede tilfælde af ebola uden for Afrika.
Det oplyser det amerikanske Center for Sygdomskontrol og Forebyggelse (CDC).
Patienten menes at være blevet smittet under et ophold i Liberia i Vestafrika.
20. september ankom manden til Texas for at besøge familie, men efter nogle dage søgte han behandling, fordi han følte sig sløj, skriver CNN.
Søndag blev manden placeret i isolation på et hospital i Dallas og testet for ebola, efter at have vist symptomer på den frygtede sygdom. Nu viser det sig altså, at han er smittet.
- Det er, så vidt vi ved, den første patient diagnosticeret uden for Afrika, siger Thomas Frieden, direktør for CDC.
Frieden tilføjer, at der med stor sandsynlighed ikke er risiko for, at manden har smittet andre under flyrejsen til USA.
Men det kan ikke udelukkes, at andre - hovedsageligt familiemedlemmer - som manden har været sammen med, er blevet smittet.
- Det er bestemt muligt, at dem, der havde kontakt med denne person, kan udvikle ebola i de kommende uger, siger Thomas Frieden.
Han forsikrer samtidig, at smitten ikke får lov til at brede sig.
- Jeg tvivler ikke på, at vi i USA kan stoppe det her i dets opløb, siger Frieden ifølge nyhedsbureauet Reuters.
Flere amerikanske sundhedsarbejdere, som er blevet smittet under udstationering i de vestafrikanske lande, er sluppet af med sygdommen efter at være vendt hjem til behandling i USA.
Det kan tage op til tre uger, fra en person er blevet smittet, til de første symptomer på ebola viser sig. En smittet kan derfor komme vidt omkring og have kontakt med mange mennesker, inden at sygdommen bliver opdaget.
Ifølge Verdenssundhedsorganisationen WHO er over 3000 mennesker døde af ebola i Vestafrika. Det er det værste udbrud, siden sygdommen første gang blev opdaget i 1976.
