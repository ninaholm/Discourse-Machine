2020-plan regner med for få hænder
Regeringen fik i sin 2020-plan ikke at indregnet nye tal, som viser, at der kommer flere hænder til arbejde.


 Brugen af forældede og misvisende tal for antallet af arbejdsdygtige hænder i regeringens økonomiske 2020-plan udløser nu et voldsomt angreb fra regeringens støtteparti, Enhedslisten.
Partiets finansordfører Frank Aaen mener, at de nyeste tal fra Danmarks Statistik trækker tæppet væk under 2020-planen, fordi der kommer flere og ikke færre hænder.
- De bør skrive 2020-planen om og droppe de såkaldte reformer, de har bebudet om forringelse af førtidspensionen, forringelse af fleksjobordningen og forringelse af kontanthjælpen, siger Frank Aaen.
De nye tal om antallet af personer i den arbejdsdygtige alder kom den 2. maj i sidste uges fremskrivning fra Danmarks Statistik.
Tallene kunne ikke nå at blive regnet ind i 2020-planen, som blev fremlagt onsdag i denne uge.
Men på en planche blev det vist, at udviklingen af mængden af 15-64 årige er den omvendte af, hvad der hidtil har været forventet.
Frank Aaen vil nu spørge finansminister Bjarne Corydon (S), om han ikke er enig i, at fundamentet for 2020-planen er ændret.
Finansministeriet oplyser, at det voksende antal hænder på arbejdsmarkedet forbedrer økonomien med cirka en halv milliard kroner i 2020. Den samlede plan er at spare og bruge 22 milliarder kroner.
Behovet for reformer er der fortsat, mener ministeriet. Efter 2020 vil udviklingen igen vende, så der kommer færre i den arbejdsdygtige alder, mens der bliver flere ældre.
Ministeriet tager sig god til opdatere planen med de nye tal. Det vil ske op et års tid, oplyser ministeriet.
Antallet af personer i den arbejdsdygtige alder vokser med 8210 personer fra 2013 til 2020 ifølge den seneste fremskrivning af befolkningstallet fra Danmarks Statistik.
Den arbejdsdygtige alder er sat som 15-64 år.
