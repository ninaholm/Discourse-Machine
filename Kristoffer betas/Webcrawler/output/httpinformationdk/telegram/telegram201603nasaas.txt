Nasa: Asteroide flyver "tæt" forbi Jorden om en uge
2013 TX68-asteroiden kan potentielt flyve forbi Jorden 21. gange tættere på end Månen.


 En asteroide vil om en uge passere relativt tæt forbi Jorden, oplyser den amerikanske rumfartsorganisation Nasa på sin hjemmeside.
Asteroiden er en rumsten med en diameter på godt 30 meter, og den blev første gang opdaget i 2013 og blev dengang døbt 2013 TX68.
Ifølge Nasa er risikoen for, at den skifter bane og rammer Jorden næsten lig nul, men den kan potentielt passere os i en afstand på kun 17.000 kilometer, hvilket er 21 gange tættere på Jorden, end Månen er.
Men Nasa indrømmer, at der er en stor potentiel fejlmargin i organisationens beregninger. Det betyder, at 2013 TX68 også kan flyve forbi i 14 millioner kilometers afstand fra Jorden.
Det mest sandsynlige scenarie er dog, at den flyver forbi i fem millioner kilometers afstand.
Tidligere vurderede Nasa, at asteroiden ville flyve forbi 5. marts, men efter at have modtaget bedre data til at foretage beregninger med er dagen nu sat til 8. marts, skriver Nasa på sin hjemmeside.
- Yderligere observationer af asteroiden 2013 TX68 betyder, at vi kan indsnævre dens omløbsbane. Dermed kan vi flytte datoen for asteroidens forbipasseren fra 5. marts til 8. marts, skriver Nasa.
Skulle asteroiden komme ind i Jordens atmosfære, vil det medføre en kraftig eksplosion, der vil være omtrent dobbelt så stor, som den der indtraf over Tsjeljabinsk i Rusland for tre år siden.
Dengang kom en asteroide på cirka 20 meter i diameter ind i atmosfæren, og eksplosionen førte til en kraftig chokbølge, der forårsagede store materielle ødelæggelser i området.
