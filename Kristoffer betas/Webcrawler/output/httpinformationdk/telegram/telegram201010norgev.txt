Norge venter flere reaktioner på fredspris
Kinas skarpe reaktion på tildelingen af Nobels fredspris til kinesisk dissident vil ramme Norge, mener PRIO.


 Direktør for det norske fredsforskningsinstitut PRIO, Kristian Berg Harpviken, venter flere kinesiske reaktioner på tildelingen af Nobels Fredspris. Han opfordrer igen til en kritisk gennemgang af Stortingets sammensætning af nobelkomiteen.
Aflysningen af mødet mellem Norges og Kinas fiskeriministre på onsdag er ifølge Harpviken den første af flere skarpe reaktioner på, at nobelkomiteen gav fredsprisen til en fængslet kinesisk dissident.
- Det spændende er, om reaktionen bliver kortvarig eller langvarig, siger Harpviken, som i lighed med de fleste Kina-kendere ventede reaktioner efter fredagens tildeling. Kinesiske myndigheder mener, at nobelkomiteens valg ikke er et uafhængigt valg
Kineserne er af den opfattelse, at de norske myndigheder står bag beslutningen, og Kina mener, at prisen er udtryk for en krænkelse.
Harpviken siger, at nobelkomiteen med sit valg markerer sin uafhængighed af regeringen på en glimrende måde. Han peger på, at det ikke på nogen måde er i den norske regerings interesse at have et dårligt forhold til Kina.
Problematiseringen af komiteens uafhængighed, efter at USA's præsident, Barack Obama, fik prisen sidste år, er fortsat relevant, mener PRIO-direktøren. Han mener, at måden, Stortinget udnævner nobelkomiteen, er stærkt kritisabel.
- Jeg mener, at man øjeblikkelig bør se kritisk på det. Så kan praksissen være ændret til næste års prisuddeling, siger Harpviken. Han tilføjer, at aflysningen af fiskerimødet i Beijing viser, at kineserne reagerer på, det, de tror, er norsk politik ved at straffe Norge.
Harpviken mener, at det ikke er regeringen, der er problemet, men måden Stortinget vælger at sammensætte nobelkomiteen på. Han siger, at det ikke står nogen steder i testamentet, at komiteen skal afspejle Stortingets politiske sammensætning.
