Hodgson tæt på engelsk landstrænerjob
Det engelske fodboldforbund FA har henvendt sig til West Bromwich-manager Roy Hodgson for at ansætte ham.


 Den tidligere FC København-træner Roy Hodgson er tæt på at blive ny engelsk landstræner.
Det engelske fodboldforbund FA bekræfter på sin hjemmeside, at forbundet har fået tilladelse til at indlede forhandlinger med Roy Hodgson af hans engelske klub West Bromwich Albion.
FA har i første omgang rettet henvendelse til West Bromwich, som har givet tilladelse til, at parterne kan indlede forhandlinger med Hodgson om jobbet som Englands næste landstræner.
De første samtaler mellem Hodgson og FA har allerede fundet sted, ligesom formand i West Bromwich, Jeremy Peace, har været samarbejdsvillig i den forbindelse.
Roy Hodgson er den eneste træner, FA har rettet officiel henvendelse til, lyder det fra FA's formand, David Bernstein.
- Jeg er taknemmelig over for West Bromwich Albion og Jeremy for deres samarbejde og tilladelse til, at vi må kontakte Roy, som vi siden har snakket med.
- Roy er den eneste manager, vi har rettet henvendelse til, og vi holder os til planen om at ansætte en ny landstræner inden for den tidshorisont, vi satte os for efter Fabio Capellos afgang, siger Bernstein.
Dermed dæmper FA samtidig rygterne om, at forbundet har ønsket at ansætte Tottenhams manager, Harry Redknapp, som engelsk landstræner.
I februar trådte Fabio Capello tilbage som engelsk landstræner, og siden har FA ledt efter en erstatning.
- Vi vil nu føre yderligere samtaler med Roy og mine kolleger, før vi kan komme med flere udmeldinger, siger Bernstein.
Fabio Capello gik af som landstræner, efter FA valgte at fratage John Terry anførerbindet, fordi Terry er involveret i en racismesag i den engelske Premier League.
Roy Hodgson var træner for FCK i sæsonen 2000/2001, hvor holdet vandt det danske mesterskab.
Det var den sæson, hvor den sydafrikanske FCK-angriber Sibusiso Zuma scorede et spektakulært mål på saksespark mod Brøndby i Parken, der var med til at sikre det danske mesterskab.
