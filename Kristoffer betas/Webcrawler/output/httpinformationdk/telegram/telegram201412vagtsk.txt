Vagtskifte i EU's top: Tusk vil bekæmpe EU's fjender
EU's ny præsident, Donald Tusk, vil genrejse økonomien og beskytte grænserne, siger han uden at nævne Rusland.


 EU er truet af både ydre og indre fjender, siger den ny EU-præsident, Polens tidligere premierminister Donald Tusk, mandag ved sin tiltræden i Bruxelles.
- I dag er det ikke blot euroskeptikere, der sætter spørgsmålstegn ved EU's værdier. Vi har også fjender og ikke kun skeptikere, siger Tusk uden at uddybe nærmere.
EU må sikre sine grænser og "støtte dem i nabolaget, som deler vore værdier", tilføjer det tidligere medlem af Polens pro-demokratiske folkebevægelse Solidaritet.
Donald Tusk efterfølger Herman Van Rompuy, den stille haiku-digtende belgier, som angiveligt let modstræbende blev EU's første præsident.
Med hans tiltræden er EU's nye toptrio nu på plads: Tusk som formand for Det Europæiske Råd, Jean-Claude Juncker, formand for EU-Kommissionen, og Martin Schulz som formand for parlamentet.
25 år efter Murens fald og 10 år efter EU's store udvidelse mod øst er Tusk den første leder fra den tidligere kommunistblok, som får en så magtfuld post i Den Europæiske Union.
Blandt miljøorganisationer er han kendt som en ualmindeligt modstræbende regeringschef, når det gælder kampen mod klimaforandringer. Hans hjemland er 90 procent afhængigt af svinende kul i energiforsyningen, og det afspejles i den linje, Tusk har fulgt i EU.
Også i spørgsmålet om Ukraine har nabolandet Polen været blandt de mest højrøstede med hensyn til at indføre sanktioner og presse Rusland til at respektere Ukraines suverænitet.
Tusk, som nu selv i sit høje embede skal få EU-landene til at enes, medgiver i sin tiltrædelsestale, at han ikke altid selv har været for god til at søge kompromis.
Han lover at arbejde hårdt for at genrejse Europas økonomi, der plages af nær-recession, høj arbejdsløshed og deflation.
- Vi har brug for skånselsløs beslutsomhed for at gøre en ende på den økonomiske krise, siger Donald Tusk.
Talen bliver i øvrigt holdt på engelsk. Et af argumenterne, som modstanderne brugte imod Tusk som EU-præsident, var hans manglende beherskelse af unionens dominerende sprog. Han lovede at forbedre sit engelske og har tilsyneladende studeret flittigt siden udnævnelsen.
- Nu er Polens yndlingssøn ved roret i Den Europæiske Unions vigtigste institution, siger Van Rompuy, inden han symbolsk overrækker Tusk den klokke, der bruges til at åbne EU-topmøderne.
