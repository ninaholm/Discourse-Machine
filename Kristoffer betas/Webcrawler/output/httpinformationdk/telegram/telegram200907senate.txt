Senatet griller Obamas højesteretskandidat



 Det amerikanske Senat tog mandag hul på en række høringer for at beslutte, om præsident Barack Obamas foretrukne kandidat til posten som højesteretsdommer skal indtage den ledige plads.
 Den 55-årige Sonia Sotomayor, der kommer fra en post som dommer ved appeldomstolen i New York, er udset til at afløse David Souter, som går på pension. Hun regnes ligesom Souter for at være en overvejende liberal dommer, og derved opretholdes balancen i Højesteret, hvis hun udnævnes. I dag er der fem dommere, der regnes for konservative, og fire, der regnes for liberale.
 Demokraterne lagde mandag ud med at fastslå, at den puertoricanskfødte Sotomayor legemliggør en succeshistorie, som alle amerikanere kan være stolte af.
 - Hun er en dommer, som alle amerikanere kan have tillid til, siger den demokratiske formand for Senatets retsudvalg, Patrick Leahy.
 Senatet har indkaldt 31 vidner, som de næste dage skal komme med deres vurdering af Sotomayor. Derefter kan der gå et par uger med debat, inden politikerne beslutter, hvorvidt hun skal udnævnes til livstidsstillingen.
 Det republikanske mindretal i Senatet gør sig ringe håb om at skrabe nok stemmer sammen til at blokere for udnævnelsen, men var alligevel kampberedt mandag. Republikanerne mener blandt andet, at Sotomayor er partisk i sine afgørelser.
 - Vi er nået til en skillevej. Jeg vil ikke stemme for hende, og ingen senator burde stemme ja til en person, som er nomineret af en præsident, der ikke fuldt og helt går ind for retfærdighed og upartiskhed, siger retsudvalgets ledende republikaner, Jeff Sessions. 
