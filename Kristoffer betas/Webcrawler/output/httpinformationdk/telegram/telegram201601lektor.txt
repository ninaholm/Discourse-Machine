Lektor tvivler på effekt af dansk transportøransvar
Grænsekontrollen til Tyskland løber frem til 14. januar. Derefter kan regeringen vælge en af tre muligheder.


 En forlængelse af grænsekontrollen, en skærpelse af grænsekontrollen eller helt at fjerne grænsekontrollen?
 Det er det, regeringen i disse dage tænker over, efter at den i mandags indførte grænsekontrol til Tyskland som svar på, at Sverige indførte id-kontrol.
 Som det ser ud nu, skal den danske regering ikke forvente hjælp fra Tyskland, hvis den indfører det såkaldte transportøransvar - altså et krav om, at bus- og togselskaber, der krydser den dansk-tyske grænse, skal kontrollere de rejsendes id.
Selve effekten af et dansk transportøransvar i forhold til at få antallet af asylansøgere ned vil desuden være så godt som ikkeeksisterende.
Det vurderer Gerd Battrup, der er lektor ved Institut for Grænseregionsforskning på Syddansk Universitet.
Hun undrer sig over, at regeringen vifter med transportøransvar som en reel mulighed.
- Den eneste effekt er, at der må være nogle mennesker, som får lidt motion. Jeg kan ikke forestille mig, at det får nogen effekt i forhold til at få antallet af asylansøgere ned, siger Battrup.
Hun henviser til, at tog og busser fra Tyskland blot vil stoppe lidt tidligere på den tyske side af grænsen, hvorefter passagerer, som vil ind i Danmark, kan gå hen til den danske grænse og derfra søge asyl.
Battrup tror ikke, at Danmark får lavet en aftale som den, der er mellem Danmark og Sverige. Det er sidstnævnte, der har indført id-kontrol, men DSB hjælper med opgaven.
Alligevel har den danske regering proklameret, at den er parat til at indføre transportøransvar uden et tysk samarbejde, hvis det vurderes nødvendigt.
 Det vil skabe problemer, vurderer Battrup.
- Man siger til transportørerne, at de skal gøre noget, som efter tysk ret er ulovlig at udføre på tysk grund.
- I Tyskland skal det være politiet og tilsvarende myndighedspersoner, der udfører id-kontrol. Så derfor sætter man de danske transportører i et vanskeligt dilemma.
- De bliver bedt om at gøre noget, som er ulovligt i Tyskland, og derfor bliver det svært at gennemføre, siger hun.
23 personer søgte asyl i Danmark torsdag, meddeler Udlændinge,- Integrations- og Boligministeriet. Onsdag søgte 128 asyl, mens tallet for tirsdag var 157 og mandag 108.
