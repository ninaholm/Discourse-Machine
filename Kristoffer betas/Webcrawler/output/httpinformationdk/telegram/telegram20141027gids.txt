27 gidsler er blevet frigivet i Cameroun
Den islamistiske nigerianske gruppe Boko Haram har løsladt 10 kinesiske og 17 lokale tilfangetagne i Cameroun.


 10 kinesiske og 17 lokale gidsler er blevet frigivet i Cameroun, hvor de blev bortført tidligere på året under aktioner, som den islamistiske gruppe i Nigeria, Boko Haram, beskyldes for at stå bag, siger Camerouns præsident lørdag.
- De 27 gidsler, der blev bortført 16. maj i Waza og i Kolofata 27. juli, blev løsladt til de camerounske myndighederne natten til lørdag, sagde præsident Paul Biya i en erklæring på den nationale radio.
De 10 kinesiske statsborgere og andre gidsler, heriblandt den camerounske vicepremierministers kone, var alle i sikkerhed og havde det efter omstændighederne godt, sagde præsidenten videre.
I juni sagde myndighederne, at seks personer var blevet anholdt og sigtet for bortførelsen af kineserne. De blev bortført i maj fra en lejr for bygningsarbejde i Waza tæt på grænsen til Nigeria ved et angreb, der kostede en soldat fra Cameroun livet.
Bortførelserne i juli blev udført under to samtidige angreb, som Boko Haram også har fået skylden for. Her døde 15 mennesker.
Cameroun har en mere end 2000 kilometer lang grænse til Nigeria, hvor Boko Haram har stået for et blodigt oprør siden 2009. Gruppen har ikke påtaget sig ansvaret, men har været involveret i andre bortførelser, heriblandt 200 skolepiger, hvilket udløste et internationalt ramaskrig.
