Ingen vil købe almene boliger



 Fem år efter at regeringen satte en forsøgsordning i gang, har blot 45 lejere ud af en almen sektor på 500.000 boliger valgt at blive ejere. Forklaringen er først og fremmest manglende interesse fra lejerne, men også et langvarigt juridisk slagsmål med boligforeningerne og modstand fra kommunerne har gjort processen tung. Det skriver Morgenavisen Jyllands-Posten.
Forsøgssalgsloven udløb ved årsskiftet, og nu prøver embedsmænd i Indenrigs- og Socialministeriet at finde ud af, hvordan lovgivning og regler skal være fremover.
Intet tyder dog på, at salgsforsøget bliver gjort permanent, for både oppositionen og Dansk Folkeparti vender på forhånd tommelfingeren nedad.
- Interessen har været minimal, og det har bestemt ikke været en succes. Derfor vil vi ikke være med til at forsætte ordningen i sin nuværende form, siger Dansk Folkepartis boligordfører, Anita Knakkergaard, til avisen.
- Der ikke har været tilslutning til en ideologisk præget ordning. Beboerne har det godt med at være lejere, og det har ingen gang på Jorden at forlænge ordningen, siger Thomas Jensen, socialdemokraternes boligordfører.

