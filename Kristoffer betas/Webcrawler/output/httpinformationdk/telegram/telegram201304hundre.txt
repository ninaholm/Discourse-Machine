Hundredtusinder i Bangladesh kræver ateister hængt
Hovedstaden Dhaka er et menneskehav af mænd i hvide kjortler, der vil have bloggere henrettet.
Foto: Scanpix


 Hundredtusinder islamister er på gaden Dhaka, hovedstaden i Bangladesh, hvor de kræver ateistiske bloggere henrettet.
Demonstranterne strømmede natten igennem til byen. "Den lange march", har arrangørerne kaldt deres aktion.
Det er den seneste i en række demonstrationer, som ryster Bangladesh.
Der er stigende spændinger i landet mellem sekulære og det største islamistiske parti, Jamaa-e-Islami, hvis ledere er stillet for retten.
De er anklaget for forbrydelser begået under landets løsrivelseskrig i 1971.
Islamisterne forsamlede sig i Dhakas forretningskvarter for at protestere mod ateistiske bloggere, som de beskylder for at være blasfemisk.
- Jeg er kommet her for at kæmpe for islam. Vi vil ikke tillade nogen som helst blogger at være blasfemisk over for vores religion og vores kære profet Muhammed, siger Shahidul Islam, der er imam for en moské lige uden for Dhaka.
Kort forinden var der en anden demonstration arrangeret af sekulære grupper for at protestere mod islamisternes march, men den samlede langt færre mennesker.
Politiet siger, at 100.000 er mødt op til islamisternes demonstration, mens arrangørerne selv mente, at over en halv million deltager.
- Gud er stor, hæng den ateistiske blogger, lød det fra demonstranterne, der var mødt op i hvide kjortler.
Der har i årevis været en ophedet debat på de sociale medier mellem overbeviste ateister og islamiske fundamentalister, men det fik en mere alvorlig drejning, da en anti-islamisk blogger blev myrdet i februar.
Bag demonstrationen står Hefajat-e-Islam, der har støtte fra titusinder af koranskoler i landet.
Gruppen har fremsat 13 krav, herunder vedtagelsen af en blasfemi-lov, der gør det muligt at retsforfølge og hænge ateistiske bloggere.
