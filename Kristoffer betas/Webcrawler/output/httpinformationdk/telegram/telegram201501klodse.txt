Klodser på mærkerne: Post Danmark udsender Lego-frimærke
Post Danmark og Lego lancerer to frimærker med det berømte legetøj som motiv.


 Fremover kan man vælge at beklæde sine breve og pakker med farverige klodser og en legetøjsfigur.
Post Danmark og Lego har indgået et samarbejde om to nye frimærker, som kan købes på posthusene fra fredag den 2. januar.
- Når det handler om legetøj, finder vi ikke noget, der er større og mere populært end netop Lego-klodsen, siger Martin Pingel, designchef i Post Danmark Frimærker, i en pressemeddelelse.
- Det er på alle måder en international succeshistorie, som vi er stolte af at kunne lade indgå i det danske frimærkeunivers, tilføjer han.
De to frimærker har motiver af henholdsvis en blå og en grøn Lego-figur, der begge er omgivet af flyvende klodser fra den danske legetøjsgigant.
De udkommer som frimærker til en værdi af 10 kroner og 14,50 kroner og er det danske bidrag i serien "Europa-frimærker" for 2015.
Det er ikke første gang, at de berømte klodser optræder på et dansk frimærke. Også i 1989 kunne breve sendes af sted med Lego-motiv som porto.
Lego Koncernen har rødder tilbage til 1932, hvor Ole Kirk Kristiansen begyndte at fremstille trælegetøj. I dag sælger Lego legetøj til børn i mere end 130 lande.
Frimærkerne kan købes på posthuse, i Post Danmarks netbutik samt i Mobilshoppen via Post Danmarks app.
