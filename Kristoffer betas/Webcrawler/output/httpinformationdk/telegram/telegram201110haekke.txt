Hækkerup lover mere effektivt forsvar
Forsvarsminister Nick Hækkerup (S) lover i Nato, at Danmark ikke vil gemme sig, når det bliver svært.


 Forsvarsminister Nick Hækkerup (S) kunne på sit første Nato-møde onsdag i Bruxelles glæde sig over ros til Danmark fra USA.
Men det står også klart, at Hækkerup får færre penge til at fortsætte Danmarks internationale engagement.
Ifølge det nuværende forsvarsforlig skal der fra 2015 spares to milliarder kroner om året på forsvaret.
Hækkerup medgiver, at der bliver tale om større besparelser, hvis han skal opfylde regeringsgrundlagets ord om, at besparelserne skal i gang allerede fra 2013.
Men han vil endnu ikke sætte beløb på eller sige, hvor han mener, der kan spares.
- Vi er i gang med at lave analysen og i første omgang konstatere, hvor der er lavthængende frugter.
- Det er en proces, vi skal i gang med sammen med forligspartierne. Jeg tror faktisk, vi kan nå meget meget langt med effektiviseringer.
- Det er noget helt andet at gennemføre en besparelse på den måde. Så kan man gøre det der, hvor det er effektivt og rækker fremad i stedet for panikbesparelser, hvor der skal fyres folk, hvor vi skal holde op med at gøre noget, og hvor det bliver meget værre, siger Hækkerup.
USA's forsvarsminister, Leon Panetta, roste i en tale tidligere på dagen specifikt Danmark for deltagelsen i militæroperationen i Libyen.
- Mindre lande løftede en uforholdsmæssigt stor byrde. Danmark, Norge og Belgien ødelagde tilsammen lige så mange mål som Frankrig, sagde Panetta.
Hækkerup tog rosen til sig og lover, at Danmark trods de kommende besparelser fremover stadig "kan og skal det, vi skal kunne".
- Vi bliver ved med at fastholde vores store internationale engagement. Vi skal ikke sætte os tilbage og gemme os, når det bliver svært, siger forsvarsministeren.
