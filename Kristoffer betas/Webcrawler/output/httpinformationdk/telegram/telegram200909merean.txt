Mere antibiotika til grisene



 Landbrugets forbrug af antibiotika til svin stiger. I årets første halvdel steg det med 12 procent, viser nye tal fra Danmarks Tekniske Universitet.
 En del af forklaringen er, at antallet af svin steg i samme periode. Antallet af søer er steget med seks-syv pct. og dermed også antallet af smågrise, som typisk er den mest syge aldersgruppe blandt svin og dermed mest medicinkrævende. 
 Til gengæld viser de nye tal et fald i brugen af den kritiske antibiotika, der kan være med til at udvikle livstruende resistens også hos mennesker. Både i 2008 og i første del af 2009 er der sket et generelt fald i brugen af antibiotika, der er vigtig til behandling af mennesker. Forbruget har i højere grad bevæget sig over på de typer antibiotika, som anbefales af Fødevarestyrelsen for at mindske faren for resistens.
 - Dyr skal naturligvis behandles, når de er syge. Men vi skal forsat være i spidsen, når det gælder om at minimere brugen af antibiotika. Derfor ser Fødevarestyrelsen nu på, hvad der kan gøres, så kurven for brugen af "almindelig" antibiotika kan knækkes igen, siger fødevareminister Eva Kjer Hansen (V) i en kommentar.
 Fødevarestyrelsens Veterinærrejsehold målretter de kommende måneder kontrollen og rådgivning mod de dyrlæger, der udskriver medicin til de besætninger med det største forbrug af antibiotika. 
 Ændrer dyrlægerne ikke adfærd, kan Veterinærrejseholdet sætte dem under skærpet tilsyn, og om nødvendigt påbyde laboratorieundersøgelser forud for dyrlægens udskrivning af medicin. Metoden blev brugt med succes til at knække kurven, da forbruget for at par år siden steg kraftigt. 
 Fødevarestyrelsen vil desuden gå i dialog med dyrlægerne og svineproducenterne om årsagen til stigningen.
