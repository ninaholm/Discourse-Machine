Optagelseskrav til erhvervsskoler har politisk medvind
Skærpede krav til ansøgerne kan mindske frafaldet på erhvervsuddannelserne, mener flere ordførere.


 Optagelseskravene på erhvervsuddannelserne bør være strammere. Det er det overordnede budskab på tværs af folketingssalen.
 Ordførerne fra Socialdemokraterne, SF og Venstre er enige om, at ansøgernes karakterer fra grundskolen bør spille en rolle i forbindelse med optagelsen.
Det skal sikre et tilstrækkeligt fagligt niveau på uddannelserne og lavere frafald, skriver Information.
 Socialdemokraternes ordfører for ungdomsuddannelser, Ane Halsboe-Jørgensen, understreger imidlertid, at karakterer ikke kan stå alene som den eneste forudsætning.
- Vi skal ikke miste dem, som er motiverede og brænder for et fag, men måske halter lidt på dansk eller matematik. Der kan man sagtens overveje, om en samtale eller lignende kan give en mere kvalitativ vurdering af det unge menneske, siger hun til Information.
Fagfolk og forskere kritiserer dog ideen om at indføre krav til karakterbladet for ansøgere til landets erhvervsuddannelser. En del af bekymringen går på, at det kan sortere en forkert gruppe af ansøgere fra.
 Nogle elever forlader niende klasse med svage færdigheder i blandt andet dansk og matematik, men ifølge forskere klarer flere af de svage elever sig pludselig bedre i mødet med den praktiske undervisningsform på erhvervsuddannelserne.
 Statsminister Helle Thorning-Schmidt (S) åbnede for nylig t op for idéen om optagelseskrav på uddannelserne. Men Erhvervsskolernes Elev-Organisation (EEO) bryder sig ikke om forslaget.
Skolernes udfordring med færre ansøgere og højt frafald bliver ikke et hak bedre, hvis regeringen indfører adgangskrav for de unge, sagde formanden for EEO tidligere på ugen til Ritzau.
- Jeg kan ikke se, hvad det skal hjælpe. Og jeg er bekymret for, at Helle Thorning blot tager den nemme vej og hopper med på kravet om, at man blot skal have bestået dansk og matematik, sagde EEI-formand, Morten Ryom.
