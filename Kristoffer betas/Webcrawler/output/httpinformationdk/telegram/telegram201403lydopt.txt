Lydoptagelse sender Timosjenko i den varme gryde
Ukraines tidligere premierminister siger i lækket optagelse, at russere skal udryddes på grund af Krim-krisen.


 Ukraines tidligere premierminister Julia Timosjenko er havnet i en kontrovers, efter at russisk tv har offentliggjort en lydoptagelse, hvor hun bruger meget hårde ord om russere.
Timosjenko, der blev løsladt fra fængslet i februar efter at have siddet inde i tre år på grund af en dom for magtmisbrug, siger på optagelsen, at russere skal "udryddes" på grund af Ruslands annektering af Krim.
Hun har efterfølgende erkendt, at det er hendes stemme, men siger, at optagelsen er manipuleret.
- Det overskrider virkelig alle grænser, hører man hende sige i en telefonsamtale, der er lagt på YouTube, og som også er bragt massivt på russisk tv.
- Man må gribe til våben og udrydde disse forbandede katsaps og deres leder, siger hun videre uden at nævne Ruslands præsident, Vladimir Putin.
Ordet katsap er en meget lidt pæn ukrainsk betegnelse for russere.
Ifølge oplysningerne drøfter Timosjenko i telefonsamtalen krisen på Krim med Nestor Sjufrytj, et ukrainsk parlamentsmedlem.
Hun siger også, at hvis hun havde været regeringschef, så ville Rusland ikke have været i stand til at annektere Krim.
- Jeg ville have fundet en måde, hvorpå vi kunne have gjort det af med de svin, siger hun i samtalen.
Hun har heller ikke meget til overs for de omkring otte millioner etniske russere i Ukraine.
De burde atombombes, hører man hende sige, men efterfølgende har hun så sagt, at det er manipuleret.
- Telefonsamtalen fandt sted, men det med de otte millioner russere er en montage. Faktisk sagde jeg: Russere i Ukraine er ukrainere. Skål for FSB, siger hun.
FSB er den russiske efterretningstjeneste, som hun angiveligt mener står bag aflytningen.
