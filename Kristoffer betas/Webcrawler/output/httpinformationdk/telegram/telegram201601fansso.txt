Fans sørger med blomster og ansigtsmaling over Bowie
Tusinder af fans var mandag aften samlet i Brixton i det sydlige London for at mindes David Bowie.


 Fans af David Bowie sørger verden over efter den legendariske rockstjernes død, og mange er samlet ved blandt andet hans fødested i London og ved hans hjem i New York.
 En folkemængde på flere tusinde tilbragte mandag aften i det farverige distrikt Brixton i det sydlige London, hvor David Bowie blev født.
Nogle var iført Bowie T-shirt, og mange lagde blomster ved et gigantisk vægmaleri af sangeren.
 - Jeg tror ikke, at der er nogen anden sanger i verden, som ville kunne samle en så stor folkemængde på tværs af generationerne, siger den 28-årige Dan Hunt og er på nippet til at græde.
- Dette er noget, som kun sker en gang i vores liv. Det ville være dumt at gå glip af det.
Linjer fra Bowie's hit "Space Oddity" prægede den kolde vinteraften, da fans med lyn malede i deres ansigter spillede guitar og sang flere andre af hans sange.
Fra en højttaler i en bygning i nærheden lød der samtidig tonerne fra Bowies 1983 hit "Let's Dance", og på alle barer i Brixton var der kun Bowie playlister.
"Rest in Peace David, en stjernemand er draget til himmels, alt det bedste fra hans gamle ven", står der på et af de kort, som er lagt ved en blomsterne ved det store vægportræt af Bowie.
I New York var grædende fans samlet uden for Bowies bygning i den eksklusive bydel Soho.
- Jeg er dybt fortvivlet, siger den 33-årige Penelope Bagieu, en fransk bladtegner, som lagde en bunke blomster uden for Bowies tidligere hjem.
I Los Angeles lagde fans blomster ved Bowies stjerne på Hollywood Walk of Fame.
Berlinere lagde fotos og tændte stearinlys uden for den bygning, hvor Bowie boede i Schöneberg i Berlin i 1970'ernes koldkrigsæra.
 Denne periode, hvor han forsøgte at komme ud af et alkohol- og narkotikamisbrug, var en af hans mest kreative.
Hansa Studios i Berlin, hvor Bowie indspillede sange - deriblandt hittet "Heroes", vil fredag mindes Bowie med et særligt arrangement - muligvis med en åben, offentlig fest og live musik.
