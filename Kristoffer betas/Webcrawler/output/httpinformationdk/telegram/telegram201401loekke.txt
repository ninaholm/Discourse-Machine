Løkke står solidt efter stor rød nedtur
Der er stort blåt flertal bag Lars Løkke som statsminister i Voxmeters ny måling, hvor de røde partier viger.


 Venstres formand Lars Løkke Rasmussen kan regne med blive statsminister igen, hvis man skal tro Voxmeters seneste meningsmåling for Ritzau. Han støttes af et solidt blåt flertal, fordi to regeringspartier taber terræn.
96 blå mandater støtter Lars Løkke som statsminister, mens Helle Thorning-Schmidt (S) kun kan mønstre 79 mandater. Hun rammes af, at både Socialdemokraterne og SF går tilbage. Selv Enhedslisten mister opbakning, mens De Radikale går frem.
Socialdemokraterne får kun støtte fra 21,5 procent af vælgerne. Det er over ét procentpoint mindre end ved målingen i december. Partiet står kun til 38 mandater, seks færre end ved folketingsvalget.
SF svinder stadig med støtte fra kun 4,3 procent af vælgerne i målingen. Det er knap fem procentpoint mindre end ved valget, og giver kun SF otte mandater som Folketingets mindste parti.
Enhedslisten har hidtil lukreret på SF's svindsot, men fremgangen er stoppet. Liste Ø mister over ét procentpoint i forhold til målingen, så støtten er på 9,5 procent eller 17 mandater. Det er dog stadig valgresultatet på 6,7 procent.
Kun De Radikale går frem i forhold til december. De får 9,1 procent. Det er knap ét procentpoint mere end for en måned siden og giver 16 mandater. Ved valget i 2011 fik de dog 9,5 procent og 17 mandater.
Thornings 79 røde mandater matches af Venstre og Dansk Folkeparti. Lars Løkke kan glæde sig over 28,5 procent af stemmerne - et halvt procentpoint mere på en måned. Det giver Venstre 50 mandater samt 29 mandater fra Dansk Folkeparti.
Her fortsætter DF's partiformand Kristian Thulesen Dahl fremgangen med ét procentpoint til 16,2 procent.
De Konservative går lidt frem til 4,5 procent af stemmerne, mens Liberal Alliance viger lidt til 5,4 procent.
Voxmeter har 13.-19. januar telefonisk spurgt 1035 repræsentativt udvalgte vælgere. Godt 20 procent var i tvivl om partivalget, og målingens statistiske usikkerhed er +/- 2,8 point.
