Københavns Brandvæsen ind i varmen



 Et enigt regionråd for Region Hovedstaden har på et møde torsdag aften besluttet at løse det svenske selskab Samariten Ambulans AB fra dets bud på fire beredskaber ud af Region Hovedstadens i alt 44 udbudte beredskaber. 
 I november vandt Samariten fire beredskaber i dele af København, da det svenske firma havde givet det mest fordelagtige bud. Region Hovedstaden kunne derfor ifølge udbudsreglerne ikke tage et andet bud. 
 Da der nu er opnået aftale med Samariten om at løse selskabet fra dets bud, har Region Hovedstaden herefter tildelt Københavns Brandvæsen opgaven, idet Københavns Brandvæsen var eneste anden byder i dette område.
 - Det overordnede hensyn er, at vi får et sikkert og godt beredskab, og det ønsker vi politikere ikke at gå på kompromis med,
siger regionsformand Vibeke Storm Rasmussen (S).
 Region Hovedstaden oplyser, at det bliver Falck A/S, der kommer til at stå for ambulancekørsel i størstedelen af regionen, mens Frederiksberg Brandvæsen skal køre på Frederiksberg og i Vanløse.

