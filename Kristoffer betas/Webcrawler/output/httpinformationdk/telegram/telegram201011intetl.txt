Intet livstegn fra kulmine i New Zealand
Stor gaskoncentration i newzealandsk kulmine får håb om overlevende blandt de 29 indespærrede til at svinde.


 Et borehul, der er brudt igennem tæt på det sted, hvor 29 kulminearbejdere er indespærret i New Zealand, viser, at der er et meget højt indhold af gas og meget lidt ilt tæt på, hvor mændene menes at opholde sig, oplyser myndighederne.
- Det er ikke sikkert at sende redningshold ned i minen på nuværende tidspunkt, siger politiinspektør og redningskoordinator Gary Knowles på et pressemøde.
Luften, der strømmer op fra borehullet, viser et højt indhold af kulilte og metan, mens iltindholdet er lavt.
Der har ikke været nogen kontakt med de indespærrede minearbejdere, siden minen blev rystet af en kraftig eksplosion fredag.
