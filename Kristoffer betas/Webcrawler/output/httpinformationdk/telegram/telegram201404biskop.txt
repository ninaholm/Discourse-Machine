Biskop kritiseret for overdådigt hjem: Sælger palæ
Pengene fra salget af den knap 12 millioner kroner dyre bolig vil gå til det katolske samfund, lyder det.


 En amerikansk ærkebiskop har modtaget så meget kritik for sit overdådige palæ, at det nu er sat til salg.
Kritikken af ærkebiskoppen i Atlanta, Wilton Gregory, kommer efter, at en tysk biskop er trådt tilbage på grund af sin luksuriøse livsstil.
Pengene fra salget, der ventes at indbringe knap 12 millioner kroner, skal gå til "det katolske samfunds behov", skriver 66-årige Gregory i en pressemeddelelse.
- Jeg vil gerne takke de sognebørn, hvis bønner, råd og bekymringer har bragt dette emne frem i lyset og sikret, at deres ærkebiskop er ordentligt afstemt i forhold til den vigtige symbolisme ved simple handlinger, lyder det i erklæringen.
Gregory fortæller, at han forlader sit nye hjem tidligt i maj, og at han muligvis flytter ind i en mindre ejendom, der ejes af bispedømmet.
Palæet, der skal sælges, er på omkring 585 kvadratmeter, og deraf er cirka 65 kvadratmeter biskoppens private gemakker, fortæller en talskvinde til Reuters.
Resten af boligen bliver brugt til arrangementer og møder, men kontroversen over boligen er blevet distraherende for kirken, siger talskvinden.
I marts accepterede pave Frans, at den omstridte biskop i den tyske by Limburg, Franz-Peter Terbartz van Elst, trådte tilbage, efter at denne var blevet voldsomt kritiseret for sin luksuriøse livsstil og ødsle forbrug på en bolig til 31 millioner euro (231 millioner kroner).
Den 53-årige biskop havde blandt andet brugt den katolske kirkes pengekasse til at erhverve sig et særligt badekar til 15.000 euro (112.000 kroner) og et walk-in-klædeskab til 350.000 euro (omkring 2,6 millioner kroner).
Pave Frans har understreget nødvendigheden af, at den katolske kirkes præster udviser ydmyghed og nøjsomhed.
