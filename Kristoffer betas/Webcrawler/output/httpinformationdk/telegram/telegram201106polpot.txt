Pol Pots lejesvende tiltales for folkedrab
De sidste fire overlevende Røde Khmer-ledere fra Pol Pots rædselsregime i Cambodja er stillet for retten.


 De sidste fire højtstående overlevende medlemmer af Cambodjas morderiske Røde Khmer-regime blev mandag stillet for en domstol for krigsforbrydelser.
Det sker tre årtier efter, at deres "år nul"-revolution markerede et af de mørkeste kapitler i det 20. århundrede.
De tiltalte, alle gamle og svagelige, var med i inderkredsen hos afdøde Pol Pot. Den fransk uddannede arkitekt bag De Røde Khmerers ultramaoistiske "Killing Fields"-revolution, som har kostet skønsmæssigt 1,7 millioner cambodjanere livet fra 1975-1979.
"Bror nummer to" Nuon Chea, tidligere præsident Khieu Samphan, eksudenrigsminister Ieng Sary og Ieng Thirith, der er tidligere socialminister, viste ingen tegn på følelser, da sagen blev fremlagt for en fyldt sal i det FN-støttede tribunal. Det blev også sendt på tv.
Næsten en fjerdedel af Cambodjas befolkning blev udslettet under De Røde Khmerer. De blev torteret, henrettet, sultet og udmattet til døde. Stort set hver eneste nulevende cambodjaner har mistet familiemedlemmer, og nu vil de vide hvorfor.
- Jeg har mistet tre børn, min far og min mand, siger Som Hoeun, en 66-årig landsbybeboer fra den sydlige provins Kompong Speu, mens hun står i kø for at få en plads i retssalen.
- Det har været værd at vente på at se Pol Pots toplakajer stillet for retten. Selv om det har varet længe, så har jeg altid haft håbet om, at retfærdigheden vil ske fyldest, tilføjer hun.
De fire er tiltalt for at have begået forbrydelser mod menneskeheden og folkedrab, ligesom de er anklaget for en lang stribe af forbrydelser mod både cambodjanske og internationale love, herunder drab, slaveri, religiøs og politisk forfølgelse, umenneskelig behandling og ulovlig fængsling.
 Alle fire tiltalte nægter sig skyldige.
