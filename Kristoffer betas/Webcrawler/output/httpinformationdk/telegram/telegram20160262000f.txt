62.000 flygtninge ankom til Grækenland i januar
I samme måned druknede 360 flygtninge og migranter i Middelhavet, oplyser organisation for migration.


 I januar ankom 62.000 flygtninge og migranter til Grækenland.
Det er ifølge Den Internationale Organisation for Migration (IOM) "mange gange flere end det antal, vi så for et år siden".
I samme måned druknede 360 flygtninge og migranter på deres vej over Middelhavet, viser nye tal fra IOM.
Tallene bliver offentliggjort samme dag, som ni personer, heriblandt to babyer, er blevet fundet druknet ud for kysten fra det vestlige Tyrkiet.
Ifølge den tyrkiske kystvagt druknede de, da deres båd på vej til Grækenland delvist kæntrede.
Det lykkedes to personer fra båden at redde sig selv i land ved at svømme ind til kysten.
EU har truet med at smide Grækenland ud af Schengen-samarbejdet, hvis ikke myndighederne får styr på kontrollen med landets ydre grænser.
