Roaming-priser i EU nedsættes før sommerferien
Fra 1. juli bliver det halvt så dyrt at bruge mobilen til at gå på nettet i udlandet. Også sms-priser daler.


 Netop som tusinder af EU-borgere har pakket kufferten for at tage på ferie i et andet land i unionen, bliver loftet sænket for, hvor meget det må koste at gå på internettet på mobiltelefonen i udlandet, oplyser EU-Kommissionen.
Høje priser på internetbrug har ellers gjort det til en vane for de fleste at slå roamingknappen på telefonen fra, så snart man sætter sig ind i flyveren. Men fra 1. juli vil det tilladte prisloft for databrug falde fra cirka tre en halv krone per megabyte til cirka halvanden krone.
Derudover vil de højst tilladte priser for telefonopkald fra udlandet falde med omkring 35 øre per minut, mens loftet for prisen på en sms bliver sat ned med 14 øre.
Siden 2007 har en EU-aftale gradvist sænket loftet på priser for roaming, og det er meningen, at roamingafgifterne helt skal forsvinde.
EU-kommissær for den digitale dagsorden Neelie Kroes mener, at faldet fra tirsdag i næste uge vil gøre en forskel for mobilbrugerne. Men hun er alligevel ikke helt tilfreds.
- Det store fald i roamingafgifter vil gøre en stor forskel for os alle sammen denne sommer. Men det er ikke nok. Hvorfor skal vi overhovedet have roamingafgifter i det indre marked?
- Ved slutningen af året håber jeg, at vi vil se, at der bliver indgået en aftale om fuldstændig at stoppe roamingafgifter. Parlamentet har gjort sit, nu er det op til medlemslandene at lukke aftalen, siger hun.
Kroes henviser til, at EU-Kommissionen har foreslået at afskaffe gebyrer på roaming fra 2015, hvilket EU-Parlamentet har stemt ja til. Dog mangler der endnu en godkendelse fra EU's 28 medlemslande.
Og før forslaget er forhandlet på plads med dem, og det er godkendt i ministerrådet, kan der være lang vej til et helt rødt lys for afgifter på databrug.
Ifølge kommissionen vil mobiludbydere i EU også kunne tilbyde kunderne en aftale fra 1. juli, som går ud på, at man på sin ferie, hvor det er muligt, kan vælge mellem lokale udbydere af datatjenester. På den måde kan man sammenligne priser og vælge det billigste tilbud.

