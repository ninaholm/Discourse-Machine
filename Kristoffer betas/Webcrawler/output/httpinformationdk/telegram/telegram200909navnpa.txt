Navn på dræbt soldat offentliggjort



 Den nygifte Steffen Bloch Larsen blev det 26. danske offer i krigen i Afghanistan. Forsvaret har netop offentliggjort navnet på den 23-årige soldat, som blev dræbt under en fodpatrulje lørdag i Helmand-provinsen.
 Venner og kolleger blandt de danske soldater i Afghanistan beskriver Steffen Bloch Larsen som en god kammerat.
 - Vores ven, Steffen, var en meget positiv, empatisk og hjælpsom person, der altid drog omsorg for andre før sig selv. En person der altid gav mere, end hvad han forlangte af andre, skriver vennerne i mindeordene.
 Steffen Bloch Larsen efterlader sig en kone, som han blev gift med i sommer.
