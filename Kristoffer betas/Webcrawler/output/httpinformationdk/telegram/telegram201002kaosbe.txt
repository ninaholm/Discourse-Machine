Kaos i belgisk togdrift efter dødsulykke



 Togdriften i Belgien er fortsat præget af aflysninger og store forsinkelser efter den voldsomme togulykke nær hovedstaden Bruxelles, der dræbte 18 mennesker.
Eurostars højhastighedstog mellem Storbritannien og Bruxelles er indstillet på andet døgn, og togene mod den franske by Lille kører med store forsinkelser.
De franske højhastighedstog fra Thalys, som kører til både Frankrig, Tyskland og Holland har også været ramt.
I en erklæring på sin hjemmeside skriver Eurostar: 
- Vi anbefaler, at du udsætter eller annullerer din rejse, hvis du skal til Bruxelles tirsdag den 16. februar.
Selskabet lover, at passagererne kan bytte deres billetter eller få dem refunderet. 
Eurostars togdrift til Paris har ikke været påvirket.
En undersøgelse af ulykken er nu sat i værk, og den skal klargøre, hvad der præcis skete, da de to passagertoge bragede frontalt ind i hinanden midt i myldretiden mandag morgen.
55 mennesker blev alvorligt såret i ulykken, mens yderligere 89 personer har lidt mindre skader. 
Mandag aften meddelte de belgiske myndigheder, at 15 mænd og tre kvinder var omkommet.
Det vil formentlig vare to-tre dage, før vragdelene af de to passagertog kan fjernes helt fra skinnerne.
