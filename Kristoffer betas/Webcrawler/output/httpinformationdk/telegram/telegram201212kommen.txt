Kommentator: Elbæk manglede opbakning og hjælp
Uffe Elbæk faldt som minister, selv om hans udåd er af en mindre karakter, mener politisk kommentator.


 Den afgående radikale kulturminister Uffe Elbæk har ikke fået den opbakning og hjælp, som han burde have haft. Ikke mindst i forbindelse med samrådet tirsdag i Folketingets Kulturudvalg.
Det mener politisk kommentator Lotte Hansen.
- Til sådan et samråd burde der have været nogle rigtig stærke folk, der havde "klædt ham på".
- Der er ingen tvivl om, at i en situation, hvor regeringen fremlægger en folkeskolereform, så vil oppositionen gerne ødelægge det med at få det hele til at handle om en personsag, siger hun til Ritzau.
Lotte Hansen mener godt, at Uffe Elbæk kunne have overlevet som minister.
- Jeg synes ikke, han havde behøvet at gå af i dag. Selve udåden i det, han har begået, havde en mindre karakter, siger hun.
Uffe Elbæk blev tirsdag voldsomt kritiseret for, at han i samrådet med Folketingets Kulturudvalg først fortalte, at han ikke på noget tidspunkt var blevet advaret af embedsfolk mod at placere arrangementer på AFUK, og så alligevel senere i forløbet oplyste, at han blev advaret efter det femte arrangement.
- Det er enormt vigtigt, om han er blevet advaret eller ej, men det er lige så vigtigt, at han rettede sig efter advarslen og stoppede med at lave arrangementer på AFUK.
- Det mest uheldige, han begik på samrådet, var at han kom med den oplysning sent. Men jeg kan ikke helt se, hvordan det kan være så afgørende, siger Lotte Hansen.
Hun undrer sig lidt over, at regeringens støtteparti Enhedslisten har været så ivrige i sagen.
- Enhedslisten svingede voldsomt med sablen i forhold til, hvad de ville gøre, hvis der var det mindste at komme efter i en rigsrevisionssag. Men nogen gange skal det politiske system passe på med at hoppe med på mediernes hidsighed.
- Når et støtteparti er ude og fælde en forhåndsdom over en minister, så skal medierne reagere, for så har ministeren ikke et parlamentarisk grundlag bag sig. Men partilederne behøver ikke være mere bange end det, siger hun.

- Det er altid let at hoppe med på sådan en mediestorm, men jeg synes godt, de kunne have bakket Elbæk mere op, og i hvert fald burde ministeriet have advaret ham noget før, siger Lotte Hansen.
 Når Elbæk vælger at gå af, så er det ifølge Lotte Hansen formentlig mest fordi, der er opstået tvivl om hans driftsikkerhed som minister.
- Det handler om, hvordan han håndterer en dårlig sag. Jeg tror mere, at det er det, der har ramt ham, end det er sagen i sig selv, siger hun.
