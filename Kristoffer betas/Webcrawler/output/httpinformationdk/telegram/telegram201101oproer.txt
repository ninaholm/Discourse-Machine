Oprørere har overfaldet svenske jægere
En gruppe svenske vildsvine-jægere er ofre for urolighederne i Tunesien. De blev overfaldet foran deres hotel.


 Ni svenske vildsvine-jægere, der søndag blev overfaldet og berøvet af en folkemængde i Tunesien, flyver hjem til Sverige tirsdag. De er alle i live, men forlader landet med kvæstelser, skrammer og blå mærker.
- Jeg har to-tre brækkede ribben og ondt i knæene og albuerne, siger den 45-årige Anders Öberg fra Uppsala.
Han er en af de svenske jægere, der søndag blev overfaldet og frarøvet penge og mobiltelefoner under urolighederne i Tunis. Svenskerne blev angrebet af en folkemængde foran deres hotel, da de kom tilbage i taxi, efter at deres flyvning var blevet aflyst.
Svenskerne selv siger, at de reddede livet, fordi der var militær til stede. Folkemængden kan have været en del af den borgergarde, der til støtte for den landflygtige præsident Ben Ali har været med til at skabe kaos i Tunis.
En teori går ud på, at en af taxichaufførerne, som har set svenskernes våbentasker, har givet angriberne et tip om de svenske jægere.
- Det, tror jeg, er tilfældet, siger Öberg.
Svenskerne, der ikke kom i luften søndag, kunne heller ikke komme hjem mandag, men klokken ni tirsdag morgen sker det. Ifølge Anders Öberg vil svenskerne med politieskorte blive kørt fra hotellet til lufthavnen.
Öberg siger, at ingen af svenskerne blev livsfarligt kvæstet, men at episoden var stærkt rystende.
- Vi vil bare hjem nu, siger han.
