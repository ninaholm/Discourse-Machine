V og DF: IC4-passagerer er ikke forsøgsdyr
DSB skal ikke lave testkørsler med passagerer i ufærdige IC4-tog, mener trafikordførerne fra Venstre og DF.


 DSB vil sende ufærdige IC4-tog på skinnerne for lettere at kunne identificere togenes fejl. Men det kan de ikke være bekendt, mener Venstre og Dansk Folkeparti.
- Passagerne skal ikke være prøveklude. Hvis man sætter togene i drift i en køreplan, skal man være sikker på, at det er pålideligt, siger Venstres trafikordfører.
Han henviser til, at de IC4-tog, der indtil videre har været sat i drift, har været ramt af nedbrud og medført forsinkelser.
- Det er utåleligt, at vi har set 3 ud af 10 tog bryde ned. Hvis vi sætter dem i drift, så skal det være ud fra, at de er regelmæssige og sikre, og så er en regularitet på 70 procent helt uacceptabel, mener Kristian Pihl Lorentzen.
Hos Dansk Folkeparti vil trafikordfører Kim Christiansen heller ikke byde passagererne ufærdige tog.
- Når man tester, så er det uden passagerer. Man sætter ikke tog ind til at fragte passagerer, som ikke er sikkerhedsmæssigt godkendt og klar til det, mener han.
Han frygter, at testkørslen vil medføre endnu flere gener for passagerne, end de allerede har oplevet med IC4-togene.
- Vi skal have de her tog til at fungere, før de skal ud at køre med passagerer. Vi skal ikke ud og skabe flere problemer end dem, vi har i forvejen, fastslår Kim Christiansen.
Hos DSB erkender koncerndirektør Frank Olesen, at prøvekørslerne kan komme til at gå ud over passagererne.
- Vi skal have togene mere og tidligere ud at køre med kunder for ad den vej hurtigst muligt at fange problemerne og få dem rettet, og det vil beklageligvis have nogle gener for kunderne, siger Frank Olesen, som dog påpeger:
- Til gengæld vil IC4-togene på den måde hurtigere blive fejlrettet - til stor glæde for de danske togpassagerer, siger han.
