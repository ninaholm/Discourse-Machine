Castro takker nej til Obamas almisser



 Cubanerne har ikke brug for almisser og velgørenhed fra USA. 
 Det fastslår Cubas tidligere leder, Fidel Castro, få timer efter, at den amerikanske præsident, Barack Obama, i aftes bekendtgjorde at lempe på rejserestriktioner og pengeoverførsler fra USA til den kommunistiske østat. Men Obama undlod at løfte den langvarige handelsblokade, som blev indført kort tid efter den cubanske revolution i 1959, som bragte Fidel Castro til magten i Havana.
 - Ikke et ord blev sagt om blokaden, som er den mest ondskabsfulde af alle restriktioner, skriver Castro i en artikel, offentliggjort på den statslige hjemmeside Cubadebate.
 Den aldrende revolutionsleder, som sidste år overdrog magten til sin bror Raul, sender også et godt råd til Obama, inden denne senere på ugen rejser til et syd- og nordamerikansk topmøde i Trinidad.
 - Obama bør bruge sine talenter til at iværksætte en konstruktiv politik, som kan sætte en stopper for det, der er mislykket i snart 50 år, skriver den 82-årige Castro.
