Kammeradvokat: Kommuner overvurderede flere boliger
Andelen af overvurderede boliger var størst, da kommunerne havde opgaven frem for staten, som har opgaven nu.


 En større andel af danskernes boliger blev overvurderet, da kommunerne stod for opgaven, i forhold til i dag, hvor staten via Skat står for at vurderer danskernes ejendomme til brug for betaling af ejendomsværdiskat og grundskyld.
Det viser beregninger fra Skat ifølge Kammeradvokaten ved Steffen Sværke, som dermed kaster ny viden på de kontroversielle fejlvurderinger, som har gjort, at en række danskere har betalt for meget i boligskat.
- De nu fremkomne beregninger fra Skat synes altså at vise, at andelen af "overvurderede" ejendomme på intet tidspunkt har været højere, end det var umiddelbart før Skats overtagelse af vurderingsopgaven, skriver Steffen Sværke.
Opgaven med at vurdere boligernes værdi blev ved lov i 2002 flyttet fra kommunerne til skattemyndighederne med virkning fra 2003.
Den daværende skatteminister Svend Erik Hovmand (V) blev advaret om at give vurderingsopgaven til staten, men Skat tal viser, at 35 procent af boligerne var overvurderet i det sidste år med kommunale vurderinger.
I 2001 var 30 procent af boligerne overvurderet, og niveauet for overvurderede boliger har cirka været det samme siden, oplyser Kammeradvokaten, men altså aldrig over 2002.
I de meget omtalte fejlvurderinger i 2011 var 30 procent af danskernes boliger overvurderet, men det er efter en manuel revidering udført af 45 ansatte hos Skat.
Kammeradvokaten påpeger i sin udtalelse, at en sådan revidering ikke har fundet sted af 2002-vurderingerne.
 Rigsrevisionen har tidligere kritiseret i alt seks skatteministre, som Danmark har haft siden 2003.
Det er fire Venstre-ministre fra den tidligere regering- Svend Erik Hovmand, Kristian Jensen, Troels Lund Poulsen og Peter Christensen.
Samt den nuværende regerings to skatteministre, Holger K. Nielsen (SF), og dennes forgænger, den tidligere SF'er Thor Möger Pedersen (S).
Noget tyder dog på, at det lige siden 2001 har været stort set samme andel af overvurderede ejendomme.
