Yemen beder oprørere indgå våbenhvile



 For at få afsluttet en langvarig væbnet konflikt i det nordlige Yemen har landets regering afleveret et forslag til en våbenhvile til shiamuslimske oprørere.
- Regeringens sikkerhedskomité har afleveret en tidsplan for en våbenhvile til oprørslederen Abdul-Malik al-Houthi. Hvis han underskriver planen, er krigen slut, siger Abdul-Karim al-Iryani, chefrådgiver for Yemens præsident, Ali Abdullah Saleh.
For at overvåge våbenhvilen skal der nedsættes en komité, hvor der er repræsentanter for både regeringen og oprørerne.
Oprørerne siger, at de er parat til en våbenhvile, hvis regeringen opfylder nogle betingelser. Tjekposter rettet mod oprørerne skal fjernes, regeringsstyrker skal tilbage på deres kaserner, og der skal opnås enighed om, hvad der skal ske med anholdte oprørere.
Regeringen stiller som betingelse, at oprørerne stopper den væbnede kamp, afleverer våben, som er stjålet fra regeringshæren, og stopper væbnede aktiviteter på grænsen til nabolandet Saudi-Arabien.
Regeringen afviste en våbenhvile fra oprørerne i sidste uge, da oprørerne ikke ville love at stoppe angreb mod netop Saudi-Arabien.
Konflikten mellem regeringshæren og oprørerne i det nordlige Yemen begyndte i 2004 og tog til i styrke i fjor. Oprørerne siger, at regeringen diskriminerer befolkning økonomisk, religiøst og socialt.
Regeringen i hovedstaden Sanaa har også problemer i den sydlige del af landet. Her vil stærke kræfter bryde med Sanaa og danne en selvstændig stat.
