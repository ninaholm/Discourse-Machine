Statsoverskud væk ved lav oliepris



  Danmarks rekordstore offentlige overskud kan næste år svinde som dug for solen, hvis olie i 2009 stadig handles under 40 dollar tønden. Den ekstremt lave oliepris ligger langt under en tredjedel af prisen, da olien i sommer blev handlet til toppriser over 140 dollar tønden. En lav oliepris kan slå bunden ud under statsfinanserne.
 Det vurderer chefanalytiker Martin Madsen fra Arbejderbevægelsens Erhvervsråd (AE-Rådet) overfor Ritzau. Han understreger, at AE-Rådet venter, at olieprisen stiger igen over 40 dollar trods finanskrisen, fordi vækstmarkederne Kina og Indien vil efterspørge mere olie. Det Internationale Energiagentur, IEA, regner også med højere oliepriser, påpeger han.

