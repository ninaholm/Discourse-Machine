Syv ministre ryger ud af regeringen



 Syv ministre får silkesnoren af Lars Løkke Rasmussen og forlader regeringen efter tirsdagens regeringsrokade.
Rokaden har være ventet længe, og blev sat i gang, da forsvarsminister Søren Gade (V) valgte at forlade sin post på grund af skandalerne i forsvaret.
Men rokaden betyder også farvel til en stribe andre ministre, heriblandt nogle af dem, der har været med på regeringsholdet fra VK-regeringens start.
Skatteminister Kristian Jensen (V) bliver gruppeformand i Folketingsgruppen, videnskabsminister Helge Sander (V) forlader sit ministerium og Ulla Tørnæs (V) fratræder som minister for udviklingsbistand.
Rokaden betyder også farvel til ministerbilerne for minister for fødevarer, landbrug og fiskeri, Eva Kjer Hansen (V), sundhedsminister Jakob Axel Nielsen (K), og kulturminister Carina Christensen (K).

