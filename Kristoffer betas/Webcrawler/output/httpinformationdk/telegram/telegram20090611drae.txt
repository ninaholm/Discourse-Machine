11 dræbt ved selvmordsterror



 Det var en meget kraftig selvmordsbombe, der i aften blev sprængt på det femstjernede hotel Pearl Continental i Peshawar i det nordvestlige Pakistan, siger politiet.
 Attentatet kostede mindst 11 mennesker livet, heraf to udlændinge, oplyser en provinsminister, der ikke vil afsløre udlændingenes nationalitet.
 Embedsmænd i byen taler om 34 sårede, mens lokalt tv siger, at 50 er såret. Tv-rapporter siger, at en franskmand er blandt de sårede, mens tyske medier siger, at en tysker kan være såret.
 Ifølge tv-stationen Geo er et parlamentsmedlem og en provinsminister også blandt de sårede.
 Der var umiddelbart efter eksplosionen usikkerhed om, hvorvidt det var en selvmordsaktion eller en fjernstyret bombe. Vidner siger, at der blev skudt umiddelbart før eksplosionen.
 En kilde i byens administration siger, at bomben blev bragt ind på hotellet i en bil, som kørte hen til hotellets vareindlevering. Her gik bomben af og satte hotellet i brand.
 Hotellet ligger nær en militærbase og et regeringskontor og bruges af blandt andre udlændinge, der besøger Peshawar.
 Peshawar er i forvejen kendt for at være et sted, hvor der kan være terror, og hvor specielt udlændinge skal passe meget på. En redningsarbejder sagde til Geo, at der på hotellet var flere sårede udlændinge.
 - De er ikke parat til at tro os. Politiet vil komme og hente dem til hospitalet, sagde redningsarbejderen.
 Pakistan har været skueplads for en bølge af bombeattentater i den seneste måneds tid, efter at sikkerhedsstyrker i slutningen af april iværksatte en offensiv for at tvinge Taliban-militante ud af Swatdalen og nærliggende distrikter i det nordvestlige Pakistan.
