Netto: Ja tak til ledige akademikere
Netto vil gerne have ansøgninger fra de mange ledige akademikere, men der er langt fra arbejde til alle.


 Hos Dansk Supermarked ser man gerne, at de mange arbejdsløse akademikere sender ansøgninger til de ledige stillinger i Bilka, Netto og Føtex. Men dermed ikke sagt, at der er garanti for et job bag kassen.
I Jyllands-Posten lørdag er budskabet fra beskæftigelsesminister Mette Frederiksen (S) og uddannelsesminister Morten Østergaard (R) i Jyllands-Posten, at de akademiske arbejdsløse skal "tage job i Netto". Men det er ikke nødvendigvis så nemt, som man tror.
- Uanset hvem man er, eller hvilken uddannelsesbaggrund man har, er der på ingen måde garanti for at man kan få et job hos os, selv om man ansøger. Men vi ansætter jo stadig rigtig mange, siger kommunikationsdirektør hos Dansk Supermarked, Finn Lund Andersen.
Dansk Supermarked ansatte cirka 11.000 nye medarbejdere i 2011, men de havde også cirka 140.000 ansøgninger at vælge imellem.
Ifølge kommunikationsdirektøren er der konstant et udbud af 230-260 ledige stillinger i supermarkedsbranchen. Men selv om mange tror, at branchen er en "job-garanti-branche", så kigger krisen frem i kulissen.
- Der er kamp om pladserne også i den her branche. Der er mange job, og der er job hele tiden, men der er også mange om pladserne. Der er nogle stillinger, der er 50 ansøgninger, til og så er der nogen, der kun får fem ansøgninger, konstaterer Finn Lund Andersen.
Selv om arbejdsmarkedsforsker Flemming Ibsen mener, at det er spild af ressourcer at sende langtidsuddannede i Netto, så vil jobbet i grøntsagsafdelingen ikke være for livet. Der vil nemlig igen blive brug for de akademiske kræfter, når krisen damper af.
- Ifølge politikerne vil der på et tidspunkt mangle akademisk arbejdskraft, og derfor handler den store ledighed om mangel på vækst og arbejde lige nu. På et tidspunkt vil den private- og offentlige sektor begynde at ansætte igen, siger Flemming Ibsen.
