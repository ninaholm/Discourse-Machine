Kommuner kommer med stort sparekatalog
Formanden for KL, Jan Trøjborg (S), kommer med et større sparekatalog til forhandlingerne med regeringen om deres økonomi for 2011.


 KL-formand Jan Trøjborg (S) møder op til forhandlingerne med finansminister Claus Hjort Frederiksen (V) med et større sparekatalog under armen.
- Vi har mange gode ting med i posen. Vi har faktisk et helt katalog med 30 forslag med til mødet, siger Jan Trøjborg på vej ind det første møde om kommunernes økonomi for 2011.
Mødet kommer efter flere ugers stillingskrig, beskyldninger og kritik. Finansminister Claus Hjort Frederiksen (V) har længe afvist at mødes med kommunerne, efter at deres endelige regnskaber viste, at de havde brugt 4,9 milliarder kroner mere sidste år end budgetteret. 
Jan Trøjborg understreger, at han kommer med flere gode forklaringer på, hvorfor de har brugt flere penge.
- Det er primært socialområdet, som har hovedansvaret for overskridelsen, siger Jan Trøjborg.
Han påpeger, at han vil tage op med regeringen, hvordan de kan tilpasse det udgiftspres, som er på området. 
- Så kan det være nødvendigt med lovgivningsændringer og et lavere serviceniveau, siger Jan Trøjborg.
På forhånd har regeringen taget besparelser på fire milliarder af bordet og kræver i stedet, at kommunerne skal nøjes med den samme sum penge, de får i dag plus løn- og prisfremskrivninger. Det er den såkaldte nulvækst.
Regeringen har samtidig også varslet stadig skrappere sanktioner over for de kommuner, der ikke holder aftalen, men bruger flere penge eller sætter skatten op.

