På kant med menneskeretten: Skat går hårdt til pensionist
Skat kritiseres for at være tæt på at overtræde menneskerettighedskonvention i millionsag mod udlandsdansker.


 Skat er under kritik for at sætte helt grundlæggende rettigheder for skatteborgerne ud af spil i en sag mod en dansk pensionist i Monaco. Det skriver Jyllands-Posten.
Skat rejste sidste år et skattekrav mod kvinden på 27 millioner kroner og har helt usædvanligt forsøgt at sikre sit krav ved at gøre udlæg i de cirka 200.000 kroner, som hun har indbetalt til den advokat, der skal føre hendes sag.
Dermed er Skat reelt i færd med at fratage kvinden muligheden for at forsvare sig, lyder kritikken fra flere sider, og metoden er måske i strid med Den Europæiske Menneskerettighedskonvention, vurderer Dansk Institut for Menneskerettigheder (DIM).
Konventionen fastslår, at alle skal have ret til en retfærdig rettergang, og at man skal kunne forsvare sig med juridisk bistand, som man selv har valgt.
- Det er et væsentligt princip, at man ikke må vanskeliggøre borgerens mulighed for at få et effektivt forsvar, og hvis man tager de penge, som var beregnet til advokaten, kan det være et problem, siger instituttets chefkonsulent, Christoffer Badse, til Jyllands-Posten.
Lektor i skatteret på Aalborg Universitet Thomas Rønfeldt mener, at sagen illustrerer et klart retssikkerhedsmæssigt problem.
Brancheorganet Danske Advokater finder sagen så principiel, at den for første gang i organisationens historie har besluttet at intervenere i en verserende retssag for at fremlægge branchens synspunkter.
