2013 fejres med blændende fyrværkerishow verden rundt
Rundt omkring på kloden har man på behørig vis sagt farvel til det gamle år og budt det nye velkommen.


 Verdensbyer fra Hongkong til London har alle budt nytåret velkommen med overdådigt fyrværkeri og festivitas.
Gildet startede for alvor i sommervarme Sydney, Australiens største by, som er ti timer foran danske himmelstrøg.
Da klokken slog midnat, sluttede ventetiden for den enorme skare af turister og lokale sydneysidere, som havde ligget med tæpper og picnickurve gennem flere timer - mange helt siden formiddagen - i kampen om den bedste udsigt.
Og de ventede ikke forgæves. Da der var blevet talt ned fra ti, og 2013 tog sine første indåndinger, eksploderede et gigantisk festfyrværkeri over millionbyens to mest ikoniske bygningsværker; Harbour Bridge og Utzons operahus.
Syv ton fyrværkeri med omkring 100.000 knald blev skudt af, mens en mindre flåde af oplyste sejlskibe og restaurantbåde bølgede rundt i byens vidtforgrenede havn for at sikre sig den bedste udsigt.
I Hongkong blev den berømte Victoria Harbour oplyst af eksploderende raketter, og i Dubai var verdens højeste bygning, Burj Khalifa, centrum for festlighederne.
I den britiske hovedstad, London, trodsede titusinder af mennesker byens allestedsnærværende regnvejr for at se superpariserhjulet London Eye skifte farve - efterfulgt af et 11 minutters langt festfyrværkeri.
Og på Times Square, midt på skyskraberbydelen Manhattan i New York, var gaderne som altid fyldt med glade og feststemte mennesker, som deltog i den berømte nedtælling til midnat.
