Ni nordmænd holdes som gidsler i Algeriet
Koncernchef i Statoil bekræfter, at ni nordmænd er taget som gidsler i Algeriet.


 Ni nordmænd er gidsler hos de militante islamister, der har angrebet et gasanlæg i det sydlige Algeriet.
Det siger Lars Christian Bacher, som er koncernchef for international udvikling og produktion i olieselskabet Statoil, der er medejer af anlægget.
- Der er 12 af vores ansatte inde på området, som er eksponeret for terroristerne. Af dem er tre lokalt ansatte og ni er nordmænd, siger Lars Christian Bacher til tv-stationen NRK.
- Det er den mest alvorlige situation, Statoil nogensinde har oplevet, tilføjer Bacher.
Han vil af hensyn til sikkerheden ikke kommentere, om Statoil har talt med dem, som er taget til fange.
Han vil heller ikke kommentere, om Statoil forhandler med gidseltagerne.
Tidligere bekræftede Norges statsminister, Jens Stoltenberg, at der var 13 nordmænd blandt gidslerne i Algeriet. Det tal er nu nedjusteret til ni.
Det dramatiske angreb fandt sted onsdag morgen kort før klokken syv dansk tid, hvor en gruppe militante islamister stormede anlægget.
- Situationen i Algeriet er alvorlig og uoverskuelig, siger Stoltenberg.
Statsministeren oplyser, at det norske udenrigsministerium har sendt et udrykningsteam til Algeriet for at bistå ambassaden.
- Vi ser meget alvorligt på situationen. Men på nuværende tidspunkt ønsker vi ikke at spekulere i motiver eller hvem, der står bag, forklarer Stoltenberg.
De norske gidsler er alle ansat i olieselskabet Statoil, der havde 17 medarbejdere på anlægget, da de militante islamister slog til.
Det lykkedes fem af dem at bringe sig i sikkerhed i en militærlejr i nærheden.
Situationen inde på selve gasanlægget, som de militante islamister har angrebet, er fortsat ukendt.
Gasanlægget drives i fællesskab af Statoil, BP og det algeriske selskab Sonatrach.
