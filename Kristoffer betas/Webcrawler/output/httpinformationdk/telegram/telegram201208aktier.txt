Aktier: Vestas og Pandora er højdespringerne
De hårdt prøvede aktionærer i Vestas og Pandora fik tiltrængte kursstigninger i augusts aktiehandel.


 August bød endelig på lidt optimisme for de hårdtprøvede aktionærer i vindmøllekoncernen Vestas og smykkeproducenten Pandora.
Det har i nogen tid langt fra været en dans på roser at have sparepenge i Vestas- og Pandora-aktier, men i august har de to aktier således taget kraftig revanche.
Med stigninger på omkring 40 procent til hver aktie har de i den grad udkonkurreret resten af de toneangivende danske selskaber i C20-indekset.
- 2012 har været et miserabelt år for Vestas aktionærer, men i august har opkøbsrygter, spareprogrammer og ikke mindst et potentielt strategisk samarbejde med Mitsubishi Heavy Industries givet fornyet håb blandt investorerne.
Alene meddelelsen om, at Mitsubishi og Vestas er i dialog om muligheden for et strategisk samarbejde, fik aktien til at springe i vejret med næsten 20 procent.
- Dermed er det i august lykkedes at bremse den massive kurstilbagegang, siger aktieanalytiker i Spar Nord Mikkel Duus-Hansen.
Ligesom Vestas har smykkeproducenten Pandora haft en hård tilværelse på børsen med store kursudsving og store tab.
Men regnskabet i begyndelsen af august gav ifølge Mikkel Duus-Hansen investorerne troen tilbage.
- Regnskabet viste, at omsætningen har stabiliseret sig, og det forklarer en stor del af kursstigningen.
- Investorerne har nemlig været ramt af frygt for, at omsætningen ville svigte endnu en gang, forklarer Mikkel Duus-Hansen.
Modsat skuffer William Demant og Lundbeck med kursfald i størrelsesordenen ti procent. Samlet steg C20-indekset 1,25 procent i august.
De svage stigninger, der har præget hele C20-indekset i august, har primært været drevet af en tynd sommerhandel uden epokegørende nyheder, men Mikkel Duus-Hansen forudser, at fokus nu vil flytte sig tilbage på politikerne.
