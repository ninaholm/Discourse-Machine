Coldplay spiller på Roskilde Festival



 Et af verdens største rockbands spiller på årets Roskilde Festival. Coldplay er nu offentliggjort som det første navn på festivalen i 2009.
 Bandet gæster Roskilde Festival for første gang siden 2003. Dengang viste de forrygende form på Orange Scene. I 2009 har bandet valgt kun at spille på tre europæiske festivaler, nemlig Roskilde, Werchter og Arras. 
 - Vi er glade og stolte over, at Coldplay har valgt at spille sommerens eneste skandinaviske festivalkoncert hos os, lyder det fra festivalen i en pressemeddelelse. 
 Gennembruddet fik de fire englændere med albummet Parachutes fra 2000. Bandet er oplagte arvtagere efter U2, Oasis og Radiohead med deres storladne stadionrock og stjernebeskuende ballader. 
