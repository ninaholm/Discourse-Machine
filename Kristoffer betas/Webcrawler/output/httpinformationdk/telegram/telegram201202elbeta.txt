EL betaler kritisk kampagne mod Vestager
Vestager bliver alligevel beskyldt for at være i lommen på banker. Enhedslisten betaler omstridt kampagne.


 Efter pres fra regeringens øverste top valgte SF's og S's ungdomsorganisationer, SFU og DSU, i sidste uge at droppe en kritisk annoncekampagne rettet mod Margrethe Vestager og De Radikale for deres afvisning af en bankskat i EU.
Men økonomi- og indenrigsminister Margrethe Vestager slipper ikke for annoncens spørgsmål: "Er Vestager i lommen på bankerne?"
Socialistisk Ungdomsfront (SUF), som har en samarbejdsaftale med Enhedslisten, kører nemlig kampagnen alligevel. Og det sker med økonomisk støtte fra Enhedslisten.
- Jeg har godt hørt, at der har været rygter om, at den Socialdemokratiske ledelse har været vældigt involveret i at forhindre DSU og SFU i at køre en lignende kampagne, men det må de om.
- Vi ser ikke nogen grund til, at den kampagne ikke skal køre, siger gruppeformand for Enhedslisten Per Clausen.
Han mener, at kampagnen sætter fokus på en meget relevant oplysning i diskussionen om, hvorvidt der skal indføres en skat på finansielle transaktioner i Europa.
- Kampagnen sætter fokus på, at Det Radikale Venstre ud over at indtage det samme synspunkt som banksektoren også har fået støtte fra finanssektoren til at køre sin valgkamp på. Det er vigtigt at få åbenhed omkring, siger Per Clausen.
Ifølge Annika Holm Nielsen, der er talsperson og ledelsesmedlem for SUF, vil kampagnen gå i luften onsdag.
- En finansskat kan være et positivt værktøj til at begrænse spekulation. For os er det dog essentielt, at pengene bliver indkrævet af nationalstaterne og brugt til at forbedre almindelige menneskers hverdag, siger Annika Holm Nielsen i en kommentar.
Annoncen bliver bragt fra onsdag i Ekstra Bladet og Information under overskriften "Er Vestager i lommen på bankerne?". SUF vil desuden gennemføre en happening onsdag i København.
Her vil medlemmer af organisationen klæde sig ud som medlemmer af bankernes brancheorganisation Finansrådet og takke Margrethe Vestager for hjælpen med at undgå en bankskat i EU.
