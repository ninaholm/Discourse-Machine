Norge lægger afstand til Danmark om aktion i Syrien
Norges statsminister er bekymret over, at enkelte lande taler om militær aktion i Syrien uden mandat fra FN.


 Den norske statsminister, Jens Stoltenberg, afviser onsdag, at norske soldater skal deltage i en militær aktion i Syrien uden et mandat fra FN.
- Uden et FN-mandat er det ikke aktuelt for Norge at deltage. Et sådan mandat har vi fortsat ikke fået, og derfor er det uklart, hvilken type militær aktion der kan komme på tale, siger statsministeren til norsk P4.
Dermed lægger Stoltenberg afstand til blandt andre Danmark, hvor statsminister Helle Thorning-Schmidt (S) tirsdag åbnede op for, at danske soldater kan deltage i en militær aktion selv uden et FN-mandat.
Stoltenberg udtrykker bekymring for enkelte landes overvejelser om at angribe den syriske præsident, Bashar al-Assad, og hans styre uden om FN. Det er ikke nogen god løsning, mener han:
- Magtanvendelse er ikke et simpelt virkemiddel. I længden er der kun én løsning, og det er at forhandle sig frem til en politisk løsning i Syrien, som involverer oppositionen.
Jens Stoltenberg har onsdag talt i telefon med FN's generalsekretær, Ban Ki-moon, og bakket op om, at FN-inspektører i Syrien skal have fred til at danne sig et overblik over mulige løsninger på den blodige konflikt.
Ifølge Reuters er Tysklands kansler, Angela Merkel, og den britiske premierminister, David Cameron, onsdag nået til enighed om, at det syriske regime skal straffes for dets handlinger.
Merkel og Cameron håber dog, at FN's Sikkerhedsråd når til enighed om, hvilke konsekvenser den blodige konflikt skal have for den syriske præsident, Bashar al-Assad, og hans styre.
En række vestlige lande, blandt dem USA, har givet udtryk for, at en militæraktion mod Syrien er nært forestående.
