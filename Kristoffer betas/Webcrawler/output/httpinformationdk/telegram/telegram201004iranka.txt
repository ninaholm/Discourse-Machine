Iran kalder USA for atomforbryder
Irans åndelige leder langer ud mod USA, som han betegner som "atomforbryder". Irans præsident vil have smidt USA ud af det internationale atomenergiagentur.


 Irans åndelige leder, ayatollah Ali Khamenei, har stemplet USA som en "atomforbryder". Samtidig opfordrer Irans præsident, Mahmoud Ahmadinejad, til, at USA bliver suspenderet fra det internationale atomenergiagentur (IAEA).
Ved starten på en to dage lang atomkonference i Irans hovedstad, Teheran, betegnede Khamenei samtidig atomvåben som "haram" - det vil sige forbudt i henhold til islam.
Men Ahmadinejad gik skridtet videre og opfordrede til, at USA bliver suspenderet fra IAEA ved konferencen, der er Irans svar på det atomtopmøde, som USA's præsident, Barack Obama, holdt i sidste uge i Washington.
- Kun USA's regering har begået en atomforbrydelse, hed det i en erklæring fra Khamenei, der blev læst op ved konferencen.
- Verdens eneste atomforbryder lyver og præsenterer sig selv som værende modstander af spredning af atomvåben. Men USA har ikke for alvor gjort noget for at forhindre spredning, sagde Khamenei.
Ahmadinejad gik på sin side til angreb på den nuværende struktur i FN's Sikkerhedsråd, IAEA og ikke-spredningstraktaten NPT.
- En uafhængig gruppe, der planlægger og overvåger atomar nedrustning samt forhindrer spredning af atomvåben, bør etableres, sagde Ahmadinejad, da han åbnede konferencen.
Ahmadinejad tilføjede, at de lande, der "har, har brugt eller har truet med at bruge atomvåben, bør suspenderes fra IAEA. Særlig USA, der brugte våben, produceret af atomart affald i Irakkrigen".
Ahmadinejads udtalelser ventes at vække irritation i Rusland og Kina, der indtil videre har blokeret for nye FN-sanktioner mod Iran, som, Vesten frygter, er ved at udvikle atomvåben.
