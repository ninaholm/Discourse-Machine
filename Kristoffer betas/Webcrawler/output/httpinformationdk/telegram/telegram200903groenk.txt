Grøn Koncert har vokseværk



 Muskelsvindfondens musikkaravane Grøn Koncert opruster og præsenterer i år to lige store scener med syv navne. I stedet for fire topnavne på Grøn Scene og tre upcoming-navne på P3 Spotscenen som tidligere, satser Muskelsvindfonden dermed for første gang på et stærkt program med syv store navne og med stor vægt på hip-hop.
 De første navne er allerede på plads med Danish Music Award- og ZULU-award vinderen L.O.C. Også MC's Fight Night Tag Team er på tilbage med UFO som kampleder.
 - Hos Muskelsvindfonden ser vi det som Grøn Koncerts fornemste opgave at præsentere cremen af dansk musik, som det jo går rigtig godt for. Derfor satser vi i år på to lige store scener - P3 Scenen og Grøn Scene. Selv om koncertprogrammet ikke ligger helt fast endnu, kan vi godt afsløre, at vi har flere utraditionelle og positive overraskelser i ærmet, siger Theis Petersen, indsamlingschef for Muskelsvindfonden.
 Grøn Koncert havde sidste sommer historisk succes med 190.000 publikummer i otte forskellige koncertbyer.
Det resterende musikprogram på Grøn Koncert 2009 vil blive offentliggjort løbende. 

