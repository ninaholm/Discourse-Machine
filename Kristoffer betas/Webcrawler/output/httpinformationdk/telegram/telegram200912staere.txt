Stærekasser lader vente på sig



 Der går mindst et år, inden automatisk fartkontrol med kameraer bliver indført i hele landet, selv om regeringspartierne Venstre og de Konservative nu er positive.
 Pengene skal først sættes af på statens budget, finansloven, til efteråret 2010, påpeger Anders Rosbo, direktør i Rådet for Sikker Trafik.
 - Det er det tiltag, som vil betyde mest for at reducere antallet af trafikdræbte yderligere, siger Anders Rosbo om de såkaldte stærekasser med kameraer.
 I forhold til andre vesteuropæiske lande har Danmark været sene til at indføre automatisk fartkontrol i form af stærekasser. I et forsøg har fartfælder i knap et år registreret hastigheden 10 steder på Sjælland.  
 - Vi er et af de sidste vesteuropæiske lande, som tager dette effektive værktøj i brug, siger Anders Rosbo.
 Han vil ikke gætte på prisen for kameraerne. Men han understreger, at det er vigtigt at huske at se prisen i forhold til, hvad de mange dræbte og kvæstede koster samfundet.
 Målet er ifølge Færdselssikkerhedskommissionens handlingsplan 2012 at komme ned på 200 dræbte om året. Til det formål er stærekasserne det mest effektive middel, siger Anders Rosbo. 
 I 2009 mistede omkring 300 mennesker livet i trafikken, viser en foreløbig optælling. Det er et fald på 25 procent i forhold til 2008, hvor antallet af trafikdræbte var 406 personer. Faldet omfatter stort set alle typer af trafikanter. 

