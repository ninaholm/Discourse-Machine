Tretrinsraket giver gradvist bedre vejr i weekenden
Således kan søndag ende med at blive en ganske hæderlig en af slagsen for årstiden.


 Danskere med hang til sol og lune temperaturer kan glæde sig til en vejrmæssig tretrinsraket i weekenden.
Det forklarer meteorolog Henning Gisselø fra DMI:
- Fredag får vi vind, og vi får også nogle byger ind imellem solskinnet.
- Lørdag aftager vinden en smule, bygerne holder op og solen kommer lidt mere på banen.
- Og søndag bliver det endnu bedre, hvor vinden næsten forsvinder helt og vi får sol og pæne temperaturer for årstiden, siger Henning Gisselø.
Det er et højtryk over de britiske øer, der sørger for relativt stabilt vejr den kommende tid.
Det giver op til 17-18 grader i weekenden flere steder i landet, men varmest på Sjælland.
- Den vind, der kommer, kommer fra vest. Det er sjældent, at vi har så pænt vejr, når der er vestenvind. Den slæber jo ofte skyer og regn med sig ind fra Nordsøen, forklarer Henning Gisselø.
Selvom temperaturerne bliver pæne om dagen, dykker de om natten.
- Vi får ikke decideret nattefrost, men det betyder ikke, at der ikke kan komme frost på bilruderne og rim i græsset, siger DMI-meteorologen.
DMI måler de officielle temperaturer i to meters højde, men der kan sagtens være koldere ved jordoverfladen, lyder forklaringen.
Selvom nattefrost ikke er noget usædvanligt fænomen i september, kommer vi formentlig til at vente til næste måned med at ramme nulpunktet for første gang.
- Vi kommer tæt på, men forholdene for nattefrost er endnu ikke helt optimale. Der mangler nogle huller i skyerne, siger Henning Gisselø.
Nattefrosten er den, der ofte giver bladene på træerne de klassisk rødgule efterårsfarver. Derfor går der lidt længere tid, før skovene vil falme trindt om land.
