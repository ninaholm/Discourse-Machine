Avis: Manglende notater vanskeliggør Zornig-undersøgelse
Det kan få afgørende indflydelse, at embedsmænd har undladt mødereferater i Zornig-sagen, siger eksperter.


 Den uvildige advokatundersøgelse af socialminister Annette Vilhelmsens (SF) millionstøtte til Lisbeth Zornig Andersens projekt "Stemmer på Kanten" er svækket, før den er begyndt.
Det skriver Berlingske onsdag på baggrund af en aktindsigt, der viser, at embedsmænd gentagne gange har undladt at udarbejde referater fra interne møder.
Det kan ifølge flere eksperter få afgørende betydning for udfaldet af advokatundersøgelsen.
Tidligere landsdommer og partner i advokatvirksomheden Bech-Bruun Lars Lindencrone Petersen vurderer, at det er et problem.
- I advokatundersøgelser, der udelukkende bygger på skriftligt materiale, spiller mødereferater en meget central rolle, fordi man netop ikke kan hente kommentarer eller synspunkter fra implicerede parter, siger Lars Lindencrone Petersen til avisen.
Sagen startede, efter at Vilhelmsen få dage efter offentliggørelsen af puljen "Fremme af udsattes valgdeltagelse" på en million kroner til socialt arbejde lovede hele puljen til Zornigs projekt.
På det tidspunkt havde Zornig dog ikke søgt puljen, og ansøgningsfristen var endnu ikke overskredet.
Embedsmænd har haft møder med Huset Zornig, hvor de hjalp med ansøgningen, og Vilhelmsen har personligt drøftet mødet med Zornig.
Det er den slags møder, der ikke er taget referat af, og dermed kan det blive svært at afdække sagens egentlige forløb.
En myndighed har pligt til at tage referat, hvis der træffes væsentlige beslutninger, og den pligt har ministeriet svigtet, mener lektor ved juridisk institut på Aalborg Universitet Sten Bønsing.
- Vi ved, at der er blevet truffet en række konkrete beslutninger i den her proces. Blandt andet har man besluttet at fordoble puljen fra én til to millioner kroner. Ifølge min vurdering burde man have skrevet mødereferater i den situation, siger han.
Et advokatfirma står for den uvildige advokatundersøgelse, og undersøgelsen skal så vidt muligt afsluttes senest i foråret.
