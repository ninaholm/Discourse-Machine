WHO: Kineserne ryger for meget
Kineserne ryger nu så meget, at følgesygdomme udgør en lige så stor fare for folkesundheden som et udbrud af sars. Det siger verdenssundhedsorganisationen WHO.


 Kinesernes forbrug af cigaretter forurener nu deres lunger i et sådant omfang, at følgesygdomme udgør en lige så stor risiko for folkesundheden som et udbrud af sars eller H1N1.
Det siger chefen for Verdenssundhedsorganisationen WHO's kontor i Kina, Michael O'Leary.
- Kinesernes forbrug af tobak bør have lige så stor opmærksomhed, som et eventuelt udbrud af sars eller H1N1 i landet, siger han til nyhedsbureauet AFP.
Kina er verdens største forbruger af tobak. Det anslås, at halvdelen af alle mænd i Kina ryger. I fjor døde flere end en million mennesker af kræft. Mange flere meldte sig syge med tobaksrelaterede sygdomme.
Den kinesiske regering overvejer at forbyde rygning indendøre. Men eksperter tvivler på, at et eventuelt forbud kan gennemføres, da love og regler ikke håndhæves i særlig høj grad i Kina.
Et tegn på, hvor alvorligt rygning er i Kina, er, at 57 procent af alle mandlige læger ryger i Kina, og at der ikke er rygeforbud på kinesiske hospitaler.  

