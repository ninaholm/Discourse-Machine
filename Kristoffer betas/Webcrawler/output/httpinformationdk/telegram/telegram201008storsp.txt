Storspillende Wozniacki sejrer i Farum
Hjemmebanefavoritten Caroline Wozniacki vinder finalen i Danmarks første WTA-turnering med en sejr på 6-2, 7-6 over tjekkiske Klara Zakopalova.


 Caroline Wozniacki skrev søndag danmarkshistorie, da hun vandt den første WTA-turnering på dansk grund. Med cifrene 6-2, 7-6 besejrer hun tjekkiske Klara Zakopalova, og dermed lever Danmarks største tennisstjerne op til de skyhøje forventning, der har været til tennisstjernen hele ugen.
Caroline Wozniacki, der i dagens anledning troppede op på Center Court med ny frisure, havde inden søndagens finale indstillet sig på at tage styringen fra start, og den plan holdt.
De to spillere holdt begge serv til stillingen 2-2, men så satte Caroline Wozniacki fart på begivenhederne. Med flere fremragende førsteserver og flot presspil fra den danske tennisstjerne havde Klara Zakopalova svært ved at følge med, og Caroline Wozniacki spillede sig forholdsvis let til en sætsejr på 6-2.
I andet sæt havde danskeren dog sværere ved at holde grebet om kampen. Den syvende seedede tjekke brød Wozniackis serv ved stillingen 2-2 og spillede sig derefter til en føring på 4-2. Men så satte danskeren endnu en gang tempo på sit spil og lagde sig i førerposition ved stillingen 6-5.
Caroline Wozniacki kunne dog ikke ryste den 28-årige tjekke fra sig, og kampens andet sæt endte i tie break. 
Her var det endnu engang danskeren, der trak det længste strå, som hun har gjort så mange gange under denne turnering. Sejren kom dog først i hus, efter at danskeren missede fire matchbolde, men med cifrene 7-5 i den afgørende tie break kunne Wozniacki lade sig hylde af det danske hjemmebanepublikum og kalde sig den første vinder af e-Boks Sony Ericsson Open.
Det er Caroline Wozniackis ottende WTA-titel, og med sejren følger 37.000 dollar svarende til 210.000 kr. Allerede i næste uge går det løs igen, når hun deltager i WTA-turneringen i Cincinnati i USA. Den helt store begivenhed for Caroline Wozniacki finder dog først sted i slutningen af august, hvor Grand Slam-turneringen US Open skal spilles. Her skal Caroline Wozniacki forsvare sidste års finaleplads.
