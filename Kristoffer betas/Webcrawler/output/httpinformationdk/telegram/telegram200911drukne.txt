Vi drukner i nyheder



 Fra 32.000 til 75.000. Så stor har eksplosionen i antallet af nyheder per uge fra danske medier været over de seneste 10 år.
 Danskerne proppes med nyheder i hidtil uset omfang, og måske er de ved at have fået nok. Måske kan de ganske enkelt ikke kapere den massive strøm.
 Det mener en af forskerne bag en ny bog, "Hvor kommer nyhederne fra", Anker Brink Lund. Bogen bygger på en omfattende undersøgelse af nyhedsstrømmen i uge 46 i 1999 og igen i uge 46 i 2008.
 Forskerne spurgte således både i 1999 og sidste år et repræsentativt antal danskere, om de kunne nævne én eller flere vigtige nyheder inden for det seneste døgn. Det kunne to tredjedele af de adspurgte for 10 år siden, mens antallet sidste år var faldet til 51 procent.
 - Danskerne bombarderes med nyheder, men når vi beder dem nævne den eller de vigtigste, bliver der meget stille i røret. Derfor må vi stille spørgsmålet, om målet for medierne ikke nærmere må satse på kvalitet fremfor kvantitet. Eller om målet er 150.000 nyheder på en uge, når vi laver undersøgelsen om 10 år igen, lyder det retorisk fra Anker Brink Lund.
 Han tilføjer dog, at der fortsat laves lige så meget kvalitetsjournalistik som for 10 år siden:
 - Problemet er bare, at det drukner i de mange kuriositeter og det, vi kalder nå-heder.
 Derfor rejser Anker Brink Lund spørgsmålet, om den offentlige mediestøtte i fremtiden burde tildeles efter det, han kalder en publicistisk varedeklaration. Eller sagt med andre ord: Om pengene burde gå til de medier, der satser på kvalitetsjournalistik.
