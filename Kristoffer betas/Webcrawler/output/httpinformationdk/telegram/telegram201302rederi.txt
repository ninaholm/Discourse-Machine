Rederiet Shipcraft har solgt gidselskib
Rederiet Shipcraft har solgt coasteren Leopard. Det var fra det skib, seks ansatte blev kidnappet i 2011.


 Rederiet Shipcraft har solgt coasteren Leopard til rederiet PT Asien-Mandiri Lines i Indonesien. Det er skibsmæglerfirmaet Krisale Shipbrokers, der har formidlet salget til det indonesiske rederi.
Direktør i Krisale Shipbrokers Kjeld Winther Jørgensen bekræfter overfor Ritzau, at skibet er solgt og leveret til Indonesien for et par uger siden.
- Det er korrekt, at vi har formidlet salget af skibet til PT Asien-Mandiri Lines, siger Kjeld Winther Jørgensen. Han oplyser, at skibet har været til salg i henved otte-ti måneder, før det lykkedes at finde en køber.
På grund af en fortrolighedsklausul kan direktøren ikke oplyse noget om, hvad skibet blev solgt for.
Det var fra dette skib, at de to danske skibsofficerer Eddy Lopéz og Søren Lyngbjørn og deres fire filippinske kolleger blev kidnappet den 12. januar 2011 i Det Arabiske Hav ved udmundingen af Aden-Bugten.
Skibet blev angrebet af somaliske pirater, der ikke kunne få skibet med, angiveligt fordi besætningen havde sat motoren ud af kraft. Derfor kidnappede piraterne i stedet besætningen.
Mens rederiet har skilt sig af med gidselskibet, er det endnu ikke lykkedes at få de seks ansatte hjem fra deres fangenskab hos somaliske pirater. De sidder nu som gidsler på tredje år.
 Skibet var ejet af Lodestar Shipholding Ltd med adresse i Tortola i skattelyet British Virgin Island og var lejet af Shipcraft i Hørsholm.
Tilbage har Shipcraft de to coastere Lynx og Puma. Få dage før toårsdagen for kidnapningen af besætningen offentliggjorde Shipcraft, at selskabet var blevet ændret fra et aktieselskab til et anpartsselskab netop på grund af gidselsagen.
Det betyder, at rederidirektør Claus Bech og modedirektør Sysser Zerlang Philipson trådte ud af A/S-bestyrelsen, mens rederiets hovedejer, den svenske forretningsmand John Arne Larsson, er eneste repræsentant i anpartsselskabet.
Kilder i branchen oplyser, at prisen for et skib som Leopard, der er bygget i 1989, er omkring en million dollar - svarende til fem-seks millioner danske kroner.
Rederiets direktør Claus Bech har ikke været til at træffe for en forklaring på, hvorfor skibet er solgt. Det har heller ikke været muligt at få rederiets forklaring på, hvorfor netop gidselsagen gør, at Shipcraft ændrede selskabsform.
