Måling: Danskerne er klar til fire års løntørke
Vi er så bange for at miste jobbet, at vi er villige til alt, siger forsker efter overraskende måling.


 Danske lønmodtagere er indstillede på at udhule deres egen løn.
I en meningsmåling, som Rambøll/Analyse Danmark har foretaget for Jyllands-Posten, svarer 53,8 procent, at de er parate til ikke at få lønforhøjelse "i for eksempel fire år", selv om det forringer reallønnen. 39,4 procent er ikke parate.
Resultatet overrasker Henning Jørgensen, arbejdsmarkedsforsker ved Aalborg Universitet.
- Men danskerne må være blevet så bange for at miste deres arbejde, at de er villige til hvad som helst, siger Henning Jørgensen.
Mens Dansk Arbejdsgiverforening (DA) strækker armene i vejret over flertallets villighed til at holde igen med lønforhøjelser i fire år, er LO bekymret.
- Det er en flot indstilling, at over halvdelen af lønmodtagerne er villige til at gå ned i løn for at redde deres arbejdsplads, siger Lizette Risgaard, næstformand i LO, til Jyllands-Posten.
- Men jeg er bekymret, hvis denne trend kommer til at vinde indpas. For den giver danskerne en lavere levestandard, tilføjer hun.
Arbejderbevægelsens Erhvervsråd mener, at debatten om danske lønninger er løbet af sporet.
- Den politiske debat giver indtryk af, at man beholder sit job, hvis bare man går ned i løn. Men det holder ikke, siger Lars Andersen, direktør i Arbejderbevægelsens Erhvervsråd.
- For krisen handler primært om, at efterspørgslen er for lav og kun i mindre grad om, at konkurrenceevnen er for dårlig, tilføjer han.
