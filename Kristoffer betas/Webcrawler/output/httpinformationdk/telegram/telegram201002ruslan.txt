Rusland vil halvere vodkaforbruget



 - Vodka kan gøre alle til russere! 
Sådan lyder en populær skål i Rusland. Men det skal være fortid med de mange sjusser, hvis det står til landets premierminister, Vladimir Putin. 
Han vil med en ny kampagne sætte ind mod landets overdrevne vodkaforbrug og reducere omfanget med 50 procent inden 2020.
Vodka er socialt accepteret i det meste af Rusland og drikkes ved de fleste sociale begivenheder, møder i erhvervslivet og til familiefester. Den tidligere russiske leder Boris Jeltsin, der døde i 2007, var også berømt for sin kærlighed til vodka. 
Øl, mousserende vin - og frem for alt vodka - er russernes foretrukne drikkevarer. Tal viser, at indbyggerne i St. Petersborg eksempelvis årligt drak omkring 18 liter ren alkohol. 
Ifølge officielle tal dør otte russere hver time af alkohol i for store mængder, og den årlige dødelighed ligger på over 75.000 personer. 
Putin har derfor strammet reglerne op og blandt andet indført en mindstepris for vodka, så en halv liter nu koster minimum 16 kroner. 
Et vodkaforbud er yderligere indført for sports- og fritidsfaciliteter, og Putin har sat det russiske sundhedsministerium til at bruge knap 60 millioner kroner på en ny, national oplysningskampagne. 
