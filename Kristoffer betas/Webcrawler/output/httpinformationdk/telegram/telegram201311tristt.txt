Trist Thorning byder Helveg velkommen som minister
Torsdag eftermiddag præsenterede statsministeren landets nye udviklingsminister på Christiansborg Slotsplads.


 Efter et besøg hos dronningen blev Danmarks nye udviklingsminister Rasmus Helveg Petersen (R) torsdag eftermiddag præsenteret for offentligheden af statsminister Helle Thorning-Schmidt (S) på slotspladsen foran Amalienborg.
- Jeg er glad for i dag at præsentere den nye udviklingsminister Rasmus Helveg Petersen, siger statsministeren til pressen på slotspladsen.
Udnævnelsen sker, efter at Christian Friis Bach (R) tidligere torsdag tog konsekvensen af skandalen omkring klimaorganisationen GGGI og gik af som udviklingsminister.
- Udnævnelsen i dag sker selvfølgelig på en lidt trist baggrund, men ikke desto mindre er jeg glad for, at Rasmus Helveg Petersen har sagt ja til jobbet.
- Rasmus Helveg Petersen har jo beskæftiget sig med udviklings- og udenrigspolitik i mange år, og jeg er ikke i sekund i tvivl om, at han kommer til at løse den opgave meget godt, siger Helle Thorning-Schmidt.
Udenrigsministeriet erkendte tidligere torsdag at have fejloplyst Christian Friis Bach og Folketinget vedrørende GGGI's rejseregler.
I modsætning til hvad Udenrigsministeriet tidligere har oplyst, er det ved en nærmere gennemgang af sagen kommet frem, at rejsepolitikken blev godkendt i GGGI's bestyrelse på et møde den 12. maj 2012 i Yeosu i Sydkorea, hvor Christian Friis Bach var til stede.
- Selvom det er en trist baggrund, er jeg stadig glad, faktisk lykkelig for at stå her i dag. Det er et drømmejob, siger den nyudnævnte udviklingsminister.
Kort efter udnævnelsen ankom Christian Friis Bach selv til Amalienborg for at takke af hos dronning Margrethe og kronprins Frederik. Og det var ikke mange ord, han havde til overs til de fremmødte på slotspladsen.
- Jeg er trist, men også lettet, siger Christian Friis Bach fra sin vel nok sidste tur i ministerbilen.
Den vikarierende udenrigsminister, Nick Hækkerup (S), og Udenrigsministeriets departementschef, Ulrik Vestergaard Knudsen, oplyser i en pressemeddelelse, at man arbejder på en redegørelse til Folketinget om forløbet i sagen.
Rejsereglerne har vakt stor opsigt, efter at det er kommet frem, at Lars Løkke Rasmussen (V) adskillige gange har rejst på første klasse på den danskstøttede organisations regning. Flybilletterne beløb sig på over 770.000 kroner.
