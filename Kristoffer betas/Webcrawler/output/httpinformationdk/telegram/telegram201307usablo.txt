USA blokerer for soldaters adgang til kritisk avis
Amerikanske tropper i Afghanistan og Mellemøsten må ikke læse den britiske avis The Guardian


 
	Amerikanske soldater, der er udstationeret i Afghanistan, Mellemøsten og Sydasien, må ikke læse den britiske avis The Guardian. Det skriver The Guardian.

	USA's forsvarsministerium, Pentagon, i Washington har blokeret avisens hjemmeside, således at udsendte amerikanske soldater i Mellemøsten, Sydasien og Mellemøsten ikke kan læse den.

	Censuren blev besluttet, da The Guardian som den første avis rapporterede, at den amerikanske efterretningstjeneste NSA i omfattende grad overvåger den internationale data- og telefontrafik.

	Afsløringerne stammede fra dokumenter, som er blevet lækket af den afhoppede amerikanske efterretningsmand Edward Snowden.

	Pentagon informerede i fredags The Guardian om, at der er blevet lagt et filter ind i forsvarsministeriets netværk for at hindre uregelmæssig spredning af hemmelige oplysninger.

	Det er ikke første gang, at det amerikansk militær lægger et filter over hjemmesider med hemmelige oplysninger.

	Da Wikileaks offentliggjorde store mængder af klassificerede dokumenter i 2010, blokerede USA flere medier som for eksempel New York Times, The Guardian, El Pais. Le Monde og Der Spiegel.

	Amerikanske soldater kan imidlertid stadig klikke sig ind på Washington Post, som også offentliggjorde nogle af Edward Snowdens afsløringer i begyndelsen af juni.

	Ifølge The Guardian er det uvist, hvor længe forbuddet mod The Guardians hjemmeside vil gælde.

