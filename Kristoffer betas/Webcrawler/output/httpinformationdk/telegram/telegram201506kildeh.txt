Kilde: Halshugget gerningsmandens chef i Frankrig
Mindst en er blevet dræbt, mens flere er såret i Frankrig, hvor en fabrik er blevet angrebet fredag.


 Det franske offer, der blev halshugget, var angiveligt chef for den person, der er mistænkt for drabet.
Det skriver nyhedsbureauet AFP, der citerer en unavngiven kilde tæt på efterforskningen til angrebet mod en fabrik i Frankrig, som en - muligvis to - gerningsmænd angreb fredag.
Ifølge en kilde, som Reuters har talt med, tog ofret og gerningsmanden forbi fabrikken for at foretage en levering, men den mistænkte dræbte og halshuggede sin chef, før han kørte sin bil ind i fabrikken.
En formodet gerningsmand og flere med tilknytning til angrebet er blevet anholdt. Den mistænktes kone skal også være blevet anholdt, skriver AFP.
Den franske præsident, François Hollande, kalder angrebet for et terrorangreb.
- En person - måske to - smadrede med overlæg en bil ind i gascontainere for at udløse en eksplosion, sagde Hollande i Bruxelles, hvor han fredag var til EU-topmøde.
Han afbrød imidlertid topmødet for at holde pressekonference, da nyheden om angrebet mod virksomheden Air Products anlæg i Saint-Quentin Fallavier kom frem.
Fabrikken ligger omkring 40 kilometer fra Lyon.
