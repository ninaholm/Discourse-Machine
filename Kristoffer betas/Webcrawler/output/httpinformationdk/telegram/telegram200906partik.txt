Til partikongres for EU-penge



 Når Dan Jørgensen, den socialdemokratiske spidskandidat til EU-Parlamentet, rejste til socialdemokratisk partikongres i Aalborg, var det for penge, som var i overskud fra EU-rejser.
 Ved sidste valgkamp til EU-Parlamentet kritiserede Dan Jørgensen bevægelserne for at bruge overskud af EU-rejsepengene til politisk aktivitet. Det er der ikke tale om ved en partikongres, mener han.
 - Jeg er der i forbindelse med mit arbejde, fordi jeg er medlem af Europa-Parlamentet, siger Dan Jørgensen til Ritzau.
 - Jeg synes ikke, at man skal bruge pengene til politisk aktivitet, siger han.
 Ved sidste valg til EU-Parlamentet sammenlignede Dan Jørgensen bevægelserne med "en lille dreng, der mener, det er i orden at stjæle, fordi han ikke får lommepenge nok".
 - Det tangerer svindel, selv om det juridisk er i orden, sagde han den 1. juni 2004 i Jyllands-Posten.
 Dan Jørgensen afviser at have været helt i New York for penge, der er i overskud fra EU-rejser, som Ritzau tidligere skrev. Der har været tale om, at EU-Parlamentet betalte direkte for udgifterne. Derimod har han rejst til møder i andre europæiske byer for overskuddet af EU-rejserne.
