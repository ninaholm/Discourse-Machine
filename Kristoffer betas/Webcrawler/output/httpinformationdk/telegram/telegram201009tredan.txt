Tre danske børn skadet i svensk togulykke
I en voldsom ulykke med den svenske X 2000-tog på vej fra Stockholm til København slap tre danske børn fra Hørsholm med lettere skader.


 Tre danske børn i 12-års-alderen er kommet lettere til skade ved en ulykke med den svenske X 2000-tog på vej fra Stockholm til København, oplyser Udenrigsministeriet.
Ifølge Udenrigsministeriets vagthavende var der blandt de 244 ombordværende 15 danskere med toget, to voksne og 13 børn fra Hørsholm Basketballklub.
Et af børnene har fået hjernerystelse og to andre knubs har en forælder oplyst til udenrigsministeriets vagthavende.
De tilskadekomne er ført til Vingevigh Sjukhus i Norrköping. Den danske konsul, Bengt Erik Bentsson, er taget dertil for at tjekke, om der er danskere indlagt i forbindelse med ulykken.
Toget forulykkede søndag klokken 19.40, da det kolliderede med en arbejdstraktor på Kimstad station. Der er ifølge det svenske nyhedsbureau TT sporarbejde på strækningen, hvor ulykken indtraf.
Hele siden på motorvognen blev flået op ved kollisionen, og flere togvogne har kraftige skader.
Tog 505 afgik fra Stockholm klokken 17.40 fra Stockholm, og skulle efter planen ankomme til Københavns Hovedbanegård klokken 22.41.
SJ har indsat busser på strækningen mellem Norrköping og Linköping, og sporet ventes tidligst åbnet ved midnat natten til mandag. 
