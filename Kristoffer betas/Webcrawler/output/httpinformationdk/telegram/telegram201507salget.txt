Salget stiger langsomt i de danske detailbutikker
Analyse af regnskaber fra 4300 danske detailvirksomheder viser svag fremgang, men kun 64 procent har overskud.


 Det går langsomt fremad med at få kasseapparaterne til at klinge i de danske butikker. En analyse fra Spar Nord af omkring 4300 regnskaber fra danske detailvirksomheder viser, at der var overskud på bundlinjen i 64 procent af virksomhederne.
Det er knap et procentpoint bedre end i forrige regnskabsår og er samtidig den højeste andel i perioden fra 2010 til og med 2014, som analysen omfatter, siger cheføkonom i Spar Nord Jens Nyholm.
- Efter seks år med faldende detailsalg blev 2014 et tiltrængt vendepunkt, hvor detailsalget igen udvikler sig positivt, siger Jens Nyholm.
- Men set i forhold til de seneste måneders rekordhøje forbrugertillid og det forbrugspotentiale, som den gennemsnitlige dansker har opsparet i kriseårene, så er det endnu en meget beskeden vækst, vi ser i detailsektoren, tilføjer han.
Andelen af de omkring 4300 virksomheder, som øger indtjeningen, ligger ifølge analysen på det højeste niveau siden 2010. Knap 54 procent tjente flere penge i 2014 end i 2013.
I en af Danmarks kendte detailkæder, gør det selv-kæden Harald Nyborg, er fremgangen dog ikke så svær at få øje på, siger kædens administrerende direktør, Arne Gerlyng-Hansen.
- Vi har en pæn udvikling både i salg og indtjening. De seneste fem år er vores omsætning steget år for år, siger direktøren.
2014 var rekordår for Harald Nyborg, som omsatte for 1,6 milliarder kroner og fik et koncernresultat før skat på 118,5 millioner - 93 millioner kroner efter skat. Og indtil nu tegner 2015 til at blive endnu bedre, siger direktøren.
- Samlet ligger vi lige nu over salget sidste år på trods af, at sommeren har været lidt trist indtil videre. Vi er jo lidt afhængige af vejret i vores branche, siger Arne Gerlyng-Hansen.
Spar Nord har på baggrund af data fra erhvervsdatabasen Proff.dk analyseret udviklingen i 4284 regnskaber, som virksomheder i detailbranchen indtil nu har afleveret til Erhvervsstyrelsen, og som alle rummer mindst fem års historik fra virksomhedens drift.
- Og på den baggrund kan vi konstatere, at størstedelen af virksomhederne oplever økonomisk fremgang, men den er relativ svær at få øje på, siger administrerende direktør Allan Jakobsen fra Eniro Danmark, der står bag erhvervsdatabasen Proff.dk.
