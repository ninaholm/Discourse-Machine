Boligforeninger filmer skrald ulovligt
Flere boligforeninger bruger overvågningskamera til kontrollere beboeres håndtering af skrald.


 Overvågningskameraer skal forhindre hærværk og indbrud i boligforeninger, der er plaget af kriminalitet. Men flere steder filmer man ikke bare bøller, men også beboere der smider skrald forkerte steder.
Problematisk og ulovligt, siger eksperter.
Avisen Information har været i kontakt med 10 boligforeninger, der bruger overvågning, og seks af dem fortæller, at de har brugt eller bruger det til overvågning af skrald.
 - Vi har kunnet mærke effekten på de simple ting som oprydning og skrald, siger John T. Olsen.
Han er driftsleder i Gersagerparken i Greve Nord.
Og videoovervågningen er effektiv dokumentation mod skraldesynderne, lyder det.
- En beboer kan jo starte med at benægte, men så kan vi have en billeddokumentation, som vi fremlægger, og så er det lidt svært at benægte, siger John T. Olsen.
På lignende vis bliver det håndteret i nabokvarteret Askerød, hvor overvågning i indgangspartierne bruges til at sikre, at der ikke bliver røget eller efterladt skraldeposer.
Siden det i 2010 blev lovligt for boligområder at videoovervåge, har mindst 40 foreninger fået tilladelse af politiet. Det viser aktindsigter, som Information har fået fra alle landets politikredse.
For at få tilladelse til at overvåge skal boligforeningen dokumentere, at de er alvorligt plaget af kriminalitet, og politiet skal vurdere, at videoovervågningen kan bruges til at bekæmpe den kriminalitet.
Derfor er det problematisk og i strid med loven, når boligforeningerne selv bruger det til at få overholdt sine egne interne regler, siger Charlotte Bagger Tranberg, lektor ved Aalborg Universitet, der forsker i persondata-ret.
- De må ikke bruge det på den måde. De her boligforeninger må kun bruge det til noget, der er væsentligt af hensyn til kriminalitetsbekæmpelse. Det, at man smider med affald, har ikke noget med bekæmpelse af kriminalitet at gøre, siger hun.
