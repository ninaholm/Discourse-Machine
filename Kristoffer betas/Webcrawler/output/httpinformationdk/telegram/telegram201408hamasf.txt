Hamas: Familie til militærleder dræbt i israelsk angreb
Hustru og datter til den sky Hamas-leder Mohammed Deif er ifølge organisationen blevet dræbt.


 Et israelsk luftangreb i Gaza har dræbt Hamas' militære leder Mohammed Deifs hustru og datter, oplyser Hamas.
- Den store leders hustru og hans datter er blevet martyrer, skriver Hamas' næstkommanderende Mussa Abu Marzuk, der lever i eksil, på Facebook.
Han skriver intet om Deifs skæbne, men skriver, at Israel længe "har ledt efter en undskyldning for at gå målrettet efter en stor Hamas-leder."
Hustruen og datteren døde angiveligt i et angreb tirsdag.
En knap seks dage lang våbenhvile i Gaza blev tirsdag brudt, efter at tre raketter fra Gaza ramte det sydlige Israel, hvorefter den israelske hær svarede igen med en række luftangreb mod såkaldte terrormål i Gazastriben.
Ifølge den palæstinensiske redningstjeneste har et barn mistet livet, mens 40 andre er blevet såret i de israelske gengældelsesangreb.
Den væbnede fløj af Hamas oplyste senere, at den stod bag raketangrebene mod Israel - blandt andet på et område i storbyen Tel Aviv.
Hamas hævder desuden at have affyret 40 raketter mod Israel tirsdag aften, og israelske medier rapporterer om mindst 30 angreb, hvor mindst én person er blevet såret.
Våbenhvilen udløb officielt sent tirsdag aften uden at blive forlænget.
Mohammed Deif blev leder af Hamas' væbnede gren, al-Qassam Brigaderne, i 2002.
Israel har angiveligt forsøgt at dræbe Deif fem gange, men hver gang er han sluppet med livet i behold. Så sent som i denne måned har Israel ifølge nyhedsbureauet Reuters truet med at ville likvidere ham.
Det er angiveligt Deif, der har udtænkt Hamas' koncept med tunneler og taktikken med raketterne.
Konflikten har siden 8. juli, hvor Israel indledte sin offensiv, kostet 2020 palæstinensere livet. 67 israelere skulle også være dræbt.
