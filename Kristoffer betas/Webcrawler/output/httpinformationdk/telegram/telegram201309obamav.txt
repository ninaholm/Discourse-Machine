Obama: Verdens troværdighed er på spil i Syrien
Syrien blev drøftet mellem Obama og Reinfeldt: De er enige om, der må handles - men ikke om hvordan.


 Situationen i Syrien blev drøftet, da USA's præsident, Barack Obama, mødte Sveriges statsminister, Fredrik Reinfeldt, i Stockholm onsdag.
Og der er god forståelse mellem de to statsledere på spørgsmålet om verdens reaktion på et giftgasangreb mod civile i en forstad til den syriske hovedstad, Damaskus, i sidste måned.
- Vi er enige om, at det internationale samfund ikke kan tie stille. Det vil resultere i flere angreb på civilbefolkningen. Vi respekterer FN's arbejde under vanskelige forhold, og våbeninspektørerne har gjort et heroisk arbejde, siger præsident Obama.
Men så hører enigheden også op.
Den svenske statsminister Fredrik Reinfeldt slår fast, at han forstår Barack Obamas behov for at handle overfor Syrien, men siger, at et "lille land" som Sverige altid først vil konsultere FN i sådanne spørgsmål.
Barack Obama lægger dog vægt på, at verden ikke kan se passivt til i forbindelse med overgrebene med kemiske våben på befolkningen i Syrien.
 - Min troværdighed står ikke på spil, siger præsident Barack Obama på spørgsmål om et angreb i Syrien og fortsætter:
- Vi skal handle, ellers vil verdenssamfundets normer begynde at erodere. Handler vi ikke, siger vi, at selv om vi fordømmer det gennem resolutioner, så kan de, der ikke bryder sig om resolutioner, fortsætte med at handle, som de vil.
- Det er hele verdens troværdighed, der står på spil, siger Barack Obama.
Præsidenten tilføjer, at "hvis volden i Syrien skal stoppes, skal der et magtskifte til. Hidtil har det ikke været præsident Putins logik".
- Om jeg håber, at jeg kan ændre hans synspunkt ... jeg er altid håbefuld, og jeg vil fortsætte med at forsøge at påvirke ham, siger Barack Obama, der rejser videre til Skt. Petersborg torsdag for at deltage i et G20-møde, hvor også Ruslands præsident, Vladimir Putin, deltager.
Barack Obama trækker paralleller til Kosovo og Rwanda, hvor også FN's Sikkerhedsråd var paralyseret.
 - Vi kan vælge at ryste på hovedet og fortsætte, som vi plejer, eller vi må træffe beslutninger, selv om de er svære.
Præsident Barack Obama siger, at han forstår, at folk er skeptiske overfor de beviser, der er lagt frem om brug af kemiske våben i Syrien, og man i den forbindelse let tænker på situationen Irak i 2003.
- Jeg var selv en af dem, der var imod krigen i Irak. Men der er ingen tvivl om, at der er brugt nervegas i Syrien, og hverken Syrien og Irak har benægtet det.
På et spørgsmål om han kommer til at sætte et angreb i værk uden om en beslutning i Kongressen svarer han:
 - Jeg forventer, at Kongressen vil godkende et angreb mod Syrien. USA anerkender - uanset hvor vanskeligt en militær aktion er - at hvis det internationale samfund fejler, når befolkninger bliver gasset, så bliver verden et farligere sted.
- Det er ikke en tom øvelse at bede Kongressen tage stilling, siger Barack Obama.
Det er også første gang, at Obama møder den amerikanske presse efter sin udmelding i weekenden om, at USA vil gå til angreb på Syrien.
Besøget er i øvrigt det andet besøg, en siddende amerikansk præsident aflægger i Sverige. I 2001 var daværende præsident, George W. Bush, i Göteborg, hvor han deltog i et topmøde mellem EU og USA.
