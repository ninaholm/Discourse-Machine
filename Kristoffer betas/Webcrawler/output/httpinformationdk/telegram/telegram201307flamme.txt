Flammende Metallica tændte op under Roskilde
Metallica havde taget legetøjet med til Orange Scene, og anmelderne kvitterer med op til seks stjerner


 Samtlige centimeter på plænen foran Orange Scene var besat af forventningsfulde festivalgæster, da heavy metal-kongerne Metallica lørdag aften gjorde deres entre på Roskilde Festival.
Kort inden bandet gik på scenen, lød AC/DC's "It's a long way to the top if you wanna rock and roll". Men Metallica har været på toppen i årevis, og det var de igen lørdag aften.
For det var fra begyndelsen af koncerten fire uhørt veloplagte musikere, der indtog den store scene med tempo-nummeret "Blackened" fra albummet "And Justice For All" fra 1988. Og så var både festivalens hovednavn og tilhørerne på toppen.
- Vil I høre heavy? Metallica giver jer heavy, skreg den patronbælteiførte forsanger James Hetfield til publikums tydelige fryd.
Metallica, der først blev booket til festivalen for en måned siden, nød også godt af et arsenal af effekter, som er meget få bands forundt. Under klassikeren "One" var der eksempelvis øredøvende eksplosioner på scenen, mens himlen blev oplyst af fyrværkeri.
 Og ved storhittet "Enter Sandman" skød 10 meter høje flammer op fra et par kraner i hver side af scenen, så selv folk på bageste række fik varme og røde kinder.
Under afslutningsnummeret "Seek and Destroy" blev godt 100 Metallica-badebolde kastet ud over publikum og forvandlede pladsen foran Orange Scene til et virvar af fællessang, headbanging og strandfest.
Kort efter, at Lars, James, Robert og Kirk havde vinket farvel til publikum, begyndte de første tilfredse anmeldelser at tikke ind.
- ... alene den klassikerspækkede sætliste, der også indeholdt flere sjældenheder, vil kunne få enhver fan til at slikke sig om munden som Lars Ulrich, skriver Ekstra Bladets Thomas Treo, der kvitterer med fire stjerner.
Politiken giver fem hjerter for en koncert, hvor "kæmpehits og kræs for kendere gik hånd i hånd".
BT's Steffen Jungersen, der har set Metallica live over 100 gange, giver også koncerten fem stjerner.
- De er enestående. Selv om det dog ikke er den bedste koncert med dem, jeg har set, skriver han.
Mest positiv er musikmagasinet Gaffa, der er oppe at ringe på de maksimale seks stjerner for en koncert, hvor de midaldrende rockstjerner "dementerede enhver snak om metaltræthed".
