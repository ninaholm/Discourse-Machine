Reagér på børn med problemer



  Børn bør ikke gå for lud og koldt vand, hvis de mistrives i hjemmet. Skønt alle borgere skal reagere, skal især professionelle reagere. De har en skærpet underretningspligt til kommunen, hvis de ser børn med problemer i vuggestuer, børnehaver, skoler, hos lægen, jordemoren eller sundhedsplejersken.
 Derfor indleder Ankestyrelsen fredag en kampagne til disse såkaldte fagpersoner. Kampagnen skal få dem til at reagere på signaler, så de bliver mindet om deres skærpede pligt til at underrette myndighederne. Kommunerne skal reagere senest seks hverdage efter, at de er blevet orienteret mundtligt eller skriftligt om mulige problemer hos et barn.
 I løbet af foråret orienterer Ankestyrelsen om kampagnen med annoncer - om de professionelles særlige ansvar for at handle - i fagbladene for pædagoger, lærere, praktiserende læger, sundhedsplejersker, jordemødre, psykologer og socialrådgivere. Desuden kan disse faggrupper og borgerne se en kampagnefilm og finde oplysninger på kampagne-sitet www.ast-tagsignalernealvorligt.dk på Ankestyrelsens hjemmeside.
 Kampagnen fokuserer også på, at borgere kan kontakte Ankestyrelsen, hvis de mener, at kommunen ikke tager tilstrækkelig hånd om barnet og familiens problemer.   
