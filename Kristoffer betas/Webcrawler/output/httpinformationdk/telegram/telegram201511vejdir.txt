Vejdirektoratet: Vejene ser fine ud efter snestorm
Trafikken glider igen mandag morgen efter weekendens snestorm, men bilisterne skal stadig tage forholdsregler.


 Efterdønningerne fra weekendens snestorm er ved at have lagt sig, og motorvejsnettet ser ganske fint ud mandag morgen, fortæller Jakob Riis-Petersen, vagthavende ved Vejdirektoratets Trafikcenter.
- Status på vejene er, at vi har været ude og salte i løbet af hele natten. Motorvejsnettet ser ganske fint ud her til morgen, siger Jakob Riis-Petersen, der dog stadig opfordrer bilister til at køre forsigtigt og i god tid.
DMI melder også om risiko for isglatte veje frem til middag på grund af frysende våde vejbaner.
Særligt ved motorvejssammenfletninger og ved til- og frakørsler skal bilister være opmærksomme, lyder det fra den vagthavende.
- Der kan godt ligge sne især ved sammenfletninger i overhalingssporet, hvor det er lidt svært at rydde. Der skal man være ekstra opmærksom. Men ellers ser det ganske fint ud, siger han.
Weekendens snevejr har betydet forsinkelser i trafikken over hele landet. Sidst på eftermiddagen søndag havde Falck modtaget 1950 anmeldelser fra bilister, der havde brug for hjælp.
Søndag aften var der også stadig biler rundt omkring på vejene, der manglede at blive bjærget. Men det er der også ved at være styr på, fortæller Jakob Riis-Petersen.
- Men ellers er det meget stille med hensyn til nødflytninger eller havareret biler her til morgen.
- Det ser ganske fint ud i hele landet, siger den vagthavende.
Hos Københavns Politi er meldingen også, at det næsten er normalt i København efter snestormen, lyder det fra vagtchefen hos Københavns Politi Henrik Stormer.
- Der er pænt ryddet, og det giver ikke umiddelbart anledning til problemer, siger han.
Det ser også nogenlunde fornuftigt ud hos Københavns Vestegns Politi, der dog blandt andet fortæller om flere mindre veje, hvor der ikke er ryddet endnu, som er forholdsvist svært fremkommelige.
- Vi har flere steder også på de lidt større veje, hvor der godt er saltet, men der ligger store snedriver, så bredden på vejbanen er indsnævret - blandt andet på Roskildevej, siger vagtchef Jens Møller, der opfordrer til at komme af sted i god tid og køre forsigtigt.
