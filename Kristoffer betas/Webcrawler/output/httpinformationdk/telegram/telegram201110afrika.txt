Afrika kommer højt på dagsorden ved COP17
Kun to ud af fem afrikanere har adgang til energi. Derfor får Afrika særlig prioritet ved FN's næste klimamøde


 Afrikas fattigdom og energimangel får topprioritet, når Sydafrikas regering er vært for FN's næste klimakonference, COP17 i Durban, om fem uger.
Det siger landets energiminister, Dipuo Peters, til Ritzau under et besøg i København. Hun peger på, at 460 millioner afrikanere syd for Sahara ikke har adgang til energi.
- Vores udgangspunkt er, at dette er en afrikansk COP. Vi må ikke glemme, at mens vi prøver at håndtere klimaforandringerne, så har mindre end 42 procent af afrikanerne adgang til elektricitet, og syd for Sahara er det kun én ud af tre.
- Det er den laveste rate i verden, siger Dipuo Peters.
Mangel på strøm hæmmer også kampen mod fattigdom, og derfor må de rige lande sikre Afrika finansiering og teknisk bistand til at nå FN's mål inden for miljø og udvikling, siger energiministeren.
Dipuo Peters vil arbejde for, at vandkraft - som har stort potentiale i Afrika - skal kunne indgå som projekter under den såkaldte grønne udviklingsmekanisme, CDM, i Kyoto-protokollen.
- Virkeligheden er, at befolkningen i hele det sydlige Afrika har brug for strøm. Vi har store udfordringer med arbejdsløshed og fattigdom, og selv om vi hører, at vi har billig el i forhold til andre steder i verden, har mange ikke råd til at betale den, siger ministeren.
Også tilpasning til klimaforandringerne kommer højt på dagsordenen ved COP17 i Durban.
- Det er et centralt punkt for os i ulandene, for byrden af klimaændringerne mærkes mest hos os, siger Dipuo Peters.
Hun håber under besøget i København at blive inspireret af Danmarks elsamarbejde med nabolandene.
- Vi kan lære af Danmarks forbundne elnet med Sverige, Norge og Tyskland, så I kan trække på energiforsyning fra andre lande. Danmark har også en række virksomheder inden for vedvarende energi, vi gerne vil have kontakt med, siger Dipuo Peters.
