Løkker blæser til kamp for skattelettelser
Venstre melder sig klar til at lave en omfattende skattereform med massive skattelettelser i top og bund.


 Så lægger Venstre kortene på bordet og byder for alvor statsminister Helle Thorning-Schmidt (S) op til skattedans.
Det altoverskyggende oppositionsparti vil bruge de 13 milliarder, som ifølge regeringen skal kradses ind på de offentlige budgetter over de kommende år til massive skattelettelser.
Blandt andet skal det være slut med at betale topskat for langt de fleste danskere, lyder meldingen fra partiformand Lars Løkke Rasmussen.
- Har regeringen modet og viljen, er der derfor en historisk mulighed for at lave en ambitiøs skattereform. En skattereform, der for alvor kan sikre Danmarks velfærd og velstand, siger Venstres formand Lars Løkke Rasmussen.
Han understreger, at en skattereform med Venstres velsignelse ikke blot er en omlægning af skatterne.
- Regeringen vurderer selv, at der kan hentes 13 milliarder kroner på reformer ud over den offentlige vækst på 0,8 pct., som vi er enige om, er nødvendig for at fastholde og udbygge velfærden. De 13 milliarder skal bruges til skattelettelser. Rigtige skattelettelser, siger Lars Løkke Rasmussen.
I en video, der netop er lagt ud på Venstres hjemmeside, peger oppositionslederen på tre hovedspor for Venstre:
For det første skal beskæftigelsesfradraget "forbedres markant", så det bedre kan betale sig at have et arbejde.
For det andet skal topskatten elimineres for "langt de fleste danske lønmodtagere", og endelig lægger Venstre op til en samlet såkaldt erhvervsskattepakke.
- Hvis danskerne skal arbejde lidt mere, så skal det kunne betale sig at arbejde. Hvis flere danskere skal arbejde, så skal der være et arbejde til dem.
- Så skal vi have flere arbejdspladser, så skal virksomhederne være mere konkurrencedygtige, og det skal være attraktivt at etablere arbejdspladser i Danmark, siger Venstres formand.
