Støjbergs kompensation koster i kommunerne
Beskæftigelsesministerens kompensation for ny aktiveringslov ender med en samlet udgift i flere kommuner.


 En række kommuner står til at tabe flere penge på beskæftigelsesminister Inger Støjbergs (V) særlige kompensationsordning, end de ville have gjort på den nye aktiveringslov, der sender en større del af regningen for arbejdsløse til kommunerne.
Det skriver dagbladet Information.
Esbjerg Kommune ville egentlig kun have tabt 10,8 millioner kroner på den nye aktiveringslov, men på grund af kompensationsordningen står kommunen til at tabe 15,7 millioner kroner næste år. 
- Vi troede ikke på det. Det virker jo helt absurd, siger beskæftigelsesrådmand Mai-Britt Iversen (S) fra Aalborg Kommune, der har nærlæst lovbestemmelserne og fundet ud af, at kommunerne selv skal betale for ministerens kompensation. 
Selv får Aalborg Kommune 11,2 millioner kroner i kompensation, men betaler 12,2 millioner kroner til den samme ordning. 
Dermed ville Aalborg ligesom Esbjerg og seks andre kommuner have været bedre tjent med, at der slet ikke var nogen kompensation. 
- Det er lovsjusk, der ligger til grund for det hele, siger Mai-Britt Iversen (S) og henviser til, at lovforslaget er blevet hastet igennem Folketinget på en måned. 
Fredag blev loven endelig vedtaget i Folketinget, men Inger Støjberg afviser over for Information, at det er gået for hurtigt. 
Hun mener ikke, man kan se isoleret på den her kompensationsordning mellem kommunerne. 
- Det er Indenrigs- og Sundhedsministeriet, der har skruet den her ordning sammen efter, hvordan man plejer at gøre det. Man må se på udligningen generelt, siger Inger Støjberg til Information og fortsætter:
- Noget vinder, og noget taber man på. Men det er klart, isoleret set falder det uheldigt ud for nogle kommuner.
