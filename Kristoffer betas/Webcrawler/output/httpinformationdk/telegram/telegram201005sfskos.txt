SF skoser Lene E for angreb på efterlønnen
SF mener, at Lene Espersens ønske om efterlønsstramninger dækker over et reelt ønske i regeringen. Oppositionen presses selv af De Radikales ønske om reform


 Oppositionen langer ud efter Lene Espersen for at fastholde ønsket om stramning af efterlønnen. Lene Espersen afslører, at regeringen og Dansk Folkeparti vil forringe efterlønnen - uanset forsikringer om det modsatte, mener SF's formand, Villy Søvndal.
- Venstre og Dansk Folkeparti lovede også befolkningen, at de ikke ville forkorte dagpengeperioden. Så sent som i april garanterede Dansk Folkeparti, at de ikke kunne drømme om at forkorte dagpengeperioden - og så foreslog de det selv i maj. Dem kan man ikke stole på, siger Villy Søvndal.
Spørgsmålet er så, om man kan stole på oppositionen. For ligesom De Konservative presser på for efterlønsreformer i den borgerlige lejr, så presser De Radikale - som peger på S-formand Helle Thorning-Schmidt som statsminister - også på for efterlønsreformer.
Det bekræfter den radikale finansordfører Morten Østergaard fredag.
- Når besparelserne står for døren, bliver reformviljen tilsvarende større. Derfor tror vi også, at tiden for en efterlønsreform nærmer sig, siger han.
Polemikken om efterlønnen udspringer af, at den konservative partiformand, Lene Espersen i Berlingske Tidende - på trods af, at regeringen nu gennemfører en dagpengereform - fastholder, at efterlønnen også er til diskussion.
Både Venstre og Dansk Folkeparti afviser fredag at diskutere efterlønnen.
