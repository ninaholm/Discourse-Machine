Berlinere demonstrerer mod indvandrere
I en bydel i Berlin protesterer lokale mod et nyt asylcenter. Vi er ikke blevet spurgt, siger de lokale.


 Omkring 500 demonstranter, herunder nynazister og vrede lokale, har lørdag været på gaden i en bydel i den tyske hovedstad, Berlin, for at vise deres utilfredshed med planer om at bygge et nyt asylcenter.
Der var mødt et stort antal politifolk op for at holde øje med demonstrationen og en moddemonstration, der løb af stablen i nærheden i bydelen Marzahn, et arbejderkvarter i det østlige Berlin.
De indvandrerkritiske demonstranter bar bannere med slagord som "Vi har fået nok" og "Ikke her".
Andre bannere sagde "Vi er folket", "Vågn op! Klag ikke, gør noget".
Demonstranterne fordømmer, at de ikke er blevet konsulteret om planerne for asylcentret i deres kvarter. De kræver beskyttelse, siger de.
- Vi er ikke nazister, vi er mennesker, lød et slagord.
Tyskland er blevet en topdestination for mange asylansøgere. Tyskland venter op til 200.000 asylansøgere i år.
Det er 60 procent flere end sidste år.
Asylansøgerne kommer hovedsagelig fra Syrien, men der er også irakere og afghanere iblandt.
Rundt om i Tyskland er skoler og tidligere kaserner blevet taget i brug til at huse asylansøgere. Der bruges også mobile barakker og endda telte til at skaffe husly for de mange mennesker.
Tyskland er Europas største land og har omkring 80 millioner indbyggere.
