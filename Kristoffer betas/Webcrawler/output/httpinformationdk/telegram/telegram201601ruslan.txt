Rusland standser norsk returnering af asylansøgere
Rusland vil ikke længere modtage asylansøgere med russisk opholdstilladelse fra Norge ved Storskog-grænsen.


 Rusland sætter en stopper for Norges returnering af asylansøgere med russisk opholdstilladelse over den russisk-norske grænse ved Storskog i Finnmark.
Det sker angiveligt på grund af sikkerhedsmæssige årsager, ligesom at russerne ønsker en bedre koordinering af tilbagesendelsen. Det fortæller den norske udenrigsminister, Børge Brende, til NTB.
- De (russiske myndigheder) har sagt, at det er på grund af sikkerhedsmæssige årsager, men de har ikke sagt, om det skyldes kulden, eller om det er andre ting, der gør det, siger han.
- De bestrider ikke, at de personer med visum eller gyldig opholdstilladelse i Rusland kan returneres, tilføjer Børge Brende.
Ifølge en norsk-russisk returneringsaftale er Rusland forpligtet til at tage personer med russisk opholdstilladelse, som har søgt asyl i Norge, tilbage. De kan nemlig ikke betegnes som reelle flygtninge.
Ifølge Norges udenrigsministerium tog det russiske udenrigsministerium fredag kontakt til de norske myndigheder angående returnering af asylansøgere over Storskog, der er det eneste grænsekontrolpunkt langs landegrænsen mellem de to lande.
Rusland accepterer, at det har pligt til at tage de 700 asylansøgere i Finnmark, der har russisk opholdstilladelse, tilbage. Men de bør ikke returneres over Storskog, mener russerne.
- Det er en situation, vi skal tage alvorligt. Vi har anmodet om et nyt møde med de russiske myndigheder for at få besvaret de forskellige spørgsmål omkring returneringen af asylansøgere og migranter, siger Børge Brende til NTB.
- Vi ser blandt andet på muligheden for at sende dem tilbage med fly, siger han.
Indtil da vil der ikke blive gennemført returneringer over den russisk-norske grænse, siger udenrigsministeren.
Flere tusinde flygtninge har tidligere krydset Storskog på cykel og dermed benyttet sig af et hul i grænseaftalen, der forbyder at krydse grænsen til fods eller i bil uden de rette papirer.
