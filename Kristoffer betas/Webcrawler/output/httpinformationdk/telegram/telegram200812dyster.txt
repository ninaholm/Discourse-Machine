Dyster status for dyrearter i Danmark



 Der er både en fugl, en fisk og en frø, der ikke har fået det bedre de seneste år.
 I dag offentliggør EU-Kommissionen en længe ventet rapport, der slår fast, at Danmark sammen med de øvrige EU-lande formentlig ikke når det erklærede mål om at stoppe tilbagegangen i naturens biologiske mangfoldighed inden 2010.
 - Dette fortsatte tab af biodiversitet er kritisk. Ikke kun på grund af naturværdien, men også fordi det medfører en tilbagegang i vitale økosystemfunktioner, siger EU's miljøkommissær, Stavros Dimas, på dagen for offentliggørelsen af den længe ventede midtvejsrapport.
 Rapporten tegner et dystert billede for en række dyrearter i Danmark. Ud af 100 repræsentativt udvalgte arter i Danmark bliver hele 48 arter ifølge rapporten placeret i kategorien "ugunstig bevaringsstatus". 
