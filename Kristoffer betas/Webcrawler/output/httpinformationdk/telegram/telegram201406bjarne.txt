Bjarne Corydon: En god aftale for patienterne
Økonomiaftale betyder flere penge til nye behandlingsformer og milliarder til moderne sygehuse, siger minister


 Finansminister Bjarne Corydon (S) siger efter tirsdagens aftale med regionerne om næste års økonomi, at regeringen trods snævre økonomiske rammer formår at løfte sundhedssektoren i 2015. Han kalder aftalen "rigtig god for patienterne."
 - Regeringen har siden sin tiltræden prioriteret et stærkt, fælles sundhedsvæsen med gode behandlinger til alle danskere, uanset pengepung.
- Den linje fortsætter vi med økonomiaftalen for 2015, hvor vi har prioriteret næsten en milliard kroner til at sikre, at sundhedsvæsnet kan udvikles samtidig med, at der er penge til ny sygehusmedicin og nye behandlingsformer, siger Bjarne Corydon.
Aftalen indebærer flere penge til nye behandlingsformer og milliarder til moderne sygehuse.
Omkring en milliard kroner går i 2015 til de stigende udgifter til sygehusmedicin, nye behandlingsformer og udvikling med flere ældre og kroniske patienter.
Det finansieres via et løft på knap 500 millioner kroner, samt regionalt råderum fra mindre udgifter til sygesikringsmedicin, skriver Finansministeriet i en pressemeddelelse.
Aftalen sikrer et niveau for anlægsinvesteringerne i 2015 på syv milliarder kroner. Pengene skal gå til bygningen af de nye supersygehuse og akutmodtagelser.
Regeringen og Danske Regioner er enige om at fortsætte den omstilling af sundhedsindsatsen mod sundhedstilbud tættere på patientens hverdag, der blev indledt med økonomiaftalen for 2014.
Omstillingen betyder, at patientforløbene bliver mere sammenhængende på tværs af sygehuse, almen praksis og hjemmepleje.
Med aftalen har regeringen og regionerne bekræftet hinanden i, at tvang i psykiatrien skal halveres inden 2020, skriver ministeriet.
Samtidig bekræfter aftalen indførelsen af en udrednings- og behandlingsret i psykiatrien som et væsentligt skridt i ligestilling af psykiske og fysiske sygdomme.
Der introduceres også syv nye principper for det regionalt-statslige samarbejde, der sætter rammerne for "et tillidsfuldt samarbejde mellem regeringen og Danske Regioner om en styrket modernisering af den offentlige sektor."
- Alt i alt er det en rigtig god aftale for patienterne, samtidig med at den ligger inden for rammerne af en ansvarlig økonomi, siger finansminister Bjarne Corydon.
