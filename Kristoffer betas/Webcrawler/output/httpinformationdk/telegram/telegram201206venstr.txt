Venstres top klapper i om skattesag
Talelysten er pist væk hos Venstre, efter at en del Venstre-folk er indkaldt som vidner i Thornings skattesag.


 En stribe fremtrædende Venstre-folk skal vidne i sagen om mulig politisk indblanding i Helle Thorning-Schmidts (S) skattesag og lækagen i sagen, inden hun blev valgt til statsminister i 2011.
Ifølge Politiken skal både tidligere statsminister Lars Løkke Rasmussen, forhenværende skatteminister Troels Lund Poulsen og hans efterfølger, Peter Christensen, forklare sig, når sagen kommer for i slutningen af august.
Torsdag har centrale Venstre-folk dog ikke meget lyst til at sige noget.
Mest åbenmundet er vidne og forsvarsordfører Troels Lund Poulsen (V), som altså selv var skatteminister, mens sagen blev behandlet af skattemyndighederne. Han siger i en mail fra et møde:
- Jeg glæder mig til at afgive min forklaring til Skattekommissionen.
Endnu mere økonomisk med ordene er tidligere finansminister Claus Hjort Frederiksen (V).
- Jeg har ingen kommentarer. Nu kører kommissionen sit arbejde, siger Hjort.
Claus Hjort Frederiksen er en af de centrale Venstre-folk, som ikke er indkaldt til at vidne i den skattekommission, som skal finde ud af, hvem der gjorde hvad, og om det var i orden.
Vidne skal til gengæld Peter Christensen, som overtog posten som skatteminister efter Troels Lund Poulsen. Peter Christensen, i dag finansordfører, vil imidlertid slet ikke komme til hverken telefon eller taster.
Venstres gruppeformand Kristian Jensen står ikke på den vidneliste, som er lækket. Men han vil heller ikke ud med sproget.
- Ingen kommentarer til skattekommission, lyder hans skriftlige kommentar.
 Partiformand Lars Løkke Rasmussen skal vidne. Han er i Rio, som er bagud i tidszone.

 Socialdemokraternes politiske ordfører, Magnus Heunicke, finder det naturligt, at der er mange Venstre-folk blandt de 43 vidner i kommissionen, som sidder fra august til marts næste år.
- Det er jo en sag, som udelukkende handler om den tidligere Venstre-ledede regering og den tidligere Venstre-skatteminister. Derfor er det meget naturligt, at kommissionen koncentrerer sig om dem, siger Heunicke til Ritzau.
Thorning blev frikendt af skattemyndighederne, men sagen kunne bruges imod hende under valgkampen.

