Boxer kaster sig ind i slagsmål om bredbåndskunder
Boxer vil have fingre i flere danskere og lancerer bredbåndsløsning, der skal sætte skub på indtjeningen.


 Siden tv-udbyderen Boxer i 2008 vandt udbuddet om at drive det digitale jordbaserede tv-net i Danmark, har det knebet med at tjene penge. Nu forsøger Boxer at sætte turbo på indtjeningen ved at tilbyde bredbånd på op til 50 mbit/s.
Det oplyser selskabet i en pressemeddelelse.
Boxer skønner, at man kan lokke kunder fra blandt andet konkurrenterne Yousee og Stofa, der også har samlet tv og bredbånd i ét.
- Det har været en hæmsko for Boxer, at vi ikke også har kunnet tilbyde bredbånd, så det er vi glade for, at vi nu kan, siger konstitueret, administrerende direktør hos Boxer TV, Pierre Helsén.
Kunder skal betale den samme pris - 239 kroner om måneden - for Boxers bredbånd. Det begrunder tv-udbyderen med, at man vil levere den højest mulige hastighed til den enkelte kunde.
Det betyder imidlertid, at hastigheden bliver stadig langsommere, jo længere væk man bor fra den såkaldte tilslutningscentral. Men hastigheden på bredbåndet er så højt, at det ikke får nogen betydning, lyder fra Boxer.
- Boxer Bredbånd koster det samme, uanset hvilken hastighed man får - til gengæld sørger vi for altid at levere den højest mulige hastighed på adressen. Mange husstande kan få endnu højere hastighed end i dag til samme eller lavere pris, siger Pierre Helsén.
Boxers licens til at distribuere det luftbårne sendenet i Danmark udløber i 2020.
