Kommissær: EU skal have en union for energi
Krisen i Ukraine sætter skub i planerne om en energi-union i EU, så der kun er én pris for russisk gas.


 EU skal have en energiunion, så alle lande kommer til at betale det samme for russisk gas.
Det siger EU's energikommissær, Günther Oettinger, under et møde i Warszawa, hvor den polske premierminister, Donald Tusk, har fremlagt den polske plan for et tættere energisamarbejde i Europa.
 Tusk siger, at den polske plan næsten ligner den, som EU-Kommissionen vil foreslå.
Energiunionen har fået stor aktualitet under krisen i Ukraine.
Rusland leverer op mod en tredjedel af den gas, som forbruges i EU. Det får europæiske ledere til at frygte, at præsident Vladimir Putin vil spille de forskellige lande ud mod hinanden ved at tilbyde mere favorable vilkår til de lande, der kritiserer Rusland mindst.
- Vi ønsker en fælles gaspris i Europas fælles marked, siger Oettinger.
- Et spil med del og hersk eller et spil af denne type, som er foreslået af Moskva, kan ikke og vil ikke blive accepteret af EU's medlemsstater, forsikrer han.
Han mener, at Europa skal have et vidt forgrenet net for naturgas og elektricitet, flere terminaler, der kan opbevare flydende gas, og et bredere samarbejde med lande som Norge.
Samarbejdet skal også omfatte Ukraine, Georgien og Balkan.
Ukraine har øjeblikkeligt reageret på meldingen om en fælles pris på naturgassen.
- Jeg støtter helt den idé, siger energiminister Jurij Prodan.
Oettinger er i Warszawa for at deltage i et møde med Rusland og Ukraine om de fremtidige betingelser for leverancerne af russisk gas til Ukraine.
Rusland har truet med at lukke for gassen til Ukraine, hvis ikke regeringen i Kijev øjeblikkeligt betaler sin regning.
Rusland har under krisen i Ukraine fordoblet prisen på gasleverancer til landet.
Herhjemme er Anders Stouge, vicedirektør i Dansk Energi, skeptisk over for forslaget om en energiunion.
- Jeg er ikke enig i Oettingers og Donald Tusks løsningsforslag. Det minder lidt for meget om den statskapitalisme, som trykker Ukraine fra øst.
- Udfordringen løses langt bedre ved at spare på energien. EU-Kommissionens egne beregninger viser, at vi for en beskeden investering kan spare knap 20 procent af EU-landenes energiimport frem mod 2030. Det er et massivt tal, som giver bedre økonomi og gør os mindre sårbare, siger Anders Stouge.
