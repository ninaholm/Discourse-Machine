Kvinde afvist som højesteretsdommer i Afghanistan
Den første kvinde til at blive indstillet som dommer ved højesteret i Afghanistan er afvist af parlamentet.


 Afghanistans parlament har onsdag afvist at indsætte en kvinde som dommer ved landets højesteret.
 Anisa Rasouli er den første kvinde til nogensinde til at blive indstillet som højesteretsdommer i Afghanistan, som stadigvæk er et dybt konservativt land.
Den afghanske præsident, Ashraf Ghani, havde i sin valgkamp lovet at beskytte og forbedre kvinders rettigheder.
 Hans nominering af en kvinde til højesteret blev set som en milepæl i et land, hvor Taliban under sit styre forbød kvinder i næsten alle offentlige stillinger.
Efter at have siddet ni måneder på magten er det dog endnu ikke lykkedes præsidenten at få sin ligestillingsagenda godkendt i parlamentet, som altså nu har afvist hans forslag om en kvindelig dommer.
Hun behøvede 97 stemmer men fik kun støtte fra 88 parlamentsmedlemmer, skriver nyhedsbureauet TT.
- Vi beder præsidenten nominere en anden person til denne stilling, siger vicetalsmand for parlamentet Jahi Zahir Qadir til nyhedsbureauet Reuters efter onsdagens beslutning.
Mange frygter ifølge Reuters, at kvinders rettigheder er på tilbagetog, efter at de fleste udenlandske tropper har forladt landet 14 år efter den amerikansk-ledede militærintervention i landet, som satte Taliban af magten.
- Det, som skete i dag, var en katastrofe. Jeg håber, at præsidenten nominerer en anden kvinde til stillingen, siger den kvindelige afghanske politiker Shukria Barakzai, som advokerer for kvinders rettigheder i landet, efter parlamentets afgørelse onsdag.
