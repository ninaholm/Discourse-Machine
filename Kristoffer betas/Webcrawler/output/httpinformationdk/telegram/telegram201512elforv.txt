EL forventer et ægte forsøg på Europol-aftale fra Løkke
Løkke skal sluge sit nederlag og arbejde loyalt for at sikre fortsat dansk deltagelse i Europol, siger EL.


 Da valgkampen bølgede, gentog statsminister Lars Løkke Rasmussen (V) flere gange, at det bliver svært at få forhandlet en parallelaftale i hus, som sikrer fuldt dansk medlemskab af politisamarbejdet Europol.
Men efter folkeafstemningen er det netop det, Løkke skal forsøge at gøre. Og Enhedslistens retsordfører, Pernille Skipper (EL), forventer, at statsministeren vil forhandle loyalt for at få en god aftale.
- Vi vil insistere på, at der skal være tale om reelle forhandlinger og et ordentligt og ægte forsøg fra statsministerens side, siger Skipper på vej ind til møde hos statsministeren på Marienborg.
Spørgsmål: Er du i tvivl, om han vil det?
- Nej, ikke endnu. Men det er klart, at det er noget af det, vi holder øje med, tilføjer Skipper.
De to andre nej-partier, Liberal Alliance og Dansk Folkeparti, åbner for også at give statsministeren mandat til at forhandle andre parallelaftaler med EU - blandt andet på området for terrorbekæmpelse. Og Enhedslisten er åben for drøftelser.
- Hvis statsministeren gerne vil indkalde til forhandlinger om det store billede, så diskuterer vi meget gerne de andre 22 retsakter, siger Pernille Skipper med henvisning til den øvrige EU-lovgivning, som ja-partierne havde sendt til folkeafstemning.
Ligesom de øvrige nej-partier efterspørger Enhedslisten en ny dansk EU-kurs, der også afspejler nej-siden.
- Vi kommer ind med et meget klart budskab om, at vi synes, han skal åbne op for en bred drøftelse blandt alle Folketingets partier om en ny EU-politisk kurs, siger Skipper.
Hvad angår den konkrete parallelaftale om Europol, sender Enhedslisten Løkke til Bruxelles med en overordnet målsætning:
- Vi ønsker, at politiet får de redskaber, der er brug for - og at vi samtidig får retssikkerheden med.
