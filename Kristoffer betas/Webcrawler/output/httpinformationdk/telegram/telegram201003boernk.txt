Børn kan ryge løs i skoletiden



 Kun på 46 procent af landets skoler har man forbudt eleverne fuldstændigt at ryge i skoletiden.
Det viser en ny undersøgelse fra Kræftens Bekæmpelse, skriver metroXpress.
Eleverne kan ganske vist ikke tænde en smøg i skolegården, men har de udgangstilladelse, kan de frit pulse løs uden for skolens område, når det ringer ud til frikvarter. 
46 procent er slet ikke højt nok, mener projektleder Poul Dengsøe Jensen fra Kræftens Bekæmpelse:
- De store elever er forbilleder for de mindre. Står de store derfor og ryger i skoletiden, er det meget skidt i et forebyggelsesperspektiv, siger han til metroXpress. 
Han mener, at mange af landets kommuner generelt svigter deres ansvar: 
- Vi så gerne flere eksempler som i Aalborg, hvor man har indført totalt 
rygeforbud blandt kommunens 50 folkeskoler, siger Poul Dengsøe Jensen.
Undersøgelsen afslører også store regionale forskelle. Mens 67 procent af 
skolerne i Region Nordjylland har forbudt rygning i skoletiden fuldstændig, er 
det kun tilfældet for 26 procent af skolerne i Region Hovedstaden. 
Formand for Københavns Skolelederforening, Axel Bech, mener, at hovedstadens tal er "dybt beklagelige":
- Problemet er, at så mange af eleverne på de københavnske skoler har udgangstilladelse. Et totalforbud mod rygning i skoletiden vil være meget svært at håndhæve, når nu eleverne i forvejen må bevæge sig uden for skolens område, siger Axel Bech til metroXpress.
