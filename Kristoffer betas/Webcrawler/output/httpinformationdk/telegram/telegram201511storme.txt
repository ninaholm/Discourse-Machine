Storm-evakuerede asylansøgere spiste pizzaer i idrætshal
Lokalt erhvervsliv i Thisted leverede mad og transport med kort varsel, da 150 asylansøgere blev evakueret.


 Omkring 150 mandlige asylansøgere har tilbragt natten i en idrætshal i Thisted, efter at de lørdag blev evakueret fra teltlejren i Thisted på grund af udsigt til storm, oplyser direktør i Thisted Kommune, Lars Sloth.
Beredskabsstyrelsen og Thisted Kommune besluttede med kort varsel at flytte asylansøgerne med udsigt til storm både lørdag og søndag, og det var noget af en praktisk udfordring, siger Lars Sloth.
- Det har været en stor logistisk øvelse, men det at arbejde med asylområdet i det hele taget betyder, at man skal være meget fleksibel. Vi fik et lokalt busselskab til at stille op med meget kort varsel og fik teltlejrens beboere fragtet over til Thyhallen.
- Lokale folk fra idrætshallen var også hurtige til at sætte det her i værk, siger Lars Sloth.
 Der blev skaffet madrasser og senge med kort varsel til de overnattende gæster i idrætshallen. Også de lokale pizzeriaer fik en travl aften, da kommunen bestilte pizzaer og sodavand til de 150 stormevakuerede mænd, fortæller Lars Sloth.
Asylansøgerne tog det hele meget roligt og kunne blandt andet fordrive tiden med at spille fodbold i den tomme idrætshal.
Søndag formiddag vender de tilbage til teltlejren, som ifølge Lars Sloths foreløbige oplysninger er uskadt efter nattens storm.
Men den varslede storm, Gorm, der rammer stort set hele Danmark med vindstød af orkanstyrke søndag, betyder, at asylansøgerne må tilbringe endnu en nat uden for teltlejren.
Formentligt går turen igen til Thyhallen, siger Lars Sloth.
