Strejker i Grækenland præget af vold
Demonstrationer i Athen i forbindelse med landsdækkende strejker i Grækenland udvikler sig voldeligt.


 Grækenlands hovedstad, Athen, er onsdag præget af voldelige sammenstød mellem uropoliti og hundreder af demonstranter, der smadrer biler, forsøger at sætte ild til en offentlig bygning og angriber to luksushotellet.
Urolighederne udviklede sig, da omkring 20.000 demonstranter marcherede til parlamentet i Athen i forbindelse med landsdækkende strejker mod nye lønreformer.
Politiet benyttede tåregas, da urolighederne eskalerede i nærheden af parlamentet, og demonstranter begyndte at kaste med molotovcocktails, sten og flasker.
Forinden havde demonstranter sat ild til dele af Finansministeriet. Ilden er dog slukket af brandvæsnet.
Onsdagens 24-timers strejke betyder også lukning af skoler, hospitaler og offentlige kontorer. Også flytrafikken og den øvrige offentlige transport er voldsom berørt af strejken.
Strejken kommer efter, at parlamentet sent tirsdag vedtog en række økonomiske tiltag for at forbedre landets skrantende økonomi. Blandt andet blev der vedtaget lønnedskæringer i den offentlige sektor.
Vreden over tiltagene fik tidligere onsdag omkring 200 demonstranter til at overfalde Grækenlands tidligere transportminister Kostis Hatzidakis, da han forlod parlamentet. De råbte "Tyv" og "Skam dig" efter den konservative politiker, overdængede ham med sten og slog ham med kæppe, skriver nyhedsbureauet AFP.
Det lykkedes Hatzidakis at flygte ind i en nærliggende bygning, men da var hans ansigt, ifølge et øjenvidne fra nyhedsbureauet Reuters, dækket med blod.
På Syntagma-pladsen i den græske hovedstad har demonstranter smidt molotovcocktails mod to luksushoteller. En balkon på det ene af hotellerne er brudt i brand.
