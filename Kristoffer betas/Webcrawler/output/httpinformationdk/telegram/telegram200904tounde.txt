To undersøgt for svineinfluenza



 To unge danskere er i weekenden blevet undersøgt for svineinfluenza på Rigshospitalets epidemiklinik, efter at de var vendt hjem fra Mexico, siger afdelingslæge Terese Katzenstein til Ritzau.
 I det ene af tilfældene viste det sig, at der var tale om almindelig influenza. 
 - Vi afventer stadig resultatet af den anden undersøgelse. Men begge har det fint, tilføjer afdelingslægen.
 Ligesom de øvrige danske sygehuse er Rigshospitalet informeret om situationen og således opmærksom på, at man skal kigge efter den virus, som er årsagen til sygdommen, der kan have kostet omkring 80 mennesker livet i Mexico.
 - Vi holder os til informationerne fra Sundhedsstyrelsen, ligesom vi følger udviklingen på WHO's hjemmeside, fortæller Terese Katzenstein.
