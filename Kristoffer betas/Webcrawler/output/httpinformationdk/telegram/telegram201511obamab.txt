Obama er bekymret over kemisk angreb i Syrien
Der blev brugt sennepsgas i Syrien 21. august, siger Organisationen For Forbud mod Kemiske Våben, OPCW.


 USA's præsident Barack Obama er bekymret over rapporter om, at der er blevet anvendt kemiske våben i krigen i Syren.
- Det Hvide Hus er "stærkt bekymret" over rapporterne om brug af kemiske våben, hedder det i en erklæring fra Obama-administrationen.
FN-eksperter i Organisationen for Forbud mod Kemiske Våben, OPCW, havde forinden bekræftet "med den største overbevisning", at sennepsgas er blevet anvendt i Syrien, hvor jihadister "sandsynligvis" dræbte et lille barn.
Overvågningsgruppen Syriens Observatorium for Menneskerettigheder siger, at Islamisk Stat stod bag et dødeligt angreb med kemiske våben i det nordlige Syrien i sommer.
- Der blev anvendt sennepsgas i byen Marea i Aleppo-provinsen 21. august, siger en kilde i OPCW.
Gruppen ved dog ikke, hvem der anvendte sennepsgassen. Men aktivister og Syriens Observatorium for Menneskerettigheder, der har været et af de mest brugte overvågningsorganer under krigen i Syrien, siger, at det var Islamisk Stat, som stod bag angrebet.
- Islamisk Stat brugte giftgas under dets angreb på Marea i august, siger Rami Abdel Rahman, som leder Syriens Observatorium for Menneskerettigheder. Han siger, at Islamisk Stat sandsynligvis har fået giftgassen gennem Tyrkiet eller Irak.
Journalisten Maamun al-Khatib, som var i Marea, da byen blev angrebet, siger til AFP:
 - Vi vidste, at det var Islamisk Stat, fordi alle granaterne blev affyret fra øst, som var under gruppens kontrol, siger han.
Sennepsgas, som forårsager alvorlige forbrændinger i øjnene, på huden og i lungerne, er forbudt i henhold til folkeretten. Det kemiske våben blev ifølge rapporterne anvendt under kampe mellem Islamisk Stat og en anden oprørsgruppe.
Der har tidligere været en række andre indicier, som tyder på, at Islamisk Stat har adgang til kemiske våben i både Syrien og Irak.
