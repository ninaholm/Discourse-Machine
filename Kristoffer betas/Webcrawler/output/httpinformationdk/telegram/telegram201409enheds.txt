Enhedslisten vil forbyde lange bæltefikseringer
Det skal være ulovligt at spænde psykiatriske patienter fast med bælter i mere end 48 timer, lyder det.


 Det bør slet ikke være lovligt at bæltefiksere patienter i psykiatrien i længere tid.
Det mener Enhedslistens psykiatriordfører, Stine Brix, som reagerer på en rapport fra Europarådet, der kritiserer brugen af tvang i dansk psykiatri. Det er langt fra første gang, at rådet løfter pegefingeren over de danske forhold.
- Det er uhyre nedværdigende at blive spændt fast med bælter, og jeg kan ikke se, hvordan det skal hjælpe patienten med at blive rask, siger Stine Brix i en skriftlig kommentar.
Enhedslisten foreslår, at der i loven om tvang i psykiatrien indskrives et forbud mod bæltefikseringer i mere end 48 timer. Ifølge partiet kan det passende ske, når sundhedsminister Nick Hækkerup (S) i det ny folketingsår formentlig fremsætter et lovforslag, der reviderer reglerne på området.
- Vi ved fra en række forsøg på psykiatriske afdelinger, at når patienterne har adgang til lys og luft, når der er tilstrækkelige ressourcer og efteruddannelse af personalet, så er det muligt at nedbringe brugen af tvang markant. Så det kan lade sig gøre at komme fri af bælterne. Desværre holdes kulturen med bælterne i live, så længe det er muligt ifølge loven, mener Stine Brix.
Europarådet har i mere end et årti kritiseret brugen af tvang i den danske psykiatri, uden at der er sket fremskridt på området. Faktisk stiger antallet af sager med bæltefiksering, selvom regeringens mål er at halvere tvangsanvendelsen inden 2020.
I 2013 var der ifølge Statens Serum Institut 2084 sager om tvangsfiksering, mens tallet i 2004 var 1749.
Ifølge den islandske psykiater Petur Hauksson, som er en del af Europarådets komité til forebyggelse af tortur, CPT, og siden 2002 har deltaget i uanmeldte besøg på psykiatriske afdelinger i Danmark, har fikseringen "ikke nogen medicinsk berettigelse" og skyldes formentlig mangel på personale.
