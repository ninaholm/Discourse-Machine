Endnu en arabisk ambassadør forlader Sverige
Emiraterne hjemkalder sin ambassadør i Sverige, en uge efter Saudi-Arabien gjorde det samme.


 De Forenede Arabiske Emirater hjemkalder sin ambassadør i Sverige, skriver den svenske avis Aftonbladet.
I en udtalelse siger Emiraternes udenrigsminister, at det skyldes den svenske udenrigsministers "stærke udtalelse mod Saudi-Arabien og dets retssystem".
I sidste uge besluttede Saudi-Arabien at hjemkalde dets ambassadør fra Stockholm efter en tiltagende diplomatisk krise mellem de to lande.
Per Jönsson, der er mellemøstekspert ved Udenrigspolitisk Institut i Stockholm, siger at det viser at Saudi-Arabien har stor indflydelse i Den Arabiske Liga.
Men han er ikke overrasket over, at det netop er Emiraterne, der følger trop med saudierne og hjemkalder sin ambassadør.
- Lige De Forenede Arabiske Emirater gør altid som Saudi-Arabien siger, udtaler han til TT.
Jönsson vurderer, at Emiraterne ikke har den store politiske betydning for Sverige, men svenske investeringer kan blive ramt af det kølige forhold mellem Sverige og de arabiske stater.
Tidligere på måneden fordømte de arabiske udenrigsministre udtalelser, som udenrigsminister Margot Wallström angiveligt skal være kommet med om Saudi-Arabien.
Det fremgår ikke tydeligt, hvilke udtalelser ministrene henviser til. Men den 11. februar fremsatte Wallström denne kommentar under en udenrigspolitisk debat i Riksdagen:
- Det er indlysende, at politikken i Saudi-Arabien ligger langt fra en feministisk politik. Frem for alt kvinders rettigheder.
- De må ikke køre bil. Man pisker bloggere, og man har en kongefamilie med absolut magt. Da er det klart, at vi ikke kan anvende noget andet ord end diktatur, sagde hun.
