Dagplejere er alene med mange børn i flere kommuner
I de fleste kommuner passer dagplejemødrene mere end tre børn. Formand for FOA tror, at tallet er højere.


 Der er stor forskel på, hvor mange børn de kommunale dagplejere passer landet over.
I den høje ende ligger Kalundborg Kommune, hvor dagplejemødrene i snit passer 4,4 børn - nogle gange fem ved ferie eller sygdom.
I den lave ende er Lyngby-Taarbæk, Greve og Roskilde med kun 2,7 børn.
 Det viser en ny undersøgelse fra Det Nationale Institut for Kommuners og Regioners Analyse og Forskning (Kora), skriver Politiken søndag.
I de fleste kommuner passer dagplejemødrene mere end tre børn, og det er for mange, siger forskere.
- Der må ikke være for mange børn, for det kan dagplejeren ikke rumme. Graden af kontakt mellem dagplejer og børnene falder, hver gang der kommer et ekstra barn. Så vores anbefaling er tre børn per dagplejer, siger forsker og ph.d. Ole Henrik Hansen, Aarhus Universitet.
 Politiken har skrevet om kvaliteten i vuggestuerne. Her har forskere henvist til, at der højst bør være tre småbørn per voksen.
I gennemsnit er det ifølge Kora 3,8, mens antallet er 3,3 hos dagplejerne.
 Jakob Sølvhøj, formand for FOA's pædagogiske sektor, hvor dagplejerne er organiseret, tror ikke helt på Kora's tal.
Han vurderer, at dagplejerne i gennemsnit passer flere end 3,3 børn.
 - Jeg tror, der er flere børn per ansat, fordi der siden 2007 er foretaget en effektivisering med fyringen af 5000 dagplejere, siger han.
