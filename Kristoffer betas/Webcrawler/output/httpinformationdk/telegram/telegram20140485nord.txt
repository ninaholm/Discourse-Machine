85 nordjyske arbejdspladser flytter til Polen
Høreapparatkoncernen William Demant varsler afskedigelser af 85 i Thisted - jobbene flytter til Polen.


 Endnu en gang flytter en dansk virksomhed job fra Danmark til Polen. Det er høreapparatkoncernen William Demant, der har besluttet at flytte lagerfunktionen fra Oticons høreapparatfabrik i Thisted til Polen.
Det skriver TV2 Nord.
I alt 85 medarbejdere er blevet varslet om deres afskedigelse. Det er 50 lagermedarbejdere og 35 produktionsmedarbejdere.
Flytningen sker ifølge produktionsdirektør i William Demant, Peter Finnerup, som led i, at fabrikken har bevæget sig over mod at blive vidensfabrik snarere end at producere i stort antal.
Omstillingen ventes at skabe andre typer af job inden for projektledelse og global supply planning, skriver TV2 Nord.
