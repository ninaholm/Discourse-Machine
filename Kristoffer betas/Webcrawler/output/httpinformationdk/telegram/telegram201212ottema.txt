Otte mænd er fængslet for 158 skydevåben i Sønderjylland
Politiet har fundet 158 ulovlige skydevåben ved ransagninger i Sønderjylland. Otte mænd er varetægtsfængslet.


 158 ulovlige skydevåben, et stort antal patroner samt håndgranater, mortergranater og tændsnore.
Det er resultatet af flere ransagninger samt en efterforskning, der har stået på siden begyndelsen af oktober måned, oplyser Syd- og Sønderjyllands Politi.
Otte mænd mellem 19 og 71 år er varetægtsfængslet i sagen, og de første har nu fået dom.
Sagen startede, da politiet i samarbejde med specialenheden Task Force Vest i begyndelsen af oktober ransagede hos to unge mænd på 19 og 22 år i Tjæreborg ved Esbjerg.
Her blev der fundet 10 ulovlige skydevåben, deraf to maskinpistoler og tre pistoler.
Efterforskningen førte til en våbenhandler fra Ribe, en 42-årig mand. Politiet mener, at han har leveret en del af våbnene fra Tjæreborg. Han blev derfor også varetægtsfængslet.
Yderligere efterforskning medførte, at en 22-årig mand og en 37-årig mand - begge fra Esbjerg - kunne varetægtsfængsles for handel med en ulovlig pistol.
- Vores efterforskning tyder på, at der desværre åbenbart hos nogle våbensamlere er et stort antal uregistrerede og ulovlige våben, siger vicepolitiinspektør hos Syd- og Sønderjyllands Politi, Hans Roost.
Desuden viser efterforskningen, at våbensamlerne i et vist omfang handler indbyrdes og med andre interesserede med de ulovlige våben, fortæller han.
Andre spor førte til fængsling af to våbensamlere på 54 og 43 år fra henholdsvis Haderslev og Vojens.
Under ransagningerne her blev der fundet i alt 130 ulovlige skydevåben, blandt andet 11 maskinpistoler og 79 pistoler. De to har tirsdag fået dom ved retten i Sønderborg, hvor de hver især blev idømt to års ubetinget fængsel.
