Mandag byder på sol og isglatte veje
Solen kigger frem efter nogle snevejrsdage. Det bliver mest tørt, men bilister skal passe på isglatte veje mandag morgen, oplyser DMI.


 Det meste af landet får solskin, når der mandag morgen tages hul på årets 49. uge.
- Det er en lidt anden vejrdag, vi får mandag, for der vil være sol rigtig mange steder, siger vagthavende ved DMI.
Der er enkelte chancer for nedbør i løbet af dagen, men det vil i så fald være meget lokalt.
Derimod advarer DMI om isglatte veje fra morgenstunden på grund af nattefrost. Sne, der er tøet i løbet af søndagen, risikerer at drille bilister i hele landet.
- Det smeltede vand vil fryse til is, og der vil være risiko for, at når man tidligt mandag morgen skal af sted på arbejde vil være sne- og isglatte veje rundt omkring, lyder det.
Temperaturen kommer til at ligge lidt under frysepunktet over det meste af landet, som kan forvente mellem nul og minus to graders frost.
Langs den jyske vestkyst, på Langeland, Lolland, Falster, Møn og Bornholm sniger temperaturen sig dog op på mellem to og fire plusgrader.
