Studerende: Flere er nervøse for plads på drømmestudiet
Knap 2000 flere har søgt ind på nyt studie i år. Det skyldes regeringens reform af uddannelserne, lyder det


  Det er regeringens plan for såkaldt dimensionering af de videregående uddannelser, der er skyld i, at flere studerende i år har søgt ind på en videregående uddannelse gennem kvote 2. Knap 2000 flere har søgt via kvote 2 i forhold til sidste år, viser tal søndag.

 Det mener Danske Studerendes Fællesråd om dimensioneringen, der skal flytte optaget fra uddannelser med ledighed blandt dimittenderne til uddannelser med bedre jobudsigter.
Det har gjort flere studerende nervøse, lyder det.
 - Når antallet af studiepladser kommer til at være færre ved næste studiestart, kommer snittet på kvote 1 på de dimensionerede uddannelser også til at stige.
 - Det, tror jeg, har gjort rigtig mange ansøgere nervøse for, om der er en plads til dem på drømmestudiet efter sommerferien. Det siger Yasmin Davali, formand for Danske Studerendes Fællesråd.
Søndag udløb ansøgningsfristen for at søge ind på en videregående uddannelse gennem kvote 2, og tallene viser, at 51.200 har søgt ind.
- Allerede sidste år oplevede vi helt unaturligt høje gennemsnit på nogle uddannelser.
- Det betød, at rigtig mange studerende ikke fik en plads på det studie, de brændte for at komme ind på. Det problem kan vi godt regne med bliver større når Sofie Carsten Nielsens dimensioneringsplan træder i kraft til sommer, siger Yasmin Davali.
Uddannelses- og forskningsminister Sofie Carsten Nielsen (R) siger til Ritzau, at hun er på vej med et løft af optagesystemet.
Søndagens tal viser en stigning på 1922 personer, svarende til fire procent mere i forhold til sidste års kvote 2-søgning. Det endelige antal bliver opgjort i begyndelsen af april 2015.
