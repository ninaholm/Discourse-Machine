Ung amerikaner risikerer dødsstraf i Iran
Ung amerikaner i Iran risikerer dødsstraf for spionage-anklager.


 Iran indledte tirsdag en retssag mod en 28-årig amerikaner, der er af iransk herkomst. han er anklaget for spionage til fordel for USA.
Amir Mirzai Hekmati har på iransk tv sagt, at han har været CIA-agent og havde fået til opgave at infiltrere den iranske efterretningstjeneste.
 USA siger, at anklagerne mod manden er det pure opspind og kræver, at han sættes på fri fod øjeblikkeligt.
Retssagen mod Hekmati finder sted på et tidspunkt, hvor spændingerne mellem Iran og USA er taget til. Amerikanerne fører an i Vestens sanktionspolitik over for iranerne på grund af Teherans atomprogram.
I oktober beskyldte USA iranerne for at være involveret i en fejlslagen plan om at dræbe Saudi-Arabiens ambassadør i USA.
Iran, der har beskyldt amerikanerne for at stå bag flere hemmelige operationer i Iran, skærpede tirsdag striden yderligere, da landet meddelte, at ingen olietransporter vil blive tilladt gennem den vigtige olierute i Hormuzstrædet, hvis Vesten gennemfører sanktioner mod Irans olieeksport.
Truslen blev fremsat via det statslige nyhedsbureau Irna, mens iranerne var ved at gennemføre en flådemanøvre nær Homuzstrædet, som ligger ved indsejlingen til den olierige Persiske Golf.
Amerikanske medier skriver, at Hekmati arbejdede som arabisk tolk for USA's flåde og tog til Iran for at besøge sine iranske bedsteforældre.
- Min søn er ikke spion, siger Hekmatis far, Ali Hekmati, som er skolelærer i Michigan, til den amerikanske tv-station ABC.
 Spionage kan indebære dødsstraf i Iran.
