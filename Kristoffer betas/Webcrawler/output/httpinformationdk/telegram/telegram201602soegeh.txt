Søgehold leder efter personer i sneskred i Norge
Spor fører hen til sneskreddet, og der er opfanget signaler fra stedet, men ingen er foreløbigt meldt savnet.


 Eftersøgningshold leder torsdag efter personer i en lavine ved skicentret Svandalen i det sydvestlige Norge.
Det vides endnu ikke, om mennesker er fanget i snemasserne, men man frygter det.
- Der er sket et sneskred ved skicentret i Sauda. Det er 50 gange 50 meter, og store sneblokke er gledet ned, siger redningsleder Bjørn Jarle Åmlid fra Hovedredningscentralen i Sydnorge til nyhedsbureauet NTB.
Han oplyser videre, at sneskreddet er sket uden for løjperne.
Man mistænker, at skiløbere kan være fanget i snemasserne, da spor fører hen til sneskreddet. Der er også opfanget signaler på lavinesøgere.
Men myndighederne har ikke modtaget meldinger om savnede.
Svandalen ligger mellem Stavanger og Bergen - vest for Oslo.
