Garantifonden må til lommerne



 Den løn, som medarbejderne, der blev ramt af gratisavisen Nyhedsavisens konkurs den 1. september sidste år, gik glip af, er nu blevet kompenseret i Lønmodtagernes Garantifond. Dansk Journalistforbund har netop opgjort kompensationen for de 56 medlemmer til samlet 8.045.449 kroner for mistede indtægter. Journalistforbundet har siden konkursen hjulpet sine medlemmer med at søge kompensation for manglende lønudbetalinger og feriepenge.
 - Vi er meget tilfredse med, at vi har kunnet hjælpe så mange medlemmer til at få penge fra Lønmodtagernes Garantifond. Otte millioner kroner er et flot beløb at hente hjem og giver Nyhedsavisens tidligere medarbejdere et fornuftigt plaster på såret, siger advokat i Dansk Journalistforbund Liselotte Lindberg Olsen.
 Mange medarbejdere er gennem deres overenskomst med Journalistforbundet sikret tre måneders opsigelse, og de manglende lønudbetalinger for august og september skal altså for de flestes vedkommende suppleres med løn for de efterfølgende tre måneder. 17 af de tidligere ansatte ramte loftet på 110.000 kroner, som er det maksimale beløb, garantifonden må udbetale.
