Kommentator: Søvndal så bæstet i øjnene
På SF's landsmøde leverede Søvndal en god og stærk tale, hvor han forholdte sig til krisen, mener ekspert.


 I de seneste uger har SF oplevet en regulær partikrise. Over for vælgerne og i SF's bagland var der på forhånd behov for, at partiets formand Villy Søvndal leverede en brandtale til partiets landsmøde, der varer til søndag.
Og det gjorde han i høj grad, mener politisk kommentator Niels Krause-Kjær.
- Jeg synes, det var en stærk og offensiv tale. Han blinkede ikke, men fastholdte kursen. Han favnede sit parti og understregede, at han kender sit partis sjæl.
- Det er forudsætningen for, at de får et godt landsmøde, siger Niels Krause-Kjær.
Løsningen, på partiets største krise i nyere tid, skal findes i netop den tale, som Villy Søvndal har indledt landsmødet med.
- Hvis det her parti skal komme ud af den negative spiral, skal partiet have et godt landsmøde, og hvis det skal have et godt landsmøde, skal det indledes med en stærk tale af formanden. Det leverede Villy Søvndal, siger Niels Krause-Kjær
Samtidig mener han ikke, at partikrisen har overtaget dagsordenen for landsmødet.
- Han lod det ikke overskygge, der var en fin balance, så der ikke var nogen i salen, der kunne tænke, at han kom nemt omkring tingene. Han så bæstet i øjnene og forholdte sig til kritikken. Alt andet havde også været helt vanvittigt, siger han.
Hvordan partifællerne vil tage i mod talen de næste par dage, tør han ikke spå om, men han er spændt på at se, hvad resultatet af landsmødet bliver søndag.
- Jeg føler mig overbevist om, at når vi kommer til søndag, vil der ikke være nogen, der er tvivl om, at det er Villy Søvndal, der har hænderne på rattet, siger Niels Krause-Kjær.
Den vurdering er Hans Mortensen, politisk journalist ved Weekendavisen og forfatter til en bog om SF's partihistorie dog ikke helt enig i.
Han mener ikke, at budskabet om, at det er en sejr for SF at sidde i regering, når igennem til alle Søvndals partifæller.
- Jeg tvivler, for det er jo ikke noget nyt budskab. Jeg tror ikke, han får lukket alle diskussioner. Først på søndag vil man kunne se, om hans partifæller har taget hans budskab til sig, siger Hans Mortensen.
Samtidig er det essentielt for Villy Søvndal at få gejsten tilbage i partiet, mener han.
- Han skal have noget gejst og glæde ind i partiet i stedet for de fløjkampe, man har set på det seneste, siger Hans Mortensen.
