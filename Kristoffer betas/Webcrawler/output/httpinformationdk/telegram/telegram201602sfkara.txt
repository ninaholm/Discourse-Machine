SF: Karaktermur er en elendig motivation
SF og Enhedslisten mener karakterkrav på seks skævvrider uddannelsesmuligheder for de unge på universiteterne


 I SF frygter man, at karakterræset fortsætter, efter at Københavns Universitet nu ønsker at højne kvaliteten med et adgangskrav på seks for studerende, der søger ind på deres karaktersnit på Københavns Universitet.
Karaktermuren på seks i snit rammer de studerende fra 2018, hvis et folketingsflertal beslutter at ændre lovgivningen i slutningen af februar. En ændring der skal gøre det muligt for universiteterne at indføre minimums­karakterkrav på bacheloruddannelser på kvote 1, uden at de samtidig skal stille samme krav på kvote 2.
Men den beslutning bliver uden SF og Enhedslisten.
- Vi synes, det her rammer vanvittigt skævt, for så mange unge som muligt skal have en uddannelse, siger SF's uddannelsesordfører, Jacob Mark.
Ifølge ham er uddannelsesinstitutionerne i forvejen ramt af et karakterræs. Blandt andet med bonusordninger for at klare sig igennem og vælge flere højniveaufag. Og den udvikling er helt forkert måde at få motiverede studenter på.
- Så dårlig er seks i snit altså heller ikke, siger han og sætter spørgsmålstegn ved den dumpegrænse, man har på karakterskalaen.
- I det hele taget synes jeg, man måler på det forkerte. En elev kan sagtens være voldsomt motiveret for at tage en uddannelse, uden at det kan ses i snittet.
Enhedslisten vil nu have uddannelses- og videnskabsminister Esben Lunde Larsen (V) i samråd, fordi de mener, at karakterkravet potentielt kan være skadeligt og gå ud over de svageste elever.
- Der findes masser af velbegavede unge mennesker, der måske ikke helt har lagt sig i selen i gymnasiet, men som vokser med opgaven i løbet af studietiden
- De bliver nu afskåret fra at komme på universitetet, og det er der ingen, der vinder ved, siger uddannelsesordfører for Enhedslisten, Eva Flyvholm.
