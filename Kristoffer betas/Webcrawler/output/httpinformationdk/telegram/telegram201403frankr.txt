Frankrig: Sanktioner mod Rusland er på trapperne
Den franske udenrigsminister kalder folkeafstemningen søndag på Krim om at tilslutte sig Rusland for ulovlig


 
	Sanktioner mod Rusland kan indføres allerede i denne uge, hvis ikke russerne tager imod et europæisk oplæg til dialog om at dæmpe gemytterne og løse krisen på den ukrainske halvø Krim.

	Sådan lyder meldingen fra Frankrigs udenrigsminister, Laurent Fabius, til radiostationen France Inter.

	Udenrigsministeren kalder en folkeafstemning søndag på Krim om at tilslutte sig Rusland for ulovlig.

	- Det eneste lovlige valg er det, som afholdes 25. maj om hvem, der skal være præsident for Ukraine. Valget 16. marts er ulovligt, siger Fabius.

	Frankrig har under forløbet omkring Ukraine og Krim været i offensiven med ønsker om sanktioner.

	Rusland anerkender ikke den midlertidige regering i Ukraine, som er udnævnt af parlamentet, efter at præsident Viktor Janukovitj blev væltet i slutningen af februar.

	Indbyggerne på Krim er overvejende russere, og Rusland har sagt, at man vil forsvare det russiske flertal på øen.

