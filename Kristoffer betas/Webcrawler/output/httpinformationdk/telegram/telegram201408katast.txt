Katastrofer koster på bundlinjen hos Malaysia Airlines
Malaysia Airlines, der har mistet to fly med passagerer, næsten fordobler sit underskud i andet kvartal.


  Det malaysiske flyselskab Malaysia Airlines har haft kundeflugt i 2014 efter to store flykatastrofer. Og det kan ses på bundlinjen, hvor underskuddet næsten er fordoblet.
Flyselskabet kom ud af andet kvartal af 2014 med et underskud før skat på over 550 millioner kroner. Det viser selskabets regnskab, der blev offentliggjort torsdag. I samme periode året før lå underskuddet på 314 millioner kroner.
Malaysia Airlines kom for alvor på alles læber, da passagerflyet med flynummeret MH370 8. marts forsvandt over Det Indiske Ocean, mens det egentlig skulle have været på vej fra Kuala Lumpur til Beijing.
Trods intens eftersøgning er hverken resterne af flyet, passagerer eller besætning fundet. Flyet havde 239 mennesker om bord.
- Vi forventede MH370-indvirkning på regnskabet i andet kvartal, selvom de ansatte har arbejdet meget hårdt for at genvinde markedets tillid og genopbygge salget, siger Ahmad Jauhari Yahya, topchef i Malaysia Airlines, i regnskabet.
Og 17. juli kom Malaysia Airlines igen i medierne. Her blev et andet af selskabets fly - MH17 - skudt ned over Ukraine.
Resterne af flyet blev lokaliseret, men undersøgelserne blev stoppet, da der stadig er kampe i området mellem den ukrainske regering og separatister. Flyet havde i alt 298 om bord.
- Og netop som vi var begyndt at se tegn på fremgang i alle regioner, kom den tragiske ulykke med, siger Ahmad Jauhari Yahya om regnskabet.
Og da den anden katastrofe ramte flyselskabet, efter andet kvartal var afsluttet, har man endnu ikke set den fulde effekt af katastroferne.
- Den fulde finansielle indvirkning af den dobbelte tragedie forventes at ramme Malaysia Airlines i andet halvår, siger Ahmad Jauhari Yahya.
Omsætningen i flyselskabet skrumpede med 340 millioner kroner i andet kvartal i år i forhold til sidste år. Samlet endte den på 6,44 milliarder kroner.
