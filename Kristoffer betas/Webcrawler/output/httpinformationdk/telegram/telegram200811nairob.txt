Nairobipris til støtte for ytringsfrihed



 Nairobiprisen 2008 tildeles i dag International Media Support (IMS), som er en organisation, der støtter lokale medier i konfliktområder og lande, hvor der er politisk ustabilitet, og hvor befolkningen ikke kan leve i sikkerhed.
 Prisen uddeles af Nairobiklubben, som er en forening for journalister og kommunikatorer, der arbejder med udviklingsbistand som fagområde.
 IMS får prisen, fordi organisationen har bidraget aktivt og effektivt til at forbedre fattige befolkningsgruppers adgang til medier og mulighed for at bruge deres ret til at ytre sig frit, modtage informationer og deltage i den offentlige debat.
 - IMS bidrager til, at de fattigste får en stemme og til, at ytringsfriheden i de fattige lande bliver fremmet samt til, at truede kolleger bliver hjulpet, hedder det blandt andet i begrundelsen for prisen.
