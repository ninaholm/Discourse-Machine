Dansk skib angrebet af somaliske pirater
Somaliske pirater angreb torsdag det danske skib Torm Republican, der befandt sig i Det Arabiske Hav.


 Et skib med pirater angreb torsdag det danske tankskib Torm Republican i den sydlige del af Det Arabiske Hav mellem Indien og Somalia.
Heldigvis handlede mandskabet om bord på skibet hurtigt, og ingen kom til skade, skriver torm.com i en pressemeddelelse.
Piraterne åbnede ild mod besætningen på skibet, men da bevæbnede vagter om bord på Torm Republican afgav varselsskud, trak piraterne sig tilbage og opgav angrebet.
Ingen af de 22 besætningsmedlemmer på skibet kom noget til, og heller ikke skibet blev skadet. Derfor vil det danske skib fortsætte sin planlagte rute som hidtil.
- Jeg er glad for, at ingen kom til skade ved angrebet, lyder det fra Claus U. Jensen, der er vicedirektør i Torms tekniske afdeling.
- Hændelsen viser, at beslutningen om at medtage bevæbnede vagter på alle sejladser i farvandet var rigtig, fortsætter han.
Besætningen på skibet tæller 22 mand - alle fra Indien - og fire bevæbnede britiske vagter.
 De var på vej fra Taiwan til Port Suez, da angrebet fandt sted, og de vil nu fortsætte deres planlagte tur, lyder meldingen fra Torm.
