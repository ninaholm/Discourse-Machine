EL i Odense opfordrer Dahir Roobleh til at trække sig
Bestyrelse indkalder kontroversiel kandidat til samtale. Hvis han ikke trækker sig, holdes generalforsamling.


 Enhedslisten i Odense opfordrer Dahir Jama Roobleh til at trække sig som kandidat for partiet til kommunalvalget efter hans udtalelser om homoseksuelle, der strider mod Enhedslistens grundprincipper.
Den omstridte kandidat, der er nummer tre på partiets liste, indkaldes til en samtale på et bestyrelsesmøde, der holdes på torsdag den 29. august.
Hvis han ikke har trukket sig inden da, vil bestyrelsen indkalde til en ekstraordinær generalforsamling med 14 dages varsel, skriver partiet i en pressemeddelelse.
På en ekstraordinær generalforsamling kan Enhedslisten ændre sin opstillingsliste, hvis Roobleh ikke retter ind.
Bestyrelsen tager afstand fra, at Dahir Jama Roobleh i weekenden kaldte et forslag fra Socialdemokraterne om undervisning i homoseksualitet i folkeskolen for en "katastrofe".
- Dahirs kommentarer er fuldstændig uacceptable og uforenelige med det at være kandidat for Enhedslisten, udtaler bestyrelsen for EL i Odense.
Dahir Jama Roobleh afviser imidlertid, at han vil trække sig, skriver fyens.dk.
Allerede sidste år sammenlignede Dahir Jama Roobleh, som dengang var SF'er, på Facebook homo-ægteskaber med at gifte sig med en kamel, oplyser TV2/Fyn. Siden forlod han SF og blev løsgænger, inden kan opstillede for Enhedslisten.
