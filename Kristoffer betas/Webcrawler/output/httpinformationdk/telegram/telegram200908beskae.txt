Beskæftigelsestal bedre end frygtet i USA



 USA mistede 247.000 arbejdspladser i juli, oplyser arbejdsministeriet i Washington.
 Det var langt færre end frygtet, og arbejdsløshedstallet faldt uventet til 9,4 procent fra 9,5 procent måneden før
 Økonomiske eksperter havde forventet, at USA ville miste cirka 320.000 arbejdspladser i juli.
 De nye tal "bekræfter, at recessionen bestemt er aftagende, hvis den ikke allerede er overstået", siger Peter Kretzmer, der er økonom i Bank of America.
 Alt er dog ikke lysrødt. USA forbløder fortsat beskæftigelsesmæssigt, og økonomer vurderer, at USA skal op på en årlig vækst på tre procent, før det lykkes blot at stoppe væksten i tabte arbejdspladser. Der er USA ikke tilnærmelsesvis.
 Det er også en tommelfingerregel, at antallet af arbejdspladser skal vokse med mindst 100.000 om måneden i USA for at holde trit med tilgangen af beskæftigelsessøgende.
 I forvejen har USA mistet 6,7 millioner arbejdspladser, siden recessionen satte ind i december 2007. 
 Men fredagens beskæftigelsestal blev modtaget positivt af børsmarkederne, der gik i plus.
