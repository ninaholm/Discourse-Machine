Merkel og Tsipras prøver at nærme sig hinanden
- Vi må nå frem til en bedre forståelse. Der er ingen anden vej end dialog, siger den græske premierminister.


 Efter de seneste ugers krig på ord mellem Berlin og Athen var det et med spænding imødeset møde, som Tysklands forbundskansler, Angela Merkel, og den græske premierminister, Alexis Tsipras, holdt mandag.
Trods spændingerne var det en smilende Merkel, der tog imod sin modpart, som blev hilst velkommen af en militær æresgarde foran kanslerministeriet.
Men det stod klart fra begyndelsen, at der ikke ville blive tale om et gennembrud eller et vendepunkt i konflikten om den græske gældskrise.
- Tyskland ønsker at se Grækenlands økonomi vokse, så landets arbejdsløshed bliver bragt ned, hvilket kræver strukturelle reformer og solide offentlige finanser, sagde kansleren efter mødet.
Merkel og den græske regeringsleder fastslår igen indirekte, at de ser meget forskelligt på, hvordan grækerne skal håndtere gældskrisen.
- Vi må nå frem til en bedre forståelse. Der er ingen anden vej end dialog, sagde Tsipras ved et velbesøgt pressemøde i kanslerministeriet i den tyske hovedstad.
Tsipras pointerede, at grækerne ikke er mere døgenigte end andre, ligesom tyskerne ikke er skyld i elendigheden og dårligdommene i Grækenland.
- Vi må arbejde på at overvinde disse skrækkelige stereotyper, sagde han.
Merkel understregede, at forhandlingerne i Berlin i sig selv er udtryk for "en appetit på samarbejde" på trods af meningsforskelle.
Hun tilføjede, at nye reformforslag fra den græske regering nu vil blive vurderet af finansministrene i eurozonen - og ikke blot i Berlin alene.
Flere tyske iagttagere siger, at mødet i Berlin skulle give den græske premierminister en bedre forståelse for motiverne og målene i Tysklands EU-politik.
Tsipras talte også om Tysklands nazistiske fortid, men han understregede, at spørgsmålet om grækernes "tvangskredit" til det nazistiske Tyskland var et spørgsmål om at gøre op med fortidens skygger - og ikke har noget med gældskrisen at gøre.
 Merkel gentog hertil, at spørgsmål om Tysklands krigsskadeerstatninger er et overstået og afsluttet kapitel.
Efter pressemødet fortsatte de to ledere sammen med deres rådgivere forhandlingerne over en arbejdsmiddag.
