Kommission kritiseres for håndtering af anonymt brev
Skattesagskommissionen griber den anonyme henvendelse "helt uprofessionelt" an, siger Troels Lunds bisidder.


 Dybt beklageligt og helt uprofessionelt.
Sådan lyder karakteristikken af Skattesagskommissionens håndtering af det anonyme brev, som i 11. time har sat Skattesagskommissionen på den anden ende.
Skattesagskommissionen har på ubestemt tid udsat de sidste vidneafhøringer, hvor blandt andet tidligere skatteminister Troels Lund Poulsen (V) for anden gang skulle have afgivet forklaring.
I stedet har et flertal af kommissionens tre medlemmer valgt at overdrage brevet til Københavns Politi.
- Det er dybt beklageligt, at kommissionen er sat på pause, og kommissionen har fra starten grebet det her helt uprofessionelt an, siger bisidder for Troels Lund Poulsen, advokat Karoly Nemeth, der mener, at håndteringen giver anledning til "mytedannelse".
- Først aflyser kommissionen afhøringerne uden forklaring. Så udsender den en meddelelse i går (tirsdag, red.), som vi ikke må tale med klienterne om.
- De skulle have gennemført de sidste afhøringer, og så kunne de have genindkaldt, hvis det skulle vise sig nødvendigt, siger han.
Det er fortsat uvist, hvad der konkret står i brevet.
Men Berlingske erfarer, at brevet sår tvivl om Venstre-politikeres forklaringer i kommissionen.
De tidligere Venstre-skatteministre Troels Lund Poulsen og Peter Christensen samt daværende statsminister Lars Løkke Rasmussen (V) er blevet udspurgt af kommissionen.
Kommissionen anfører selv, at hvis påstandene i brevet er korrekte, så vil de "i afgørende grad" kunne ændre forståelsen af skattesagen.
Også bisidder Jakob Arrevad vil gerne have mulighed for at oplyse sin klient, Venstres Peter Christensen, om indholdet af brevet.
- Jeg håber snart, at man får lov til at vise det til klienterne. For alle involverede håber jeg, at man får lov til det, siger han og tilføjer, at der gik mindre end fire timer, fra han modtog brevet, inden Berlingske begyndte at skrive om indholdet.
Ifølge Ritzaus oplysninger er brevet forfattet af en person, der har konkret kendskab til sagen.
Personen vil dog ifølge Skattesagskommissionen ikke stå frem af hensyn til frygt for "tab af velfærd".
Samtidig skriver kommissionen imidlertid, at "personen selv har tilkendegivet at ville stå frem på en eller anden måde, såfremt sandheden ikke kommer frem i Skattesagskommissionen".
