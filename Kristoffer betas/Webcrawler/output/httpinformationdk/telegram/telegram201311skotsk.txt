Skotsk førsteminister: Det var en politihelikopter
Man må forberede sig på sandsynligheden for, at der kan være døde i Glasgow efter helikopterstyrt, lyder det.


 Det er en helikopter fra politiet, som styrtede ned i en pub i Glasgow fredag aften.
Det bekræfter Skotlands førsteminister, Alex Salmond. Han skriver, at det er sandsynligt, at mennesker har mistet livet i forbindelse med styrtet.
- Redningsbestræbelserne er i fuld gang. Hændelsens størrelsesorden taget i betragtning, så må vi alle forberede os på sandsynligheden for, at der kan være døde, skriver han på Twitter natten til lørdag.
- Jeg kan bekræfte, at det er en politihelikopter, som har været involveret i den tragiske ulykke i Glasgow, tilføjer Alex Salmond.
BBC skriver, at der var to politifolk og en civil pilot om bord på helikopteren.
Værtshuset, The Clutha, var fyldt med gæster, da ulykken fandt sted. Øjenvidner har beskrevet, at der kan have været helt op til 200 mennesker på pubben, da helikopteren styrtede ned i den lave bygnings tag.
