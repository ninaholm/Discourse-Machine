FN: Hungersnød vil brede sig i Somalia
Sultkatastrofen breder sig i Somalia, advarer FN. Meget af hjælpen til området bliver stjålet, siger ekspert.


 Stort set hele det sydlige Somalia risikerer inden for de kommende dage at være omfattet af den hungersnød, der har ramt Afrikas Horn, vurderer FN's nødhjælpskontor Ocha.
- Situationen i Somalia bliver værre, lyder det i en meddelelse fra organisationen.
I forvejen har FN erklæret hungersnød i fem områder i regionen, som ifølge verdensorganisationen står over for den mest alvorlige humanitære krise på kloden netop nu.
- Fejlernæring og dødelighed i er stigning, og smitsomme sygdomme spreder sig fortsat, tilføjer Ocha.

Bevæbnede mænd fra al-Shabaab militsen trak sig i sidste måned ud af deres positioner i hovedstaden Mogadishu, men hindrer stadig FN's fødevareprogram, WFP, i at få nødhjælp ud til de hungersramte områder i det sydlige Somalia.
Samtidig bliver op mod halvdelen af nødhjælpen stjålet af de krigsherrer, der kontrollerer de forskellige områder af landet, hævder Stig Jarle Hansen fra Universitetet for miljø- og biovidenskab over for det norske tidsskrift Bistandsaktuelt.
- Så meget som 40-50 procent af den nødhjælp, der skulle været gået til de sultramte, bliver stjålet, siger nordmanden, der regnes for en af verdens førende Somalia-eksperter.
Den kritik afviser WFP. Det er helt usandsynligt, at op mod halvdelen af fødevarehjælpen forsvinder i tyveri og korruption, siger Greg Barrow, WFP's direktør for kommunikation og sociale medier.
Omkring 12,4 millioner mennesker på Afrikas Horn - herunder også dele af Ethiopien, Djibouti, Kenya og Uganda - er påvirket af den værste tørke, regionen har oplevet i flere årtier.
