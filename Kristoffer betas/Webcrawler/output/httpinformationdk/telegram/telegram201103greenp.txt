Greenpeace i morgenaktion på Rådhuspladsen
Dansk Industri modarbejder grøn vækst med deres benhårde lobbyarbejde i EU, mener Greenpeace.


 Aktivister fra miljøorganisationen Greenpeace har torsdag hængt et kæmpe banner på 70 kvadratmeter op på DI's bygning på Rådhuspladsen i København.
- To klatrerne hænger i sikkerhedsliner ved banneret, og her har de tænkt sig at blive til aktionen slutter klokken 09, medmindre politiet piller dem ned inden da, oplyser miljøorganisationens pressemedarbejder Sune Scheller.
10 andre aktivister befinder sig inde i bygningen.
"DI - Delaying Innovation" står der på banneret.
Greenpeace mener, at Dansk Industri modarbejder en nedsættelse af CO2-målene, og aktionen skal sætte fokus på DI's benhårde lobbyarbejde EU's korridorer.
- DI's lobbyarbejde kan komme til at koste flere af deres 10.000 medlemmer dyrt, da de risikerer at stå tilbage som tabere i den globale konkurrence om fremtidens grønne arbejdspladser, siger Jan Søndergård, politisk rådgiver i Greenpeace.
Ifølge organisationen har DI senest sammen med den magtfulde lobbyvirksomhed, BusinessEurope, rettet et angreb mod en mulig ny fælles europæisk klimaplan, der vil hæve EU's reduktion af drivhusgasser.
- DI må holde op med at lægge ryg til BusinessEurope's lobbyvirksomhed, der konstant forsøger at spænde ben for en forbedret klimapolitik, og som i øvrigt dermed skader innovative og ambitiøse virksomheder, siger Jan Søndergård.
I forbindelse med Greenpeaces aktion på Industriens Hus, siger direktør Tine Roed, DI:
- DI støtter op om en langsigtet klimavenlig omstilling i EU. Det gælder også EUs 2050 vision, der skal reducere udslippet af klimagasser i 2050 med 80-95 pct. DI støtter også op om en række elementer i EU Kommissionens nye analyse, Roadmap 2050.
- Jeg har derfor svært ved at forstå, hvorfor Greenpeace mener, det har været nødvendigt at trænge ulovligt ind på Industriens Hus og hænge et banner op, der beskylder DI for ikke at arbejde for at reducere EU's udslip af klimagasser.
