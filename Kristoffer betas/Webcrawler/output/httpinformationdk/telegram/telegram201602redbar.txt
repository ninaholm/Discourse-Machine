Red Barnet: Mobiler er asylbørns livline til verden
Det er et stort indgreb, når politiet inddrager mindreårige asylansøgeres mobiltelefoner, siger Red Barnet.


 Politiet har i mange tilfælde inddraget mindreårige asylansøgeres mobiltelefoner for at fastslå identiteten og nationaliteten på ansøgerne. Grundet det store antal asylansøgere kan det tage lang tid, inden de mindreårige får deres telefoner tilbage.
Det er problematisk, fordi børn generelt er mere sårbare end voksne og fordi mobiltelefonen kan være deres eneste livline til forældre og hjælp, siger Red Barnet.
- Børn er mere udsatte og sårbare generelt. De står mere alene i verden, end voksne gør. Og specielt de her børn, der kommer alene. Dem har vi et særligt ansvar over for, siger Gitte Jakobsen, rådgiver i børns beskyttelse ved Red Barnet.
Politiet skal registrere asylansøgere, når de ankommer til Danmark. I den forbindelse skal politiet, hvis ikke asylansøgerne har ordentlig dokumentation, afklare identiteten og nationaliteten af ansøgerne.
Som en del af den efterforskning konfiskerer politiet nogle gange asylansøgernes mobiltelefoner. Også selv der er tale om mindreårige.
- Deres telefon er deres livline. Det er billeder, telefonnumre, dokumenter. Det er alting. Uden deres mobiltelefoner kan de her børn heller ikke ringe hjem, og fortælle hvor de er, eller ringe til hinanden og finde støtte, siger Gitte Jakobsen.
Red Barnet har fuld forståelse for politiets opgave, men mener, at det ikke må tage længere tid end højst nødvendigt.
Hos politiet er man opmærksom på problemet og har allerede for flere uger siden dedikeret mere personale og indkøbt mere udstyr for hurtigere at kunne hente informationen ud ad mobiltelefoner.
- Retsplejeloven skriver, at indgreb skal være så skånsomme som muligt. Så tidsperspektivet er noget, vi er opmærksomme på, sagde Richard Østerlund La Cour, centerchef for Nationalt Udlændingecenter under Rigspolitiet, tidligere tirsdag til Ritzau.
