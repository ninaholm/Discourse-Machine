Valgforsker: Små bevægelser bliver afgørende
Venstre satte markant slutspurt ind ved sidste valg, selvom partiet var bagud i målingerne, påpeger forsker.


 Torsdagens folketingsvalg tegner til at blive meget tæt.
Næsten hver femte vælger - 17 procent - er ifølge den seneste måling fra Voxmeter stadig i vildrede om, hvem de skal stemme på.
Og hvis man er i tvivl om, at de er en eftertragtet gruppe, behøver man bare at høre, hvad statsminister Helle Thorning-Schmidt (S) onsdag sagde på sit sidste pressemøde i valgkampen.
- Rigtig mange danskere placerer sig ikke entydigt i rød eller blå blok. Mange ønsker, at vi politikere arbejder sammen hen over midten, siger Helle Thorning.
- Det enkle budskab til danskerne er, at hvis man ønsker et bredt samarbejde i det danske folketing, så skal man stemme på Socialdemokratiet.
Ifølge Ritzau Index, et vægtet gennemsnit af fem meningsmålinger, står rød blok til 49,3 procent af stemmerne og blå blok til 50,7 dagen før valget, og dermed vil selv små bevægelser det seneste døgn være afgørende, fastslår valgforsker Rune Stubager.
- Ved forrige valg så vi, at der kom en bevægelse af vælgere til Venstre på valgdagen, hvor Venstre tog et hop.
- De havde ligget bagud i målingerne i hele valgkampen, men kom så tæt på, at resultatet kun blev 50,2 procent til rød blok, siger Stubager, der er professor i Statskundskab ved Aarhus Universitet.
Han siger, at der ikke er nogen skudsikker forklaring på, om meningsmålingerne simpelthen var af dårlig kvalitet, siden de undervurderede Venstre, eller om en stor gruppe af tvivlere i sidste øjeblik besluttede at stemme på den dengang siddende statsminister Lars Løkke Rasmussen (V).
Ved valget i 2011 gav målingerne før valget Venstre mellem 23 og 25,4 procent af stemmerne. Men partiet endte med at få 26,7 procent. Alle meningsmålinger overtippede rød bloks flertal, der endte på 50,2 procent.
