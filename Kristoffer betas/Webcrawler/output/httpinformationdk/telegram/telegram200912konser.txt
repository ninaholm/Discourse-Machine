Konservative tilfreds med klimatekst



 De Konservative er tilfredse med, at det første officielle udkast til en klimaaftale fastslår, at den globale CO2-udledning skal reduceres med 50 procent i 2050. 
 Partiets klimaordfører, Per Ørum Jørgensen, kalder det for det rigtige mål.
 - Det er i tråd med anbefalingerne fra FN's Klimapanel, så det er en god ramme. Hidtil har spørgsmålet om finansieringen dog også været et problem, men målet er en af byggestenene, og et succeskriterium er netop, at vi rammer det, som videnskaben tilsiger, siger Per Ørum Jørgensen. 
 Det otte sider lange dokument lægger desuden op til, at de rige lande skal reducere deres CO2-udledning med 25-40 procent i 2020 i forhold til niveauet i 1990. 
 Udkastet indeholder også både 1,5 og 2 graders-målet for den fremtidige temperaturstigning på kloden. Det er især de små østater, der har presset på for at få det lavere mål med i en endelig aftale.

