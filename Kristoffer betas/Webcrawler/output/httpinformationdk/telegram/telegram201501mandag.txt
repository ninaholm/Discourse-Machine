Mandagens obligationer: Historisk lave renter bed sig fast



 
Renterne lå meget fladt i Danmark mandag, og de holdt sig dermed tæt på de historisk lave niveauer, der blev nået fredag.
Usikkerheden i kølvandet af det græske parlamentsvalg holdt hånden under efterspørgslen efter nordeuropæiske statsobligationer. Ved valget blev det venstreorienterede Syriza den store sejrherre, og mandag faldt en aftale om en koalitionsregering bestående af Syriza og det højreorienterede De Uafhængige Grækere på plads.
Valgresultatet ventes at føre til et opgør om Grækenlands sparekurs, og mens det startede med at svække euro og aktierne, vendte udviklingen op ad dagen, hvor investorerne tilsyneladende besluttede at tage resultatet med ro og i stedet fokusere på alle de mange nye penge, Den Europæiske Centralbank (ECB) har gjort klar til at sende ud i systemet i form af såkaldte kvantitative lempelser.
Den græske tiårige rente steg omkring 50 basispoint mandag, mens den renten på den toneangivende tiårige danske statsobligtion endte på 0,45 pct., 3 basispoint højere end fredag, hvor renten faldt 10 basispoint oven på Den Europæiske Centralbanks lancering af store obligationsopkøb torsdag.
Nøgletalskalenderen var relativt tom mandag, med kun det tyske Ifo-indeks som et iøjnefaldende punkt. Januars opgørelse fra det München-baserede forskningsinstitut viste en stigning i de tyske virksomheders syn på økonomien, både for nutiden og fremtiden.
Det samlede Ifo-indeks blev løftet til 106,7 fra 105,5 i december, og overgik dermed økonomernes forventning om indeks 106,5 ifølge estimater fra Bloomberg News.
