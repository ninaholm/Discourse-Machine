Elizabeth trækker teinvitation tilbage
Den britiske dronning Elizabeth vil alligevel ikke se lederen af det højreekstreme parti BNP, Nick Griffin, til teselskab. Hun har trukket invitationen tilbage.


 Nick Griffin, den kontroversielle leder af det britiske nationalistiske parti BNP, får alligevel ikke serveret te på Buckingham Palace.
Dronning Elizabeth havde ellers inviteret Griffin, sammen med 8000 andre, til teselskab i haven til paladset, og invitationen har medført protester. 
I 2009 blev Griffin valgt til EU-Parlamentet, og det giver automatisk adgang til den royale havefest ved Buckingham Palace.
Men kort før udskænkningen af teen meddeler paladset torsdag eftermiddag, at Griffin alligevel ikke er velkommen. En talskvinde siger, at invitationen er trukket tilbage, fordi han har gjort et politisk nummer ud af invitationen.
- Nick Griffin vil blive nægtet adgang til dagens haveselskab ved Buckingham Palace, fordi han har brugt sin personlige invitation til partipolitiske formål igennem medierne, siger talskvinden.
- Dette har øget sikkerhedstruslen og kan gøre andre gæster utilpasse, tilføjer hun, men vil ikke uddybe, hvad sikkerhedstruslen er for noget.
Sidste år blev BNP-lederen inviteret med af en partikollega, der selv kom med via sit sæde i Londons byråd. Nick Griffin endte dog med at melde afbud efter enormt pres på partikollegaen fra organisationer, medier og Londons borgmester.
Antiracistiske organisationer havde på forhånd udtrykt frygt for, at Nick Griffins deltagelse i den royale havefest ville legitimere hans højreekstreme, nationalistiske synspunkter.
Disse blev blandt andet dokumenteret i en BBC-dokumentar fra 2004. Her afslørede skjulte kameraoptagelser fra partimøder en stærkt racistisk stemning, hvor vold mod etniske minoriteter både var accepteret og i visse tilfælde noget, man pralede af.
