TDC-aktien fortsætter nedturen efter halvårsregnskabet
TDC-aktier handles nu næsten 12 procent lavere end i torsdags efter et regnskab, der varsler hårde tider.


 Investorerne har tilsyneladende mistet appetitten på TDC-aktier. Telekommunikationsselskabet var således klart den største taber blandt C20-aktierne under mandagens aktiehandel.
 Hen på eftermiddagen, hvor den blev handlet i kurs 45,2, havde den mistet mere end seks procent af sin markedsværdi i løbet af dagen.
Aktiekursen fik allerede en over næsen i fredags, hvor selskabet offentliggjorde sit halvårsregnskab.
Her svarede omsætning og bundlinje meget godt til det, analytikerne havde regnet med, og ledelsen fastholdt også sin forventning til årsregnskabet.
Alligevel blev aktien ved lukketid handlet i kurs 48,21, svarende til et fald for dagen på 5,3 procent. Dermed har den altså mistet næsten 12 procent af sin værdi på to børsdage.
Fredag blev der også holdt en telekonference for de analytikere, der følger aktien, og her blev indtrykket af en presset koncern tilsyneladende forstærket.
- Der er en bekymring for, at 2016 kan blive hård for TDC. Konkurrencen er hård, og jeg tror, det gør, at der er mange, der er ude at reducere deres estimater i dag. Det betyder, at aktien sætter sig lidt, siger Mads Zink, der er chefhandler hos Danske Bank, til Ritzau Finans.
Også Michael Friis Jørgensen fra Alm. Brand Markets ser hårde tider forude for TDC. Og han tror, at aktionærerne reagerer på, at udsigterne til mere udbytte er dårlige.
- TDC kan få meget svært ved at opretholde sit udbytte som følge af den nuværende situation. Og det er ultradyrt for en udbytteaktie, så derfor ser vi de her massive kursfald, siger han.
Fraregnet opkøbet af det norske bredbåndsselskab Get faldt TDC's driftsresultat med 7,7 procent i forhold til sidste år.
