Søren Gade: Jeg kender ikke til lækage
Politiet får ikke noget ud af at afhøre fhv. forsvarsminister Søren Gade, siger han til Dagbladet Holstebro


 Politiet må kigge i vejviseren efter nye oplysninger fra tidligere forsvarsminister Søren Gade (V), hvis ordensmagten genåbner efterforskningen i "lækagesagen", som afslørede, at Jægerkorpset skulle udsendes til Irak i 2007.
Det siger han til Dagbladet Holstebro, efter at Ekstra Bladet tirsdag fremlægger en lydfil, der navngiver hans spindoktor Jacob Winther som kilden til oplysninger om danske jægersoldaters udsendelse.
- Det er gammelt støv og skidt, der bliver hvirvlet op igen, siger Søren Gade.
Højesteret afviste i august at tvinge Danmarks Radio til at udlevere lydfilen, hvor TV2's journalist Rasmus Tantholdt angiver Jacob Winther som kilde til DR's journalist Niels Giversen. TV2 slap for at vidne i sagen, så politiet opgav en sigtelse mod Jacob Winther.
Forsvarsministeren frygter ikke, at Københavns Politi måske genoptager "lækagesagen" som følge af den nu frigivne lydfil.
- Jeg er blevet afhørt af politiet i flere timer, mens jeg var ansat i Udenrigsministeriet. Hvis man tror, at jeg nu vil ændre forklaring, så tager man fejl. Jeg har fortalt alt, hvad jeg kender til sagen, siger Søren Gade til avisen.
Det generer ham ikke, at "lækagesagen" tilsyneladende har ni liv ligesom en kat.
- Selvfølgelig er det træls, at sagen bliver ved med at poppe op. Men sådan er det. Og jeg har sovet udmærket i nat, og jeg vil også sove udmærket fremover. Det rører mig ikke på den måde, siger Søren Gade.
