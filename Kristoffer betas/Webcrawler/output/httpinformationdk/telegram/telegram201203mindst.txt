Mindst 7000 syriske soldater angriber Homs
De syriske oprørere står over for mindst 7000 soldater fra regeringsstyrkerne i Baba Amro-kvarteret i Homs.


 De voldsomme sammenstød mellem oprørssoldater og regeringsstyrker i Homs er nået nye højder natten til torsdag, hvor de syriske oprørere melder om kampe mod mindst 7000 regime-tro soldater i Baba Amro-kvarteret.
Samtidig melder en højtstående embedsmand fra Syriens Frie Hær om, at oppositionsstyrkerne i resten af landet er blevet beordret til at optrappe kampene mod Assad-regimets soldater.
Det skal ifølge embedsmanden ske for at aflaste Homs, som har været under voldsomt angreb de seneste 26 dage.
Syriske embedsmænd i Damaskus oplyste onsdag til journalister, at deres styrker er i færd med at "rense ud", og at aktionen ventedes at vare et par timer, rapporterer BBC. Aktivister i byen hævder derimod, at de har stået imod angrebet.
Det kom dog frem, at regimet onsdag aften havde indsat helikoptere i Baba Amro-distriktet. Helikopterne skød ifølge oprørerne på civile indbyggere.
Samtidig kunne eksplosioner høres overalt i Homs, og ved et fodboldstadion i udkanten af byen kom det ifølge aktivister til voldsomme kampe.
Det er yderst vanskeligt at få bekræftet oplysningerne fra Homs fra uafhængigt hold. På det seneste er flere udenlandske journalister, der har vovet sig ind i byen, blevet dræbt.
Uroen i Syrien - og ikke mindst i oprørsbyen Homs - er eskaleret den seneste tid. FN melder, at der lige nu ofte dør omkring 100 civile hver dag.
Samtidig siger verdensorganisationen, at langt over 7500 civile har mistet livet i oprøret. Imens kæmper nødhjælpsorganisationer for at få lov til at hjælpe de mange sårede og ikke mindst levere fødevarer og andre nødforsyninger til landets befolkning.
