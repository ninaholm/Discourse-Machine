Konkursramt Pihl & Søn kræver en milliard fra bygherrer
Ubetalte regninger hos bygherrer fra E. Pihl & Søn bør indbringe en milliard kroner, mener boets kurator.


 Det konkursramte byggefirma E. Pihl & Søn mener at have penge til gode hos en række bygherrer for ubetalte regninger på i alt en milliard kroner.
Boet efter E. Pihl & Søn vil nu gøre nogle forsøg på at hente pengene hjem til virksomhedens tomme kasse, skriver pol.dk.
 - Vi har nedlagt nogle påstande om betaling på en milliard kroner. Vores advokater er godt i gang med at forberede sagerne, som nok først bliver afsluttet næste år, siger kurator Henrik Steen Jensen til pol.dk.
Det er den omfattende renovering af luksushotellet d'Angleterre i det indre København, projekt Vejle Åparken samt 10-12 andre, som boet efter Pihl & Søn gør krav mod.
 Det har hidtil fremgået, at Pihl ville gøre krav på omkring 400 millioner kroner via voldgiftssager. Det beløb har stået i regnskaberne, men det er kun, hvad Pihl føler sig helt sikre på at få tildelt.
 For en uge siden fremlagde advokatfirmaerne Kromann Reumert og Holst Advokater, der står for opgørelsen af konkursboet, en oversigt over værdierne hos den krakkede entreprenør.
En lang række kreditorer har tilsammen 2,1 milliarder kroner til gode hos Pihl & Søn, som gik konkurs i slutningen af august.
Firmaets aktiver opgøres til - i denne sammenhæng - beskedne 291 millioner kroner.
Kurator Henrik Steen Jensen har allerede fået afsat omkring tyve af Pihl & Søns cirka 90 igangværende projekter.
Herunder byggeriet på Nørreport, Bestsellers bygning i Aarhus og ATP's nye bygning i København, mens Kanalbroerne i København stadig mangler at blive overtaget.
 Det efterlader omkring 70 tilbageværende byggeprojekter. Men mange af dem er svære at komme af med, fordi Pihl har faktureret forud og allerede fået betaling for noget, de ikke har gjort færdigt.
Det var en række byggeprojekter i udlandet, der knækkede halsen på det 126-årige byggefirma Pihl & Søn, som var en af giganterne i dansk byggeri.
Byggefirmaet står bag en række prestigefulde projekter som Storebæltsbroen, Operaen og Skuespilhuset i København og Danmarks nye nationalakvarium, Den Blå Planet.
