Jordan henretter terrordømt kvinde efter IS-afbrænding
Sajida al-Rishawi er sammen med en fange fra al-Qaeda blevet hængt som svar på Islamisk Stats drab på jordaner


 Jordan har onsdag henrettet en dødsdømt irakisk kvinde, som landet havde tilbudt at udveksle med et jordansk gidsel, der blev holdt af den militante gruppe Islamisk Stat (IS), men som gruppen har dræbt.
Det oplyser jordansk stats-tv ifølge flere internationale medier.
Henrettelsen af den terrordømte Sajida al-Rishawi sker, efter at IS tirsdag offentliggjorde, at gruppen havde likvideret en jordansk pilot, der har siddet til fange hos gruppen. Ifølge IS blev piloten brændt ihjel.
Foruden Rishawi er også Ziyad Karboli, en fange fra al-Qaeda, blevet henrettet i Jordan ved daggry onsdag, oplyses det.
Rishawi blev i 2006 dømt til døden for sin rolle i et selvmordsangreb et år tidligere, hvor 60 personer mistede livet. Karboli blev i 2008 dømt for at dræbe en jordaner.
Jordan havde varslet, at det ville komme med et "stærkt" svar på likvideringen af piloten Muath al-Kasaesbeh.
Islamisk Stat tog piloten til fange i december, da han styrtede ned i et F-16-fly i Syrien. Gruppen har krævet Rishawi udleveret i bytte for Kasaesbeh, og den jordanske regering gav udtryk for, at den var villig til at udveksle fanger.
Da det tirsdag kom frem, at piloten havde mistet livet, sagde Jordans regering dog, at piloten allerede blev dræbt 3. januar - længe før forhandlingerne kom på tale.
Jordan har indtil tirsdag krævet beviser for, at piloten var i live, før en udveksling kunne komme på tale.
Også Japan har været involveret i det komplicerede drama, som endte tragisk for den japanske journalist Kenji Goto, der fik halsen hugget over af gidseltagere fra Islamisk Stat.
Den jordanske konge har kaldt drabet på Muath al-Kasaesbeh for "kujonagtig terror" begået af en gruppe, der intet har at gøre med islam.
