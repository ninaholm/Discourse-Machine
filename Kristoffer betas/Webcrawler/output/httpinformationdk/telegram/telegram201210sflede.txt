SF-leder lægger arm med detailgiganter
Store supermarkedskæder dominerer alt for meget, mener erhvervs- og vækstminister Annette Vilhelmsen.


 Forbrugerne kan ikke være tjent med forholdene i den danske detailhandel. Det mener erhvervs- og vækstminister Annette Vilhelmsen, som også er partiformand i SF.
Hun vil som en del af regeringens nye konkurrencepolitiske udspil have en analyse af, hvordan de forskellige aktører på markedet påvirker priserne. Det skriver Børsen.
Ifølge det politiske udspil peger flere indikatorer på, at forbrugerpriserne i Danmark er højere end i andre lande. Ministeren forventer, at de store kæder vil samarbejde og bidrage til analysen.
- De skal være med til at finde en løsning på det her. COOP er der jo ikke, hvis ikke der er nogen, der handler der. Så de skal være med til at skabe tilliden til, at man som forbruger kan være sikker på, at priserne er gennemskuelige, siger Vilhelmsen til Børsen.
Hun finder forholdene alarmerende og henviser til, at flere mindre aktører taler om monopollignende tilstande inden for detailhandlen.
Annette Vilhelmsen vil have COOP og Dansk Supermarked til at komme med forslag til, hvordan tilstandene kan ændres og monopoler modarbejdes.
I første omgang bliver de store spillere på markedet bedt om at være med i analysearbejdet af frivillighedens vej. Detailhandlen skal ifølge Annette Vilhelmsen selv byde ind på, hvordan den ser denne modernisering af markedet.
 Og det forventer hun også, at branchen er indstillet på. Prisniveauet i branchen er hovedfokus for arbejdet.
- Vi vil ikke betale mere for vores varer, end rimeligt er, og vi vil præsenteres for de muligheder, der er, siger hun til Børsen.
Dansk Supermarked, COOP og Supergros står for cirka 80 procent af dagligvaresalget. Dansk Supermarked, der omfatter Føtex, Bilka, Netto og Døgn Netto, er størst med en omsætning i 2011 på 54,1 milliarder kroner.
COOP omsatte sidste år for 39,6 milliarder kroner og Supergros for 21,5 milliarder kroner.
