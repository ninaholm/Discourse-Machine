Tærsbøl væltet som borgmester i Helsingør



 Per Tærsbøl (K), Helsingørs borgmester i de seneste 16 år, er væltet ved et kup, der udspillede sig under konstitueringen i kommunens nyvalgte byråd.
 Det skriver Helsingør Dagblad.
 På mandagens møde lykkedes det for Socialdemokraterne, Socialistisk Folkeparti og Enhedslisten at lokke Venstres Johannes Hecht-Nielsen til at springe fra den aftale, som hans parti havde indgået med De Konservative, Dansk Folkeparti og en lokalliste. Johannes Hecht-Nielsen blev til gengæld belønnet med borgmesterposten.
 Dramaet er det seneste i et forløb med flere dramatiske kapitler, der blev indledt umiddelbart efter valget den 17. november.
 I første omgang præsenterede socialdemokratiske Henrik Møller sig som ny borgmester med støtte fra SF og Dansk Folkeparti. Men nogle timer senere brød DF aftalen og gik tilbage til de faste samarbejdspartnere på den borgerlige fløj.
 Kabalen genindsatte Per Tærsbøl i borgmesterstolen, men det skulle altså vise sig, at han kun havde den til låns. Selv om De Konservative med otte mandater fortsat er det største parti i byrådet, og selv om den nu forhenværende borgmester blev den suverænt største stemmesluger ved valget. 
