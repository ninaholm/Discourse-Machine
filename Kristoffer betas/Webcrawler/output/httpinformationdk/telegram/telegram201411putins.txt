Putin om strategiske flyvninger: Ja, vi har optrappet
Ruslands præsident bekræfter, at landet har øget antallet af øvelser og flyvninger nær Nato-lande


 Ruslands præsident, Vladimir Putin, erkender i et interview med den tyske tv-station ARD, at russiske fly over den seneste tid har optrappet antallet af strategiske flyvninger nær flere Nato-landes luftrum.
»Du har nævnt forskellige øvelser, flyvninger, skibsbevægelser og så videre. Finder alt dette sted? Ja, så afgjort,« siger Putin i interviewet med ARD.
Men den russiske præsident, der i weekenden så flere regeringsledere fra Nato-lande i øjnene under G20-mødet i Brisbane, afviser, at landet gør noget forkert.
»Vores øvelser er udelukkende blevet foretaget i internationalt farvand og luftrum,« siger Putin, der under G20-mødet havde fire store krigsskibe ankret op i farvandet nord for Australien.
Han peger i stedet fingre ad især USA, som han giver skylden for, at Rusland har set sig nødsaget til at genoptage sine strategiske flyvninger nær europæisk og amerikansk luftrum.
»Vi suspenderede i 1992 vores flyvninger med strategiske fly, og de stod i mange år stille på vores luftbaser. I den periode fortsatte vores amerikanske partner med sine flyvninger med nukleare fly i de samme områder som før, heriblandt områder tæt på vores grænser.«
»Derfor, da vi ikke kunne se nogen positiv udvikling og ingen var parate til at møde os på halvvejen, genoptog vi vores flyvninger med strategiske fly til fjerne områder,« siger Putin til ARD.
Senest er det kommet frem, at et SAS-fly på vej til Rom med 132 passagerer, var tæt på at kollidere med et russisk rekognosceringsfly i marts ikke langt fra København.
Men Vladimir Putin mener altså, at det er Vesten, der er den aggressive part i den spændte situation, der giver mindelser om Den Kolde Krig.
»Vi har været vidne til to bølger af Nato-udvidelser siden 2001. De var markante geopolitiske game chancers.«
»Ydermere vokser antallet af (Nato-landes, red.) militærbaser. Har Rusland militærbaser over hele verden? Nato og USA har militærbaser spredt ud over hele verden, herunder i områder tæt på vores grænser,« siger han.
