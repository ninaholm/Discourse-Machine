Kirgistan fortsætter fast prorussisk kurs efter valg
Kun prorussiske partier er stemt ind ved søndagens parlamentsvalg i Kirgistan, viser foreløbige resultater.


 Seks partier vil fremover være repræsenteret i Kirgistans parlament, viser de foreløbige resultater efter søndagens parlamentsvalg i den tidligere sovjetstat.
Samtlige partier er prorussiske, og valget ventes derfor ikke at ændre noget ved Kirgistans udenrigspolitik, der i det store hele følger Moskva.
Det ventes heller ikke at ændre meget ved den økonomiske krise eller de sikkerhedsmæssige problemer, Kirgistan oplever.
Kirgistans Socialdemokratiske Parti (SDPK), der er stiftet af præsident Almasbek Atambajev, ligger forrest i optællingen med 27 procent af stemmerne, mens Respublika-Ata-Jurt ser ud til at få lidt over 20 procent af stemmerne.
- Jeg stemmer på SDPK. Det er det stærkeste parti, siger den 36-årige sygeplejerske Julia Sjakhartjenko, der tidligere på dagen afgav sin stemme i hovedstaden Bisjkek.
- Ligegyldig hvem der vinder, bliver det fem år mere med intriger og korruption, tilføjer hun.
Regeringens kritikere beskylder den for at vende det blinde øje til de økonomiske problemer. De advarer ligeledes om risikoen for en islamistisk radikalisering i landet, der har en overvejende muslimsk befolkning.
Tænketanken International Crisis Group offentliggjorde tidligere på ugen en rapport, der beskriver Kirgistan som hårdt ramt af den økonomisk nedgang i Rusland og den omfattende ustabilitet i Afghanistan.
Disse risici "forværres af, at de politiske ledere ikke har formået at løse de store økonomiske og politiske problemer, herunder korruption og overdreven kirgisisk nationalisme", hedder det i rapporten.
