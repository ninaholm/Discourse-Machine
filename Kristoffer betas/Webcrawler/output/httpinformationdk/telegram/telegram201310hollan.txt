Holland bringer Greenpeace-sag til international domstol
International havretsdomstol skal tage stilling til sag om varetægtsfængslede miljøaktivister fra Greenpeace.


 Den hollandske regering har bedt Den Internationale Havretsdomstol om at kræve 30 varetægtsfængslede miljøaktivister fra Greenpeace - blandt dem en dansk kvinde - løsladt i Rusland.
"Den hollandske stat kræver skibets besætning løsladt og Greenpeace-skibet frigivet" ved den tysk baserede internationale domstol, hedder det i en udtalelse fra regeringen ifølge nyhedsbureauet Reuters.
Hollænderne forventer, at der kommer en høring ved domstolen i Hamburg inden for tre uger.
Holland har allerede rejst en voldgiftssag mod Rusland for at få frigivet de 30 Greenpeace-aktivister og miljøorganisationens hollandsk indregistrerede skib Arctic Sunrise, der er beslaglagt af de russiske myndigheder.
Skibet og de 30 aktivister fra omkring 20 lande deltog 19. september i en aktion i Det Arktiske Ocean mod russiske olieboringer i området, da Arctic Sunrise blev bordet og opbragt af russiske sikkerhedsstyrker.
Der er rejst tiltale mod Greenpeace-aktivisterne for pirateri, som kan give russiske fængselsdomme på op til 15 år.
Danske Anne Mie Roer Jensen er blandt de tiltalte og varetægtsfængslede.
