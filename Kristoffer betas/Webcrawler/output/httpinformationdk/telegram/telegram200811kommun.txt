Kommunerne får 300 mio. kr. ekstra



 Kommunerne får næste år 300 mio. kr. ekstra til bl.a. skoletoiletter, pointerer finansminister Lars Løkke Rasmussen (V), der er blevet kritiseret for at oversælge resultatet af sine forhandlinger med Dansk Folkeparti. 
 Kommunerne kan næste år bruge en milliard kroner mere end i år til anlægsinvesteringer plus 300 millioner kroner, der er øremærket til fattige kommuner og uhumske toiletter, understregede Lars Løkke Rasmussen i nat. Milliarden er dog resultatet af en gammel aftale med kommunerne, mens de 300 millioner kroner netop er aftalt med støttepartiet. 
 - De 200 millioner kroner går til fattige kommuner, så de også kan være med til at lave det løft, som er aftalt med kommunerne, og de sidste 100 millioner kroner, som Dansk Folkeparti har presset op af lommerne på mig, sætter vi så direkte af til investeringer i uhumske skoletoiletter, forklarer Lars Løkke Rasmussen, der fastholder at alle penge er "nye", fordi de ikke er blevet brugt før.  
