Sommeren kommer midt i august
Indtil nu har det været småt med sol og varme, men midt i august bliver det varmt og solrigt, lover DMI.


 Sommervejret 2012 går næppe over i historien for det gode. Men vejret bliver langsomt bedre og bedre, mens sommeren går på hæld.
Det lover meteorolog hos Danmarks Meteorologiske Institut (DMI), Martin Lindberg, der har udarbejdet DMI's sæsonprognose for de næste tre måneder.
- Det ser endda ud til, at september bliver meget fin, siger han.
Vejrmæssigt var juni 2012 den værste juni i 21 år. Og selv om juli har budt på mere sommeragtigt vejr, er det samlede billede fortsat det samme. Sommeren har været kølig, nedbørsrig og solfattig.
I weekenden får vi en forsmag på det lovede sommervejr. Man må dog forberede sig på, at der kommer en byge eller to. Men søndag skal man være virkelig uheldig for at få decideret regn.
 - Varmen fortsætter ind i starten af næste uge. Mandag drejer vinden om i sydvest, og det betyder lunere vejr med en del solskinstimer, siger Martin Lindberg.
 Men træerne vokser som bekendt ikke ind i himlen, og derfor skal vi igen forberede os på koldt og ustadigt vejr i slutningen af juli og begyndelsen af august med temperaturer mellem 15 og 20 grader.
Men herefter skulle det være ganske vist: Det varme vejr kommer, og det bliver i landet det næste stykke tid.
 - I anden uge af august bliver vejret både varmere og mere solrigt, og vi får højere temperaturer. Det ser ud til, at temperaturerne når op omkring 20 til 25 grader, siger han.
Tendensen er oven i købet, at temperaturerne bliver højere end normalt.
- Vores prognoser har længe vist, at slutningen af august og september ville blive varmere end normalt, og den tendens er forstærket med de nye prognoser, siger Martin Lindberg.
