Krybskytter er skudt i Indisk nationalpark
Vagter i en nationalpark i Indien har skudt mindst fire krybskytter. Parken rummer blandt andet næsehorn, elefanter og tigre.


 Under en halvanden time lang skudkamp har vagter i Kaziranga Nationalparken i Indien skudt mindst fire krybskytter, der forsøgte at nedlægge et næsehorn.
Skudkampen fandt ifølge talsmænd fra parken sted tidligt fredag.
Vagterne opdagede en gruppe krybskytter, der åbnede ild mod et næsehorn.
To krybskytter slap fra skudkampen med livet i behold, og dem leder vagterne nu efter.
Skyderiet kommer kort efter, at myndighederne i parken fangede syv andre krybskytter den 18. maj.
Den 430 kvadratkilometer store park er hjem for blandt andet næsehorn, elefanter, tigre og pantere. I de senere år har parken imidlertid været meget plaget af krybskytter, der alene i år har dræbt ni næsehorn. I fjor blev 14 dræbt.
Næsehornene skydes, fordi krybskytterne kan sælge deres horn, der bruges som traditionel medicin i dele af Asien.
