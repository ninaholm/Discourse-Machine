IMF låner Portugal 194 milliarder
Knap 194 milliarder kroner. Så stort er det lån, som det gældstyngede Portugal fredag fik af IMF.


 Selv om Den Internationale Valutafond (IMF) torsdag mistede sin leder, Dominique Strauss-Kahn, der i øjeblikket kæmper mod sigtelser for seksuelt overgreb, voldtægtsforsøg og ulovlig frihedsberøvelse i New York, så er organisationen ikke handlingslammet.
Fredag godkendte IMF således et lån på 26 milliarder euro (knap 194 milliarder kroner) til Portugal.
- De portugisiske myndigheder har fremlagt et velafbalanceret økonomisk program centreret omkring vækst og at skabe job, siger den fungerende IMF-chef, Joe Lipsky, i en erklæring fra valutafonden..
IMF vil øjeblikkeligt udbetale 6,1 milliarder euro (45,5 milliarder kroner) til kriseramte Portugal. Det sker for at mindske investorernes bekymring over landets gæld.
I erklæringen fra IMF oplyses det samtidig, at det totale lån til Portugal i 2011 omfatter omkring 12,6 milliarder euro (knap 94 milliarder kroner) fra IMF og yderligere 25,2 milliarder euro (knap 188 milliarder kroner) fra EU.
Finansieringen er led i et treårigt lån til Portugal fra IMF og EU på 78 milliarder euro (knap 582 milliarder kroner).
