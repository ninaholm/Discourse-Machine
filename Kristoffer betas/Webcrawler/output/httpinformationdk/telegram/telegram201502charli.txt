Charlie Hebdo er tilbage som en jaget hundehvalp
Medarbejderne på Charlie Hebdo havde brug for en pause efter angreb, men nu kommer bladet igen regelmæssigt.


 Det franske satireblad Charlie Hebdo, hvis redaktion blev angrebet kort efter nytår, kommer onsdag igen på gaden efter en pause.
Det er det andet nummer af satiremagasinet siden angrebet i Paris 7. januar og to dage frem, da 17 mennesker blev dræbt, heriblandt 10 ansatte og to politibetjente, på og ved satirebladets lokaler i hovedstaden.
Forsiden af onsdagens udgave har cirkuleret på sociale medier nogle dage, og den viser en flok vilde hunde, der jagter en hvalp med en udgave af Charlie Hebdo mellem tænderne.
De vilde hunde er karikaturer af pave Frans, den højrenationale politiker Marine Le Pen og den tidligere franske præsident Nicolas Sarkozy. Le Pen er tegnet som pitbull, mens Sarkozy er puddel.
Der er også en jihadist-hund, som halser af sted med en kalasjnikov.
- Så kører vi igen, står der på forsiden, som er tegnet af Luz med det civile navn Renald Luzier.
Charlie Hebdo udkommer i cirka 2,5 millioner eksemplarer, hvilket er en kolossal stigning sammenlignet med oplagstallene før angrebet.
Tidligere har de ligget omkring 60.000.
Det har været en svær tid for tegnerne på bladet at komme videre efter at have mistet tætte kolleger i et decideret blodbad på deres daglige kontor.
- Vi måttet puste ud og tage en lille pause. Nogen af os, deriblandt mig, trængte til at arbejde videre med det samme, men andre havde brug for mere tid, har chefredaktør Gérard Biard forklaret til AFP.
- Fra nu af fortsætter vi som før med ugentlige udgivelser, sagde chefen tidligere på ugen.
Med onsdagens udgave tager tegnerne fat på et nyt kapitel, lyder det fra en af bladets skribenter, Patrick Pelloux.
To brødre, der begik massakren på Charlie Hebdo, blev skudt og dræbt af politiet.
Charlie Hebdo udkommer også i Danmark - i 300 eksemplarer.
