Kommuner kræver større råderum



 Kommunerne slår sig i regeringens tøjler. Regeringen er nødt til at give dem både flere penge at rutte med og til at give dem større selvbestemmelse, fremfører Kommunernes Landsforening (KL).
 Kommunerne står på spring til at bruge ekstra fire milliarder kroner i anlægsudgifter, som regeringen i budgetforhandlingerne har tvunget dem til at barbere væk i deres planer. Så hvis regeringen mener det alvorligt med de planer om at øge de offentlige investeringer for at imødegå de økonomiske krise, så bør den inddrage kommunerne mere i sin samfundsøkonomiske politik, siger KL's næstformand, Anker Boye (S).
 - Vi har rigtig mange projekter liggende klar i skuffen. Sig bare til, siger KL-næstformanden.
 Han opfordrer regeringen til ikke at glemme de kommunale anlægsinvesteringer til skoler og ældreboliger m.m., "når milliarderne kommer til at rulle til infrastruktur, sygehuse og miljø".
 - Det nytter ikke, at regeringen siger, at vi skal øge indsatsen for børn og ældre, hvis det skal ske inden for en uændret ramme for anlægsudgifter. Så hænger det ikke sammen, sagde Anker Boye.
