Øresundsbroen sætter rekord med 19.300 biler per dag
Det gavner hele regionen, at flere rejser over sundet, siger Øresundsbro Konsortiets direktør om rekordår.


 Der blev sat rekord for trafikken over Øresundsbroen i 2015. I gennemsnit krydsede 19.300 køretøjer broen hver dag i årets løb, viser årsregnskabet.
Det er en stigning på 1,8 procent i forhold til 2014. Den øgede trafik fik broens vejindtægter til at stige med 60 millioner kroner til knap 1,3 milliarder kroner.
- Det finansielle resultat er tilfredsstillende. Det er også meget positivt, at flere mennesker rejser over sundet, hvilket ikke bare gavner broen, men også hele regionen, siger administrerede direktør Caroline Ullman-Hammer, Øresundsbro Konsortiet.
Sverige indførte id-kontrol af rejsende til Sverige 12. november 2015, og den første fase af grænsekontrollen ved broen har ikke haft den store indvirkning på trafikken, lyder det i regnskabet.
- I november blev der indført grænsekontrol, men vi har ikke set nogen større påvirkning af motorvejstrafikken i 2015. Hvordan trafikken bliver påvirket på længere sigt, må tiden vise, siger Caroline Ullman-Hammer.
Ud over højere indtægter fra bilisterne pynter lavere renteindtægter på regnskabet.
Det finansielle resultat før værdiregulering for 2015 blev et overskud på 899 millioner kroner, hvilket er 116 millioner kroner højere end i 2014.
Broens driftsomkostninger faldt med fem millioner kroner til 279 millioner kroner i 2015.
Gælden faldt med 747 millioner kroner. Med den seneste trafikprognose regner Øresundsbro Konsortiet med, at virksomhedens gæld vil være tilbagebetalt i 2034.
I beregningen indgår, at ejerselskaberne modtager udbytte fra 2018.
