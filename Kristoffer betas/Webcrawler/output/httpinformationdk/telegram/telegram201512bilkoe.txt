Bil kører ind fodgængere i Las Vegas - en dræbt og 36 såret
Blodig ulykke skete nær kasino, hvor skønhedskonkurrencen Miss Universe blev afviklet.


 En person er dræbt, og 36 andre er kvæstet, efter at en bilist søndag aften lokal tid pløjede ind i en menneskemængde i centrum af den amerikanske spilleby Las Vegas. En af de kvæstede er en 11-årig.
 Det oplyser politiet på en pressekonference ifølge Reuters.
- Det er en forfærdelig tragedie, der har fundet sted på vores Strip (Las Vegas' kendte gade, red.), siger Peter Boffeli fra Las Vegas' politi.
Politiet i Las Vegas udelukker, at påkørslen er en "terrorhandling".
- Men påkørslen skete med overlæg. Det var en kvindelig fører af bilen, som kørte ind i menneskemængden, siger politiets talsmænd.
Den kvindelige fører af bilen er tilbageholdt. Hun havde en treårig med i bilen. Den treårige kom ikke noget til.
De mennesker, der blev kvæstet, befandt sig på et fortov.
Syv af de ramte er angiveligt i kritisk tilstand. Det rapporterer CNN.
Påkørslen skete på The Strip, der er spækket med kasinoer og er den mest befærdede gade i Las Vegas.
Danita Cohen, talskvinde for hospitalsvæsnet i byen, siger, at mange af de personer, der er sendt til hospitalsbehandling, formentligt er turister. En stor del af dem taler fransk.
Las Vegas dannede søndag aften rammen om den globale skønhedskonkurrence Miss Universe. Påkørslen skete, kort tid efter at vinderen af konkurrencen var blevet kåret på Planet Hollywood Resort and Casino.
Pia Alonzo Wurtzbach fra Filippinerne blev kåret som vinder af Miss Universe i Las Vegas foran Miss Colombia og Miss USA, oplyser organisationen bag skønhedskonkurrencen på Twitter.
