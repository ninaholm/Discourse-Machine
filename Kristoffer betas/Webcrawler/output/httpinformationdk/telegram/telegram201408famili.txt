Familie hyrer advokat efter mormors listeriadød
Fødevarestyrelsen erkender, at man kunne have reddet liv, hvis man havde handlet hurtigere i listeriasag.


 7. august mistede 22-årige Nicholai Rom Pedersen sin mormor på Aalborg Sygehus.
Hun var en af de 13 personer, der døde i forbindelse med listeria-udbruddet, hvilket er bekræftet i et brev fra Statens Serum Institut. Derfor har familien nu hyret en advokat, der skal se på sagen, skriver dr.dk.
- Vi har kontaktet en advokat og så sent som torsdag sendt det brev videre til vores advokat, fordi vi føler os dårligt behandlet. Vi føler os snydt af systemet, siger Nicholai Rom Pedersen til dr.dk.
Først tre dage efter, at Nicholai Rom Pedersens mormor blev smittet og syg, opdagede lægerne, at det er listeriabakterien.
Nicholai Rom Pedersen finder det skræmmende, at ikke engang de praktiserende læger er blevet gjort opmærksomme på listeriaudbruddet.
- I vores tilfælde står lægerne og ved ikke noget, før dagen før, at hun går bort. Havde de vidst det noget før, havde det været en helt anden medicinsk behandling, hun var kommet under, siger han.
Torsdag blev fødevarechef i Fødevarestyrelsen, Hanne Larsen, interviewet om hele affæren i P1 Business.
Her blev hun spurgt, om hun kunne afvise, at styrelsens lange reaktionstid kunne have kostet menneskeliv.
- Nej, det kan jeg ikke afvise. Vi kunne have reageret midt i juli måned. Vi kunne være taget ud og lave kontrol på det tidspunkt. Der ville vi formentligt være kommet til det resultat, hvis analyseresultaterne var positive, at vi skulle have lukket virksomheden ned på det tidspunkt, sagde hun til P1 Business.
- Og det er klart, at i den mellemliggende periode, er der nogen, der kan være blevet syge.
Nicholai Rom Pedersen glæder sig over, at Fødevarestyrelsen har erkendt, at man kunne have reageret hurtigere.
- Jeg synes, det er godt, at de kan erkende, at de har lavet en fejl. Det vigtigste i livet er jo at erkende sine fejl og gøre noget ved det, siger han.
