Fogh: Rønn er en gammeldags politiker



 Integrationsminister Birthe Rønn Hornbech (V) er "en gammeldags politikertype", der ikke er vant til at agere i en moderne medievirkelighed. 
 Det siger statsminister Anders Fogh Rasmussen (V), der samtidig opfordrer pressen til at vise mere forståelse for den kritiserede integrationsminister.
 - Folketinget og regeringen består af medlemmer, som er individualister og har hver sin form. Nogen egner sig bedre til den moderne medievirkelighed, end andre gør. Og ved I hvad, for at være helt ærlig om det: Birthe tilhører en lidt gammeldags politikertype, siger Anders Fogh Rasmussen.
 Han fortæller, at han flere gange har opfordret sin integrationsminister til at forsøge at omstille sig til en moderne virkelighed.
 - Jeg har tit sagt til Birthe: Birthe, du skal tænke på, at du ikke er politiker på systemskiftets tid. Du lever i en moderne tid, siger Anders Fogh Rasmussen.

