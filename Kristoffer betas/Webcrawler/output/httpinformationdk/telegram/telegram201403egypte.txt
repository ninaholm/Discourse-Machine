Egypten forbyder palæstinensiske Hamas
Den militante islamistiske bevægelse må ikke længere være aktiv i Egypten, siger domstol.


 Den islamistiske palæstinensiske bevægelse Hamas får forbud mod alle former for aktivitet i Egypten.
Det har en egyptisk domstol afgjort tirsdag.
- Domstolen har beordret, at Hamas' arbejde og aktiviteter i Egypten forbydes, siger dommeren, der har afsagt kendelsen.
Det ses som endnu et skridt til at kvæle den militante Hamas-bevægelse, der har kontrollen over Gaza-striben, som støder op til Egypten.
Hamas har nære relationer til Det Muslimske Broderskab, som det nye styre i Kairo har erklæret en terrororganisation.
Den demokratisk valgte præsident Mohamed Mursi, som tilhører broderskabet, er blevet afsat og efterfølgende anklaget for drab på demonstranter.
Det nye egyptiske regime anser Hamas for at være en sikkerhedstrussel, og bevægelsen beskyldes af regeringen i Kairo for at støtte grupper fra terrornetværket al-Qaeda, der opererer i den egyptiske Sinai-ørken.
I Gaza By fordømmer Hamas det egyptiske forbud.
- Beslutningen skader Egyptens ry og dets rolle for den palæstinensiske sag, siger en talsmand.
