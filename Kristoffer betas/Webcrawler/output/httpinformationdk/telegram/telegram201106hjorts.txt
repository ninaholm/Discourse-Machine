Hjort og Støjberg fortier kviksølvskandale
To Venstreministre har været helt tavse over for ofre, der lider af kviksølvsforgiftning.


 Siden 2008 har Claus Hjort Frederiksen (V) og Inger Støjberg (V) kendt til massiv kviksølvforgiftning af arbejdere på termometerfabrikken Kamstrup.
 Men ministrene har fortiet deres viden over for ofre og efterladte, skriver Fagbladet 3F.
Fra 1955 til 1980 blev medarbejdere udsat for et livsfarligt arbejdsmiljø, da de lavede termometre med kviksølv på fabrikken i Åbyhøj.
Næsten 60 procent af kviksølvmålingerne var over den tilladte grænseværdi.
Ministrene kender til målingerne hos Kamstrup, fordi de stammer fra den undersøgelse, som Claus Hjort Frederiksen selv satte i gang efter kviksølvskandalen på det Danisco-ejede Grindstedværket.
Alligevel fortalte man ikke om de høje målinger til forhenværende medarbejdere og deres pårørende.
En aktindsigt, der har været 18 måneder undervejs, viser, at de to ministre har haft adgang til navne, personnumre og adresser på folk fra Kamstrup med for meget kviksølv i kroppen.
Finansminister Claus Hjort Frederiksen vil ikke udtale sig i sagen og henviser i stedet til den nuværende beskæftigelsesminister.
- Selv om kviksølvniveauet i urinen er højt, er det ikke sikkert, at der er tale om en arbejdsskade, siger Inger Støjberg til fagbladet 3F.
- At tage kontakt til samtlige tidligere ansatte risikerer at skabe unødig frygt, tilføjer hun.
Den administrerende direktør på Kamstrup A/S oplyser, at han ikke har været vidende om kviksølvmålinger eller kritik og påbud fra Arbejdstilsynet.
Flere medarbejdere fortæller dog ifølge DR Nyheder, at det flød med kviksølv på gulvet på fabrikken.
S og SF kræver nu en forklaring fra Claus Hjort Frederiksen og Inger Støjberg, skriver DR.
