To danskere uskadt efter amerikansk togulykke
To danskere var med på Amtrak-toget, der tirsdag aften kørte af sporet i Philedelphia, USA.


 To danskere var om bord på det tog, der tirsdag aften kørte af skinnerne i Philedelphia.
Det bekræfter Udenrigsministeriets Borgerservice over for BT torsdag.
De to danske kvinder er sluppet uskadt fra ulykken, som endte med at koste syv mennesker livet og kvæste 200.
Borgerservice har ikke yderligere oplysninger til offentligheden, skriver BT torsdag.
Indledende undersøgelser på stedet viser ifølge amerikanske efterforskere, at toget kørte 170 kilometer i timen på en strækning, hvor farten skulle være sat ned til 80 kilometer i timen. Det skrev nyhedsbureauet Reuters onsdag.
Hvorfor toget kørte med en hastighed dobbelt så høj som tilladt, har myndighederne endnu ikke svar på.
Data fra togets sorte boks og videoovervågning skal nu analyseres, og Robert Sumwalt fra USA's nationale transportsikkerhedsråd (NTSB) forventer, at efterforskerne vil arbejde på ulykkesstedet i cirka en uge.
