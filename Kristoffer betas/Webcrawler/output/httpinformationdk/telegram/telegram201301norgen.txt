Norge: Næppe overlevende fra gidseldrama i Algeriet
Fem nordmænd er stadig savnet efter terrorangreb. Det norske udenrigsministerium tvivler på, de findes i live.


 Det norske udenrigsministerium tror ikke længere på, at det er sandsynligt at finde overlevende efter sidste uges gidseldrama ved gasanlægget In Aménas i Algeriet.
- Vi har forstået de algeriske myndigheder sådan, at der fortsat er en eftersøgning i gang ved gasanlægget, men det er ikke længere en eftersøgning efter overlevende.
- De leder blandt andet efter ikke-detonerede sprængstoffer, siger pressetalskvinde Veslemøy Lothe Salvesen fra ministeriet i Oslo til nyhedsbureauet NTB.
Fem nordmænd er fortsat formelt savnet efter terrorangrebet sidste uge.
Norge har bedt om en formel bekræftelse fra de algeriske myndigheder, når eftersøgningsaktionen indstilles i In Aménas tæt ved grænsen til Libyen.
I Algier fortsætter arbejdet med at identificere de dræbte.
En gruppe af eksperter fra det norske kriminalpoliti deltager i arbejdet i den algeriske hovedstad.
- Syv personer er stadig i gang med undersøgelserne, siger Lothe Salvesen.
Når en eventuel identificering er klar, er det Statoil, som først vil gå ud med disse informationer. Det norske energiselskab driver gasanlægget sammen med britiske BP og algeriske selskab Sonatrach.
Yderligere 12 nordmænd arbejdede på anlægget, men de undslap den islamistiske terrorgruppe, som angreb gasanlægget onsdag 16. januar og dræbte over 30 gidsler.
Alle de dræbte er bragt fra gasanlægget In Aménas til Algier.
Den algeriske avis El Watan skrev torsdag, at angrebet på gasanlægget både blev organiseret og planlagt i Libyen. Også de tunge våben, som terroristerne var udstyret med, kom fra Libyen, skrev avisen.
