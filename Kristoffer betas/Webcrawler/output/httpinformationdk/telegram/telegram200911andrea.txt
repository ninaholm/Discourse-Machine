Andreas Røpke forlader SF's gruppe



 SF'eren Andreas Røpke oplyser søndag aften i en pressemeddelelse, at han forlader SF's gruppe i regionsrådet for Region Hovedstaden. 
 Han lægger ikke skjul på sin utilfredshed med, at den konstitueringsaftale, han forhandlede på plads på valgnatten, senere blev annulleret.
 - SF's bestyrelse vedtog den 19. oktober et mandat for konstitueringsforhandlingerne, som blev indfriet fuldt ud i den aftale, som jeg forhandlede hjem på valgnatten. Hvis Socialdemokraterne havde været indstillede på at give politiske indrømmelser, så havde vi lavet en aftale med dem, skriver Andreas Røpke i en pressemeddelelse.
 Ifølge Andreas Røpke forlader han SF's gruppe for at bevare sin troværdighed. 
 - SF har været igennem en fantastisk udvikling under Villy Søvndal og Ole Sohns ledelse. Partiet er parat til at blive regeringsparti, og det gode pragmatiske samarbejde med Socialdemokraterne har skabt grundlaget for en ny ledelse af Danmark. Desværre er udviklingen mod et parti, som man kan stole på, ikke slået igennem endnu på alle niveauer. Det er ikke fair over for de øvrige partier, men jeg har valgt at stå ved mit ord. Det kan jeg ikke som medlem af SF's gruppe, skriver han.
 Andreas Røpke forbliver medlem af SF og "fortsætter ufortrødent sit politiske arbejde for et styrket dansk sundhedsvæsen og en ny regering med udgangspunkt i Socialdemokraterne og SF", fremgår det af Røpkes pressemeddelelse. 

