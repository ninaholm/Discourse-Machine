Muslimer ved fredagsbøn i Paris: Islam tages som gidsel
Hundredvis af muslimer viser solidaritet med Charlie Hebdo-ofre ved fredagsbøn i La Grande Mosquée de Paris.


 Politistyrker og ekstra meget sikkerhedspersonale er fredag over middag mødt talstærkt op foran den store moské i Paris, hvor den første fredagsbøn efter terrorangrebet på satiremagasinet Charlie Hebdo finder sted.
En enkelt ophidset mand har kæmpet sig frem til mængden af journalister og udtrykker sympati med terroristerne ved at råbe "Det er okay at dræbe, hvis man bliver krænket" og "Hvis de dræber, dræber vi også".
Men de resterende mange hundrede fremmødte muslimmer er kommet med sorg og vrede i hjertet.
53-årige Mohammed Abdullah, der bor i området og altid deltager i fredagsbønnen, er mødt op med sin kone:
- Situationen berører alle os muslimer, der er her. Alle er skuffede og ulykkelige over situationen.
- Jeg læste ikke Charlie Hebdo, men har selvfølgelig hørt om avisen og tegningerne, men det fik mig bare til at grine, fortæller Mohammed med sit bedetæppe under armen.
Ifølge flere af de vante moskégængere er der langt færre fremmødte under dagens fredagsbøn end ellers.
De seneste dages voldsomme begivenheder har ført til eksplosioner og skudepisoder ved flere moskeer rundt omkring i Frankrig, og stemningen har været yderst anspændt.
Det har dog ikke fået den 19-årige jurastuderende Younes Kedaim til at blive væk fra fredagsbønnen. At møde op er hans måde at vise sin ytringsfrihed på, forklarer han:
- Flere af mine venner sagde til mig, at jeg ikke skulle tage herhen i dag. Men jeg er ikke bange.
- Had skal ikke bekæmpes med had, det skal bekæmpes med kærlighed, og ligegyldigt om vi er muslimer, jøder eller kristne, så er vi alle franskmænd, og vi skal alle stå sammen, siger han til Ritzau.
De seneste dages begivenheder har fået muslimske ledere i Paris og resten af verden til at tage markant afstand fra terrorhandlingen.
De opfordrer alle Frankrigs millionvis af muslimer til at tage del i de store demonstrationer, som søndag eftermiddag finder sted over hele landet for at tage afstand til det, som de selv betegner som barbariske handlinger.
25-årige Majid Jalti er en af dem, der har planer om at deltage i demonstrationerne. Han har fået nok af, at handlinger som disse sættes i relation med hans religion.
- Vi muslimer er trætte af, at vi altid skal retfærdiggøre, hvem vi er. De (terroristerne, red.) tager vores religion som gidsel. Islam har intet med terrorisme at gøre. Jeg håber, at det franske folk forstår det, siger han uden for La Grande Mosquée de Paris.
