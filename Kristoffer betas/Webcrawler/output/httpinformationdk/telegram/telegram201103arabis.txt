Den Arabiske Liga vil kun beskytte civile
Et militært angreb på Libyen må ifølge Den Arabiske Liga ikke have karakter af en invasion eller besættelse.


 Lederen af Den Arabiske Liga, Amr Moussa, siger fredag, at FN's Sikkerhedsråds resolution om et flyveforbud over Libyen handler om at beskytte civile og ikke at legitimere en invasion. Han ønsker, at ingen af siderne "går for vidt".
Amr Moussa siger, at enhver arabisk stat, der tager initiativ til at deltage i implementering af en flyveforbudszone eller i andre aktioner, skal drøfte det på bilateralt niveau, da Ligaens egen resolution, der støtter et flyveforbud, ikke indeholder andre skridt.
- Målet er først og fremmest at beskytte civile, og ikke at invadere eller besætte. Resolutionen er krystalklar på det punkt, siger Amr Moussa og uddyber:
- Vi ønsker, at ingen af siderne skal gå for langt, heriblandt Libyens angreb på den civile befolkning. Vores vigtigste opgave er at beskytte den libyske civilbefolkning. Det er vores opgave, og det er vores mål, siger han.
Samtidig afviser Rusland at deltage i en militæroperation mod Libyen efter at have afstået fra at stemme, da FN's Sikkerhedsråd sent torsdag aften vedtog dets resolution, som åbner for luftangreb på Muammar Gaddafis regime.
- Nej, det er udelukket, citerer nyhedsbureauet Interfax den russiske stabschef Nikolai Makarov for at sige.
Efter vedtagelsen af resolutionen har Storbritannien, Frankrig, USA, Norge og Qatar meldt sig blandt de lande, der er parate til at gribe militært ind for at håndhæve flyveforbuddet over Libyen, mens Kina, Tyskland, Polen, Australien og Rusland ikke vil deltage.
Ruslands ambassadør i USA, Vitalij Tjurkin, siger, at Moskva frygter for de humanitære konsekvenser af et muligt luftangreb på Libyen. Han tilføjer, at ansvaret for brug af magt helt og holdent hviler på de deltagende nationers skuldre.
