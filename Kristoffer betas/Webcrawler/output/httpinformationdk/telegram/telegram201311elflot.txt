EL efter flot exitprognose: Ro på
Det ser fortsat ud til, at Enhedslisten får et flot kommunalvalg ifølge den seneste exitprognose fra DR.


 Hos Enhedslisten venter man med at løfte armene i vejret og fejrer, selvom partiet står til at få 8,3 procent af stemmerne efter den seneste exitprognose udarbejdet af Epinion for DR.
Det siger partiets gruppeformand, Stine Brix, til Ritzau.
- Det er rigtig spændende. Men der er usikkerhed forbundet med sådan en prognose.
- Så vi kan ikke andet end at håbe, at det holder, at vi får et flot resultat, siger hun.
Enhedslisten fik ved sidste kommunalvalg 2,3 procent af stemmerne, men i længere tid op til dette års valg er fløjpartiet blevet spået fremgang.
Partiet har da også selv et mål om at opnå en stemmeandel på omkring 6,7 procent, ligesom det fik ved folketingsvalget i 2011.
Men selvom partiet nu spås mere end 8 procent af stemmerne ifølge de to seneste exitprognoser fra DR, understreger Stine Brix, at intet er sikkert, før alle stemmer er talt op.
- For det første skal valgstederne været lukket, så alle danskerne har haft mulighed for at sætte deres kryds. Og så skal vi også have nogle rigtige optællinger.
- Indtil videre er det kun nogle prognoser, hvor der vil være en statistisk usikkerhed, siger gruppeformanden og påpeger, at det ikke alene er Enhedslisten, der skal klare sig godt.
- Jeg håber, at den røde blok samlet set får at godt resultat. For det har rigtig stor betydning i de enkelte kommuner, hvorvidt det er et blåt eller rødt flertal, der skal dirigere skoler, plejehjem og daginstitutioner de kommende fire år.
- Så det er ikke kun vigtigt, hvilket resultat vi får. Det handler også om, hvilke borgmestre der kommer til at sidde for bordenden, siger Stine Brix.
Ifølge DR's seneste exitprognose står Socialdemokratiet til at få 25,3 procent af stemmerne, mens Venstre står til over 26,6 procent.
