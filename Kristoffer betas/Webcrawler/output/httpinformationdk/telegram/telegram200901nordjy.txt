Nordjyder nedjusterer sygehusdrømme



 For at realisere drømmen om et splinternyt sygehus i Aalborg nedjusterer Region Nordjylland nu dens planer for sygehusbyggeriet på en mark øst for Aalborg.
 Ekspertudvalget under ledelse af Erik Juhl har hidtil afvist regionens drøm om opførelsen af et nyt sygehus til en pris på over syv milliarder kroner og anbefaler i stedet, at regeringen og Danske Regioner bruger 3,2 milliarder på en udbygning af det eksisterende Aalborg Sygehus Syd. 
 Men kort før regeringen mandag offentliggør, hvordan den vil prioritere de første 15 ud af 25 milliarder kroner til en ny sygehusstruktur, kommer regionsformand Ulla Astman (S) med et nyt forslag.
 - Vi har barberet lidt i vores projekt. Vi kan nok ikke opnå 7,5 milliarder kroner til et nyt sygehus i Aalborg Øst. Derfor har vi valgt at kigge på, hvilke dele vi kan pille ud, og hvordan vi i stedet kan bruge vores nye Medicinerhus inde i Aalborg i 20-25 år frem i tiden, siger formanden for Region Nordjylland, Ulla Astman, til Ritzau.
 Hun fremlagde fredag planerne mundtligt for sundhedsminister Jakob Axel Nielsen (K) og finansminister Lars Løkke Rasmussen (V).
