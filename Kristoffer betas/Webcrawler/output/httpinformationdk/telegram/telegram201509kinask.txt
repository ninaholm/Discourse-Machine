Kinas krise rammer Tysklands bilindustri
Afmatningen i den kinesiske økonomi kan mærkes hos BMW, VW, Mercedes og de andre bilproducenter i Tyskland.


 I årevis har de store tyske bilfabrikker leveret den ene BMW, Volkswagen og Mercedes efter den anden til bilisterne i Kina.
Den trafik tager af nu.
Pengene er ikke, hvad de har været i Kina, og det rammer bilmarkedet.
 Og når bilmarkedet rammes, så rammer det de tyske producenter, fordi de står så stærkt i Kina, siger analytikere i Frankfurt.
 Her er den store biludstilling IAA ved at gå i gang. Tirsdag åbnede den for pressen, og lørdag inviteres alle til at komme ind og se, hvad bilproducenter fra Tyskland og andre lande har at tilbyde deres kunder af nye modeller.
De imponerende nye køretøjer skjuler imidlertid ikke, at de tyske producenter har nogle problemer, selv om det går bedre med salget i Vesteuropa og USA.
For det går ikke godt i Kina.
Kina er verdens næststørste økonomi efter USA. I perioden fra 2007 til 2014 blev bilsalget i Kina tredoblet til 23 millioner styk, men væksttempoet skrues ned nu.
Det vurderes, at væksten i bilsalget i perioden mellem 2014 og 2021 kun stiger med 35 procent, siger konsulentfirmaet AlixPartners.
Kinas overordnede økonomi er nu i en situation, hvor tiden med tocifrede væksttal er historie.
I 2013 var væksten på 14 procent, men i 2014 var den nede på syv procent. Måske er den i år nede på tre procent, siger markedsanalytikere.
- Der var ellers ventet en normalisering af det kinesiske marked, siger Elmar Kades fra AlixPartners, men de seneste måneder har vist, at tiderne er tungere end ventet.
For den langsommere vækst i økonomien parret med nedgangen på aktiemarkedet har fået kineserne til at træde på bremsen, når det gælder køb af udenlandske biler.
Tyske bilproducenter har længe været på markedet i Kina og tjent gode penge på den store efterspørgsel, der nu falder.
Det kan ramme Volkswagen, der sælger over en tredjedel af sine biler i Kina.
Den tyske bilekspert Ferdinand Dudenhöffer siger, at blandt de dyrere mærker som Audi, BMW og Mercedes vil salget nok stagnere i år og falde med fire til fem procent i 2016.
