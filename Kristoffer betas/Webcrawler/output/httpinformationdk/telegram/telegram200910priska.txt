Pris kan styrke Obama politisk



 Modtagelsen af Nobels fredspris kan styrke præsident Obamas politiske situation, fordi prisen styrker hans image som en succesfuld præsident.
 Men det vil ikke have nogen direkte indflydelse på, om han får gennemført sine politikker. Det vurderer Thorsten Borring Olesen, professor i samtidshistorie ved Aarhus Universitet.
 - Jo mere prestige, der står omkring præsidenten, jo mere gennemslag har han selvfølgelig også politisk. Derfor kan det på det overordnede plan godt hjælpe ham, men jeg tror, man skal passe på med at trække for direkte links mellem det her og muligheden for at få for eksempel sundhedsreformen igennem, siger Borring Olesen, og understreger, at Obama skal arbejde hårdt på sagen stadigvæk. 
 Det er nemlig ikke alle amerikanere, der bliver imponeret over en Nobelpris, mener professoren.
 - USA har en tendens til at være en ø i verden. Selv om der er prestige i at få en Nobelpris, så er der store dele af det amerikanske samfund, som måske ikke bliver så voldsomt berørt af det, siger han.
 Thorsten Borring Olsen tror dog stadig, at prisen falder på et tørt sted for den ikke altid lige populære præsident.
 - Jeg tror, at man i Obama-lejren og i det hvide hus er overordentligt glade for den timing, der er, fordi Obama er jo løbet ind i nogle vanskeligheder på det sidste, og at få denne her pris vil jo omgærde ham med en aura af succes igen, og det, tror jeg, man er rigtig glad for, siger Thorsten Borring Olesen.
