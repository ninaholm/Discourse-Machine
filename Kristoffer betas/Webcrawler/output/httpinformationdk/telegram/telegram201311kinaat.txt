Kina: Atomforhandlinger med Iran er i afgørende fase
Kinas udenrigsminister er på vej til Genève, hvor også John Kerry deltager i forhandlinger med Iran.


 Kinas udenrigsminister, Wang Yi, har natten til lørdag sat kursen mod Genève, hvor han støder til sin amerikanske kollega, John Kerry, og andre topdiplomater ved forhandlingerne om Irans atomprogram.
Kerry besluttede sig i sidste øjeblik for at flyve til den schweiziske by fredag aften for at give et skub til forhandlingerne, der har foregået siden onsdag.
Lørdag kan meget vel blive den sidste dag med samtalerne, antyder det kinesiske udenrigsministerium i en meddelelse.
- Atomforhandlingerne går ind i sin afgørende fase, hedder det i meddelelsen.
En talsmand for den amerikanske regering understregede fredag, at Kerrys deltagelse i mødet ikke i sig selv er et tegn på, at en aftale er ved at være på plads.
- Vi håber stadig på en aftale, siger en talsmand for det amerikanske udenrigsministerium
Stormagterne, samlet i gruppen der kendes som 5+1 (de fem permanente medlemmer af FN's Sikkerhedsråd samt Tyskland, red.), skulle angiveligt være tæt på at indgå en aftale med Iran, der begrænser det iranske atomprogram.
Til gengæld skal Vesten lempe nogle af de sanktioner, der er rettet mod landet.
Der er tale om den tredje runde af atomsamtaler, siden præsident Hassan Rouhani blev valgt i juni. Valget af den mere moderate præsident har skabt håb for, at der endelig kan ske fremskridt i forholdet til Iran efter årevis med alvorlige spændinger.
Iran fastholder, at landets atomprogram har fredelige formål.
