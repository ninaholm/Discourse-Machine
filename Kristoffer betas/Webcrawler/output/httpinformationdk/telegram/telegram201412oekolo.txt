Økologien får et økonomisk skulderklap på 120 millioner
Økologiaftale skaber nye muligheder for de økologiske landmænd, både i marken og på markedet.


 Regeringen, SF og Enhedslisten har netop besluttet, hvordan Finanslovens Økologipakke skal fordeles. Aftalen indeholder 30 millioner kroner årligt over fire år 2015-2018, og roses af Økologisk Landsforening.
Aftalen indeholder også støtte til foreningens Udviklingsinitiativ for Økologisk Svineproduktion.
Økologiaftalen skal understøtte yderligere fremgang for salg og eksport af økologiske fødevarer fra Danmark, fremme økologi i de offentlige storkøkkener og støtte innovation og udvikling på de økologiske gårde - til gavn for klima, natur og dyrevelfærd.
Økologisk Landsforening er meget glad for resultatet.
- Aftalen er en god opbakning til de økologiske landmænd, virksomheder og de, der svinger de store gryder ude i offentlige køkkener - alle der bidrager til udvikling af økologisk produktion og salg, siger Per Kølster, formand for Økologisk Landsforening- Danmarks forening af øko-landmænd, virksomheder og forbrugere.
Han mener, at aftalen vil skabe udvikling i både dybden og bredden.
- Vores økologiske landmænd og virksomheder får opbakning, når de rykker ud på nye markeder lokalt, nationalt og internationalt.
Aftalen indeholder også fire millioner kroner til udvikling "Udviklingsinitiativ for Økologisk Svineproduktion", som Økologisk Landsforening fremlagde tidligere i år.
Derudover skal der nedsættes et bredt sammensat udvalg, der skal lave et udviklingsprogram, som omfatter udvikling af økologiske systemer for svineproduktion, avlsarbejde for grise, der er mere velegnede til fritgående forhold, og udvikling af markedet for økologisk svinekød, som i forvejen er i vækst.
- Potentialet for udvikling både af produktion og salg er stort. Økologisk Svineproduktion er i vækst og kan blive et reelt alternativ til konventionel svineproduktion, når der nu også investeres i forskning, udvikling og salgsfremme på det økologiske område, siger Randi Vinfeldt, formand for Svineudvalget i Økologisk Landsforening.
Ifølge Randi Vinfeldt fastholder aftalen en økologipolitik, som mange andre lande interesserer sig for. Økologisk Landsforening har i de seneste to år rådgivet ministerier og organisationer fra 14 lande i udviklingen af deres økologipolitik, hvor Danmark er en klar frontløber.
