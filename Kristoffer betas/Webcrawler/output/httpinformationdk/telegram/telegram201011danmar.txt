Danmark blev hudflettet i Nordisk Råd
Danmarks praksis med at hjemsende nordiske statsborgere får hård kritik på Nordisk Råds session i Island.


 Den danske praksis med hjemsendelse af nordiske medborgere på socialhjælp i Danmark blev et stort emne på Nordisk Råds session i den islandske hovedstad, Reykjavik.
Nordisk Råds Medborgerudvalg har rejst sagen, der nu tages op af de nordiske ministre. Med stort flertal vedtog Nordisk Råd at lægge pres på den danske regering for at få den til at ændre praksis. 
På sessionen redegjorde den danske minister for nordisk samarbejde, Karen Ellemann (V), for den danske praksis, som holder juridisk.
- De danske regler om hjemsendelse af nordiske statsborgere med behov for vedvarende sociale ydelser bygger fuldt ud på den nordiske konventions tekst, sagde Karen Ellemann.
Men ligegyldigt hvor meget hun forklarede og hentede argumenter i konventioner, lovtekster og højesteretsafgørelser, så delte de øvrige nordiske lande drøje hug ud til den danske praksis.
Den finske formand for Medborgerudvalget, Ville Niinistö, forstår ikke, hvorfor Danmark er det eneste af de nordiske lande, der tolker reglerne så restriktivt og har en praksis med hjemsendelse.
- I vort velintegrerede Norden finder jeg det meget mærkeligt, at ganske almindelige mennesker må forlade deres nærmeste for blive sendt til hjemlandet for at få socialhjælp, siger Niinistö.
Den konservative skånske parlamentariker Hans Wallmark mener, at problemet består af tre dimensioner: Konvention, politik og form.
- Det kan diskuteres og tolkes juridisk, om konventionen er overholdt, men ser man på det politisk, så er der et land, der påberåber sig at have ret, mens fire andre tager fejl - omvendt, siger Wallmark.
Line Barfod fra Enhedslisten mener, at det ikke var samarbejdsministeren, men statsministeren, der skulle have redegjort for den danske praksis.
- Det er utroværdigt, at den danske regering taler om samarbejde og fjernelse af grænsehindringer, når ikke man vil ændre praksis i denne sag, påpeger Line Barfod.
