Snold-afgift koster 390 arbejdspladser
Det koster 390 danske jobs - samt en milliard kroner i statskassen - at øge slikafgiften, siger skatteminister


 390 danske arbejdspladser og en milliard kroner vil efter alt at dømme ryge op i den blå luft på grund af regeringens plan om at hæve afgifterne på slik, sodavand og andre produkter, der sætter sig på sidebenene.
Det fremgår af et svar til Folketinget fra skatteminister Thor Möger Pedersen (SF).
Fordi priserne på slikposer, chips og læskedrikke vil stige på den danske side af grænserne, så regner Skatteministeriet med, at danskerne fremover vil lægge 980 millioner kroner i svenske og især tyske kasseapparater.
De 390 arbejdspladser vil ifølge regeringen især ramme supermarkederne, mens det ikke skønnes at ramme de danske slik-producenter.
- Da de varer, som købes i grænsehandlen, i stort omfang produceres i Danmark, må det forventes, at beskæftigelsen hos producenterne ikke påvirkes af grænsehandlen, da de blot vil øge eksporten til grænsehandelsbutikkerne, hedder det i skatteministerens svare til Folketinget.
Hos Venstre tvivler man dog stærkt på, at Skatteministeriets tal er retvisende. Partiet mener, at det i langt højere grad vil ramme beskæftigelsen, og at slik-hullet i statskassen bliver større.
- Det bliver efter vores oplysninger meget, meget større, siger Venstres medlem af Folketingets Skatteudvalg Mads Rørvig.
- At dømme efter de opkald, vi allerede har fået fra detailhandlen, så vil mange skulle dreje nøglen om på grund af det her, siger han.
Mens de hævede afgifter på usunde fødevarer altså vil koste arbejdspladser, så regner regeringen med, at der over de kommende to år bliver skabt 21.000 job i Danmark, især på grund af den såkaldte kickstart af den danske økonomi.
