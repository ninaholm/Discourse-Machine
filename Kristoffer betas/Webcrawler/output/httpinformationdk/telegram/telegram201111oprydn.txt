Oprydningen af ruiner på landet stopper
Ude på landet undrer man sig over, at regeringen ikke vil bruge flere penge på at fjerne ruiner.


 Hæslige gamle ruiner på landet kan ånde lettet op.
Regeringen har ikke kunnet finde penge til at forlænge nedrivningspuljen, som har eksisteret i 2010 og 2011.
En kvart milliard kroner fra statskassen suppleret op med kommunal medfinansiering har de seneste to år betydet, at der er blevet pænere ude på landet i Danmark. Hundredvis af faldefærdige bygninger er blevet fjernet, men nu er det slut.
Der er ikke penge til at fortsætte ordningen, slog minister for by- bolig og landdistrikter, Carsten Hansen (S), fast tirsdag.
- Vi er nødt til at prioritere økonomien, og vi vil gerne have gang i væksten igen, som jo også betyder rigtig meget for vores landdistrikter, sagde han til TV2 Fyn.
Og netop på Fyn ærgrer man sig særlig meget. Sidste år brugte Assens 4,4 millioner, Nordfyn 5,38 millioner og Faaborg-Midtfyn 7,1 millioner kroner til oprydning på landet.
Men opgaven er langt fra løst, siger formanden for Landsforeningen Landsbyerne i Danmark, Carsten Abild.
- Jeg håber, at regeringen når at tænke sig om en gang til, siger han.
- Når man får fjernet ruinerne, giver det jo mulighed for at bygge nye huse, ferieboliger eller virksomheder på de ofte meget attraktive grunde. Det er ikke alene en forskønnelse, der er også noget, der giver nye muligheder og nyt liv på landet, siger Carsten Abild.
Også hos Venstre mener man, at det er forkert at afskaffe ordningen.
Ifølge Venstres folketingsmedlem Erling Bonnesen er partiet villig til at finde penge til puljen på næste års finanslov.
- Nedrivningspuljen er noget af det allerbedste, man kan gøre for landdistrikterne, siger han til TV2 Fyn.
