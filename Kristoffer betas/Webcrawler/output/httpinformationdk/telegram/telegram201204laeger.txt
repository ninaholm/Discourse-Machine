Lægerapport: al-Khawaja er i livsfare
Livstidsfangen risikerer at dø, hvis han fortsætter sin sultestrejke, vurderer international lægerapport.


 Den danske statsborger Abdulhadi al-Khawaja risikerer at dø, hvis han fortsætter sin sultestrejke i protest mod den livstidsdom, han har modtaget i Bahrain.
Den fængslede systemkritiker er blevet tilset af en læge fra Det Internationale Rehabiliteringsråd for Torturofre (IRCT), og i en rapport offentliggjort fredag aften fastslås det, at hans situation er kritisk.
- al-Khawaja er i fare for at dø, hvis hans sultestrejke fortsætter, konstateres det i rapporten.
Den opfordrer samtidig myndighederne til at erkende situationens alvor og ikke "forhindre nogen former for skridt, der frivilligt kan føre sultestrejken til en midlertidig eller permanent afslutning".
Den sultestrejkendes liv står til at rede, hvis han snart begynder at indtage føde igen, vurderer rapporten. Derfor opfordrer IRCT myndighederne i Bahrain til at tage fangens protester alvorligt.
- Der er tilstrækkelige beviser på, at al-Khawaja er blevet mishandlet eller torteret efter anholdelsen, og det bør få regeringen til at efterforske sagen og retsforfølge de ansvarlige, lyder anbefalingen.
Rapporten er skrevet på baggrund af to besøg hos al-Khawaja, som IRCT-lægen Joost den Otter foretog søndag og mandag sammen med en læge fra Egypten.
Meningen var, at de to læger sammen skulle have forfattet en uvildig rapport om al-Khawajas tilstand, men uenigheder om fremgangsmåden har nu ført til, at IRCT har udarbejdet sin egen rapport.
Den blev fredag fremsendt til myndighederne i Bahrain, som ifølge rådet har lovet at offentliggøre den via det statslige nyhedsbureau BNA.
IRCT har dog også selv valgt at offentliggøre rapporten fredag aften.
Abdulhadi al-Khawaja har sultestrejket i 65 dage i protest mod den livstidsdom, han sidste år blev i dømt for at opfordre til et systemskifte i Bahrain.
