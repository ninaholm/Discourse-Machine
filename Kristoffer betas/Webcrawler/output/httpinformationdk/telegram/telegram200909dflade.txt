DF vil lade unge uddanne sig længere



 Dansk Folkeparti vil lade unge blive på deres uddannelser og videreuddanne sig, hvis de har udsigt til arbejdsløshed. Det er et af de krav, som partiet vil tage med til de kommende finanslovforhandlinger med regeringen. Forhandlinger, som kommer til at stå i finanskrisens navn.
 - Hvis man er ved at være færdiguddannet inden for et område, ville det så ikke være bedre at lade dem fortsætte på studiet, frem for at melde sig på jobcentret, siger Kristian Thulesen Dahl under førstebehandlingen af regeringens finanslov.
 Partiet vil også sikre, at det bliver lettere at blive på sygedagpenge, fordi stigende arbejdsløshed gør det sværere for mennesker med en "skavank" at vende tilbage til arbejdsmarkedet.
 For at skabe vækst gentager Thulesen Dahl partiets ønske om at fremrykke offentlige investeringer på sygehusområdet.
 - Det vil hjælpe dem, der er ledige og har den sidegevinst, at vi får et bedre sygehusvæsen. Det er et af de punkter, vi vil diskutere med regeringen, siger han.
 Han lægger også op til, at der skal ses på ældrechecken og prisen på de ældres mad - sidstnævnte har også Socialdemokraterne foreslået.
