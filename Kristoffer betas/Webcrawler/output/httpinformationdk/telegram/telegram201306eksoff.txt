Eks-officer får pris og hjælp til tvangsbøder
Tidligere efterretningsofficer Anders Kærgaard modtager whistleblowerpris og økonomisk håndsrækning.


 Københavns Byret forsøger med tvangsbøder på 500 kroner om ugen at åbne munden på den tidligere efterretningsofficer Anders Kærgaard i en sag om mulig pligtforsømmelse af den øverstkommanderende for det danske militær i Irak.
Alligevel får eks-officeren nu 22.000 kroner og en pris for at råbe op om overgreb på civile.
 Den såkaldte whistleblowerpris uddeles af Carl Scharnbergs Uofficielle Fond til Anders Kærgaard, "der ved at udlevere videooptagelse har kastet lys på mishandling af irakiske fanger under den dansk-ledede operation Green Desert i 2004".
Anders Koustrup Kærgaard trådte sidste efterår frem med videooptagelse, der dokumenterede, at danske soldater i 2004 overværede mishandling af irakiske fanger - et overgreb, som forsvaret benægtede eksistensen af.
Efterfølgende er Anders Kærgaard dømt til at betale ugebøder a 500 kroner i seks måneder, eller til han har afgivet oplysning om identiteten på den person, der i starten af 2005 i Irak til ham afleverede et videobånd, der viser overgrebet på irakerne.
Forsvarets Auditørkorps og byretten mener, at oplysningen er helt afgørende for undersøgelsen af, om den daværende øverstkommanderende i Irak, John Dalby, har gjort sig skyldig i pligtforsømmelse.
Dalby har til Forsvarskommandoen sagt og også offentligt hævdet, at der ikke var lyd- eller billedoptagelser fra Operation Green Desert i 2004. Men dette har vist sig at være forkert.
- Denne sag viser i sin absurditet, at en mand, der tager sin vidnepligt alvorligt, på det voldsomste bliver forfulgt af systemet, udtaler Kjeld Richter-Mikkelsen fra fondens bestyrelse.
- For Anders Koustrup Kærgaard blev forsvarets fortielser og løgne for meget. Samvittigheden og det personlige mod vandt. Demokratier har brug for mennesker som Anders Koustrup Kærgaard, og derfor får han Scharnberg-fondens whistleblowerpris.
Carl Scharnbergs Uofficielle Fond, der blev oprettet i 1996 efter arbejderdigterens død, uddelte første gang den særlige whistleblowerpris i 2005. Også dengang gik prisen til en tidligere efterretningsofficer, nemlig Frank Grevil.
Tilbage i 2004 lækkede Frank Grevil en række hemmelige vurderinger af mulige masseødelæggelsesvåben i Irak til medierne.
Dokumenterne viste, at Forsvarets Efterretningstjeneste var mere forsigtig i sin vurdering, end regeringen havde fortalt.
