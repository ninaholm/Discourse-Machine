Bondo om overenskomst: Vi kan være resultatet bekendt
De 573.000 kommunalt ansatte får 5,42 procent i generel lønstigning over de kommende tre år med ny aftale.


 Set i lyset af en presset samfundsøkonomi kan de kommunalt ansatte være tilfredse med den overenskomst, som mandag morgen blev underskrevet efter forhandlinger mellem Forbundsfællesskabet og Kommunernes Landsforening, KL.
Det mener formanden for Forhandlingsfællesskabet, formand for Danmarks Lærerforening, Anders Bondo Christensen.
- Resultatet kan vi godt være bekendt, uden at det er prangende, siger formanden.
Parterne har aftalt en generel lønstigning for de 573.000 ansatte i kommunerne på 5,42 procent over de kommende tre år.
- Vi har aftalt en fornuftig lønudvikling, hvor de generelle lønstigninger sikrer reallønnen i perioden, og endda forbedrer den en smule.
- Resultatet skal ses i sammenhæng med, at samfundsøkonomien fortsat er presset, og at vi ved de seneste overenskomstrunder ikke har kunnet sikre reallønnen, siger Anders Bondo Christensen.
Fordelingen af lønstigningen bliver fordelt med 1,6 procent i år, 1,5 procent i 2016 og 2,32 procent i 2017.
Med overenskomsten følger en uges ekstra lønnet forældreorlov til fædre, og retten til tjenestefrihed, når ens barn er indlagt på hospital, hæves fra fem dage til ti dage.
Desuden indeholder aftalen, at de kommunale arbejdspladser kan få hjælp fra et rejsehold til støtte omkring psykisk arbejdsmiljø.
