Engelske drenge hedder Muhammed
Muhammed er blevet det mest populære navn for drengebørn født i England og Wales.


 Det mest populære navn for nyfødte drenge i England og Wales var i 2013 Muhammed.
Det fremgår af en liste, som Storbritanniens statistiske kontor, ONS, har offentliggjort over de mest populære navne.
Det pudsige er, at Muhammed slet ikke er med på top 10. Listen toppes af Oliver, Jack og Harry.
Men avisen Daily Mail har set nærmere på listerne og fundet ud af, at Muhammed staves på flere måder.
Og lægger man de nyfødte med navnene Muhammed, Muhammad og Mohammad sammen, så bliver tallet 7445 drenge.
Navnet Oliver, der topper listen, blev givet til 6949 drenge.
Avisen skriver, at de forskellige varianter af Muhammed specielt er givet til drenge født i multikulturelle områder som Storbritanniens hovedstad, London og i West Midlands, hvor blandt andre byen Birmingham, der har mange indvandrere, ligger.
De tre mest populære navne for piger var i øvrigt Amelia, Olivia og Emily i 2013.
