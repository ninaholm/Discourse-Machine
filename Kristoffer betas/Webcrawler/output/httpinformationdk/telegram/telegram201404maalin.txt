Måling: Danskerne ser Helle Thorning-Schmidt som borgerlig
Et flertal ser statsministeren som borgerlig. De politiske resultater er socialdemokratiske, lyder det.


 Over hver tredje vælger ser statsministeren som borgerlig.
I en ny Megafon-måling foretaget for Politiken og TV 2 er 1092 danskere blevet spurgt, hvorvidt de anser Helle Thorning-Schmidt (S) for socialdemokratisk eller borgerlig i sine grundholdninger.
Og 36 procent opfatter hende som borgerlig, mens 29 procent ser hende som socialdemokratisk. 30 procent svarer hverken/eller, og fem procent ved ikke, skriver Politiken søndag.
Politiken har først modtaget målingens resultater, efter at statsministeren har givet interview til avisen, og statsministeren ønskede herefter ikke at kommentere på tallene.
Men i interviewet siger Helle Thorning-Schmidt, at regeringen har leveret et tydeligt, socialdemokratisk projekt til danskerne, som står i klar kontrast til det borgerlige alternativ.
 - De politiske resultater fejler ikke noget i en socialdemokratisk optik. De er faktisk rigtig gode.
- Når man bekæmper social dumping, fokuserer på ældrecheck, er optaget af sundheden og psykiatrien, har afskaffet fattigdomsydelserne og i nogle år har haft det højeste investeringsniveau i den offentlige sektor i 30 år, så er det da socialdemokratisk politik, så det basker.
- Sådan er det jo, siger Helle Thorning-Schmidt.
 Statsministerens budskab falder på et tidspunkt, hvor de socialdemokratiske meningsmålinger spår valgnederlag.
Samtidig overskygger intern debat de politiske tiltag, og Thorning-Schmidt har for anden 1. maj i træk udsigt til at blive buhet væk fra talerstolen.
Modsat statsministeren vil socialdemokraternes politiske ordfører, Maja Panduro, gerne kommentere tallene.
 - De resultater, som regeringen med Helle Thorning-Schmidt i spidsen har opnået, er ærkesocialdemokratiske. Dels har vi sørget for, at der er kommet styr på økonomien. Og dernæst er det ederbaskemig også socialdemokratisk at investere i at kunne skabe arbejdspladser, siger Panduro.
 Politisk ordfører i Venstre, Inger Støjberg, er ikke overrasket over, at danskerne ser statsministeren som borgerlig.
 - Jeg kan godt forstå, hvis mange synes, at der er stor forskel på, hvad hun sagde før et valg, og hvad hun så har gennemført. Forskellen på denne regering og os er, at vi rent faktisk også går til valg på at føre borgerlig politik, siger hun.
