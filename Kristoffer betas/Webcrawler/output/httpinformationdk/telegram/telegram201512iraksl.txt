Iraks leder lover at fjerne Islamisk Stat helt næste år
Næste år vil være et år med store sejre, siger den irakiske premierminister om kampen mod Islamisk Stat.


 Om bare et år vil hele Irak være fri for Islamisk Stat lover den irakiske premierminister, Haider al-Abadi. Udtalelserne falder samme dag som irakiske regeringsstyrker har befriet den strategisk vigtige by Ramadi fra den militante bevægelse.
- Hvis 2015 var et år med befrielse, så vil 2016 være et år med store sejre og afslutningen af Daesh's tilstedeværelse i Irak og Mesopotamien, siger den irakiske premierminister i en tv-tale, hvor han bruger den arabiske betegnelse for Islamisk Stat.
Mesopotamien er den historiske betegnelse for landet mellem floderne Eufrat og Tigris.
Befrielsen af Ramadi ses som en af de mest betydelige sejre for regeringsstyrkerne, som flygtede fra byen i maj. Islamisk Stat vandt kontrol over næsten en tredjedel af Irak i 2014.
Regeringsstyrkernes fremrykning blev ledet af elitestyrker fra særlige antiterrorenheder og støttet af amerikanskledede luftangreb.
Iraks næststørste by, Mosul, i den nordlige del af landet, skal også befris, lyder det.
- Vi skal befri Mosul, og det bliver dødsstødet for Daesh, siger premierministeren, som ikke siger, hvornår det kommer til at ske, eller om irakiske styrker prioriterer andre byer eller områder først.
Abadi har tidligere sagt, at den irakiske hær ikke har brug for udenlandske soldaters støtte til at nedkæmpe Islamisk Stat i landet.
Den udtalelse kom, efter at den amerikanske udenrigsminister, John Kerry, sagde, at USA sender specialstyrker til Irak for at støtte den irakiske hær i sin kamp imod den ekstremistiske gruppe.
Haider al-Abadi afviste ikke direkte de amerikanske specialstyrker, men han insisterer på, at de opererer i samarbejde med den irakiske regering.
