Sudans krigsforbrydersigtede præsident er hjemme igen
Sudans præsident er landet i sit hjemland efter omstridt besøg i Sydafrika, hvor han undgik anholdelse.


 Sudans præsident, Omar al-Bashir, vendte mandag aften hjem til hovedstaden Khartoum efter et kort besøg i Sydafrika.
Klædt i traditionelle hvide klæder trådte Bashir ud af flyet og råbte "Gud er størst!", rapporterer nyhedsbureauet AFP.
Sudansk tv viste billeder af præsidenten, der netop er ankommet fra Johannesburg i Sydafrika, hvor han deltog i et topmøde i Den Afrikanske Union.
Besøget har været yderst omstridt, fordi præsident Bashir er eftersøgt af Den Internationale Straffedomstol (ICC) i Haag for krigsforbrydelser, folkedrab og forbrydelser mod menneskeheden i forbindelse med den langvarige og blodige konflikt i Sudans Darfur-provins.
Som medlem af ICC har Sydafrika en forpligtelse til at pågribe præsidenten, sagde en vicechefanklager fra ICC få timer inden, Bashirs fly satte landingshjulene på sudansk jord.
En domstol i Sydafrika havde udstedt et udrejseforbud mod præsidenten for at forhindre ham i at forlade landet, inden domstolen havde besluttet, om han skulle tilbageholdes og udleveres til ICC.
Alligevel formåede Bashir at rejse ud af Sydafrika tidligere på dagen mandag.
På billederne fra hjemkomsten virker præsidenten afslappet, mens han hilser på de sudanske embedsmænd, der byder ham velkommen hjem fra rejsen.
