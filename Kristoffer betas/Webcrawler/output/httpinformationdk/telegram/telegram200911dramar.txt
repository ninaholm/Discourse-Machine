Drama i Randers sikrer S-borgmesteren



 En af kommunalvalgets mest overraskende rævekager faldt hurtigt sammen. I få timer så SF'eren Erik Poulsen ud til at blive ny borgmester i Randers - støttet af V og andre borgerlige - til erstatning for den erfarne Henning Jensen Nyhuus. Det betegnede den siddende borgmester som et kup.
 Onsdag middag spændte en af de nyvalgte SF'ere, Kasper Fuhr Christensen, ben for sin spidskandidats sololøb under de natlige konstitueringsforhandlinger. Kasper Fuhr Christensen sagde i forbindelse med et pressemøde i Randers, at han følte sig snigløbet af sin partifælle Erik Poulsen. 
 I SF's bagland, herunder SFU, var der ikke støtte til Erik Poulsen som borgmester støttet af de borgerlige. Nu ender den nye konstitueringsaftale med, at den kun 21-årige Kasper Fuhr Christensen bliver formand for teknik- og miljøudvalget samt får sæde i økonomiudvalget. 
