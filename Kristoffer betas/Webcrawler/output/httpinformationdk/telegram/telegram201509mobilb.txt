Mobilbetalingen Swipp forsøger at indhente Mobilepay
Nye funktioner skal sikre Swipp ligeså stor succes som Mobilepay. Det kan blive en udfordring, mener ekspert


 Betalingssystemet Swipp går igen til kamp mod Mobilepay, når de onsdag lancerer en opdateret udgave af mobiltjenesten.
Denne gang forsøger Swipp at kapre Mobilepay-brugerne, ved at lytte til ris og ros fra kunderne, fortæller Swipp direktør, Martin Andersen.
- Det nye Swipp tager udgangspunkt i kundernes ønsker, siger Martin Andersen.
Swipp blev skabt i kølvandet på Danske Banks store succes med appen Mobilepay. Dog er Swipp blevet udsat for en del kritik, og har ikke opnået samme succes trods flere forsøg på forbedringer.
Nu prøver de igen. Swipp har lavet nye funktioner, der er inspireret af konkurrentens. Eksempelvis er det nu muligt at anmode andre Swipp-brugere om penge, og systemet er blevet samlet i én fælles app.
- Før fungerede Swipp forskelligt afhængigt af, hvilken bank brugeren har, men nu er Swipp samlet i én app og er derfor ens for alle. Det har været vigtigt for mange af vores brugere, siger Martin Andersen.
 Samtidig har Swipp forsøgt at nytænke betaling i butikker.
- Tidligere skulle kunden overføre betalingen til virksomhedens telefonnummer. Nu kan forretningen scanne en QR-kode på telefonen og dermed lynhurtigt anmode kunden om at betale over Swipp, siger Martin Andersen.
Trods nye tiltag, har Swipp stadig en akilleshæl: Tjenesten kan kun overføre penge til Danske Bank-kunder, hvis modtageren aktivt opretter sig på Swipps hjemmeside. Omvendt kan alle brugere af Mobilepay overføre til kunder i en hvilken som helst bank.
Udover at mangle funktioner som Mobilepay har, så mener teleanalytiker John Strand fra Strand Consult, at der stadig er langt igen før Swipp er en konkurrent for Mobilepay, da brugerne er tilfredse med det produkt, de får hos Mobilepay.
- Jeg skal se dem indhente Mobilepay, før jeg tror det. Swipp bruger en anden teknologi, og det er der nogle tekniske fordele ved, men kunderne er fuldstændig ligeglade. Det får dem ikke til at skifte, siger John Strand.
- Mobilepay var først, så derfor vil brugerne opfatte alt andet som en billig kopi, siger han.
