Scenografer gør Margrethe til æresmedlem
Scenografernes organisation har besluttet at udnævne dronningen til æresmedlem - en anerkendelse af hendes kunstneriske virke på en lang række forestillinger.


 Dronning Margrethe bliver æresmedlem i Sammenslutningen af Danske Scenografer.
Organisationen ønsker på denne måde at hædre dronningen for hendes mangeårige virke som scenograf inden for dansk film, tv og teater.
Dronning Margrethe har som scenograf skabt dekorationer, découpager og kostumer til en lang række opsætninger. 
Blandt dem kan nævnes "Hyrdinden og Skorstensfejeren" i TV-teatret, "Et folkesagn" på Det Kongelige Teater samt flere pantomime-forestillinger bygget over H.C. Andersens eventyr i Tivoli. 
Udnævnelsen til æresmedlem foregår på mandag ved et arrangement på Det Kongelige Teater i København.
Det er første gang, at dronning Margrethe bliver æresmedlem af en kunstnerisk organisation, der dækker et felt, hvor hun selv er aktiv.
