Melancholia og Cannes-vinder sælger pænt
12.000 så von Triers ny film den første weekend - godt en uge efter instruktørens polemiske ytringer i Cannes.


 Lars von Triers seneste film er kommet pænt fra start i de danske biografer.
"Melancholia" havde premiere i torsdags, godt en uge efter visningen i Cannes. Søndag aften var der solgt knap 12.000 billetter til von Triers fortælling om verdens undergang.
Nordisk Film distribuerer von Triers film herhjemme og havde regnet med stort set samme åbning som på instruktørens forudgående film.
- "Antichrist" solgte i 2009 næsten 1000 billetter flere i åbningsweekenden, som dengang omfattede en dag mere, siger Frederik Honoré, marketingchef i Nordisk Film.
"Melancholia" er ude i 57 kopier, et ganske stort tal for en film af denne type. Da også mange små biografer har fået digitalt udstyr, kan distributøren få filmen hurtigt ud til dem.
 - Normalt vil den disse steder dog kun blive vist én eller to gange. En film som von Triers henvender sig primært til publikum i de større byer, forklarer Honoré.
I en intern konkurrence mellem de to film fra festivalen i Cannes, der allerede er tilgængelige for et dansk publikum, klarer von Triers film sig udmærket.
Men også vinderen af Guldpalmen, "The Tree of Life" sælger rigtigt godt.
Palmevinderen har på halvanden uge solgt 11.500 billetter. "The Tree of Life", en svært tilgængelig film, var fra starten kun ude i tre kopier, et tal som siden er øget til fem.
Kim Foss, direktør i Grand Biografen i København, siger, at effekten af at vise en film, som har vundet den største pris eller har vakt opsigt i Cannes, er vanskelig at måle.
Direktøren glæder sig dog over den "sneboldeffekt", der gør sig gældende for "The Tree of Life" i kølvandet på palme-hæder og formidable anmeldelser.
I Nordisk Film har de gået og spekuleret over, om al polemikken omkring von Triers nazi-udtalelser i Cannes ville skade hans film i biograferne. Men ifølge marketingchefen er det nærmest umuligt at vurdere.
- Overordnet har film som "Melancholia" et længere liv i biograferne end mere kommercielle ting, og det sætter vi også vores lid til i dette tilfælde, siger Frederik Honoré.
