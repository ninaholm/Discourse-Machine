KL: Regeringen skyder helt ved siden af med topstyring
Ifølge kommunerne kan der kun ansættes 15 procent af en pædagog med de nye midler, som regeringen har afsat.


  Regeringen skyder helt ved siden af, når den vil styre pædagogerne detaljeret med puljer, som kommunerne skal søge. Samtidig skuffer regeringen borgerne med urealistiske forventninger til bedre service i daginstitutionerne.
 Det siger Kommunernes Landsforenings (KL) formand, Martin Damm, (V), som er borgmester i Kalundborg, om regeringens delaftale med SF og Enhedslisten om dagtilbud og ældreområdet.
 - Det er prisværdigt, at regeringen og forligspartierne med finansloven vil styrke den borgernære velfærd i kommunerne. Men det er stærkt beklageligt, at det sker i form af bureaukratiske puljer med ansøgninger og opfølgninger, siger Martin Damm i en skriftlig kommentar.
 Han skoser regeringen for at føre en "stop-go"-politik uden økonomisk sammenhæng. Først strammede regeringen i foråret kommunernes økonomi for så i efteråret at "uddele milde gaver", lyder det.
 - Det skaber helt skæve forventninger i befolkningen til, hvad vi i kommunerne kan levere, mener Martin Damm.
 Regeringen vil i 2015 uddele 250 millioner kroner fra en pulje til pædagoger. Der er i alt én milliard kroner mellem 2015 og 2018. Det er ifølge KL's formand "et beskedent løft".
 Det er uhensigtsmæssigt, at penge til pædagoger og hjemmehjælp udbetales bureaukratisk med øremærkede penge, ansøgninger og puljer, mener Martin Damm.

Ifølge KL-formanden vil kommunerne hellere bruge hele beløbet på velfærd end at udfylde ansøgninger og kontrolskemaer.
 - Det undrer mig, at nogen på Christiansborg åbenbart tror, de er bedre til at prioritere midler til daginstitutioner og ældrepleje, end vi er i kommunerne., siger Martin Damm.

 - Vi kan ansætte 15 procent af en pædagog per daginstitution med de nye penge, der afsættes. Det bliver altså meget svært at mærke i virkeligheden, siger KL's formand.
