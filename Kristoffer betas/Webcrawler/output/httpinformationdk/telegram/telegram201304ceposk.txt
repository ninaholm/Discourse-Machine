Cepos: Kontanthjælpsreform er ikke ambitiøs nok
Den liberale tænketank Cepos kalder kontanthjælpsreform et "lille" skridt i den rigtige retning.


 Det er fint, at arbejdsledige unge under 30 år fremover må nøjes med kontanthjælp på SU-niveau, men der skal skrues mere på knapperne, hvis effekten for alvor skal kunne mærkes.
Det fastslår cheføkonom i den borgerligt liberale tænketank Cepos, Mads Lundby Hansen.
- Man kunne have forventet en større reform, når man tænker på, at vi har haft en Carina- og Robert-debat, der gødede jorden for en mere grundlæggende ydelsesreform, siger Mads Lundby Hansen.
Han henviser til beregninger der viser, at godt tre procent af kontanthjælpsmodtagerne ventes at komme i arbejde som en direkte følge af reformen.
- Man burde have tilpasset ydelserne for personer over 30 år, så gevinsten ved at arbejde blev større, siger Mads Lundby Hansen.
Ifølge den liberale tænketank burde politikerne have indført inflationsregulering af kontanthjælpen frem for, at ydelsen bliver reguleret i takt med lønudviklingen.
- Endvidere havde det været oplagt at genindføre kontanthjælpsloftet, starthjælp og 450-timers-reglen.
- Det ville kunne øge effekten på beskæftigelsen med yderligere 2500 personer, siger Mads Lundby Hansen, der dog samtidigt glæder sig over, at en del af besparelsen vil blive brugt på lavere skatter og afgifter.
