G20 vil genoplive frihandelsforhandlinger



 G20-landene er enige om at gøre et forsøg på at kickstarte Doha-forhandlingerne om frihandel i forbindelse med det næste G8-topmøde i juli. 
 Det oplyser en EU-diplomat til Reuters i forbindelse med dagens topmøde for lederne fra verdens 20 førende økonomier, som er samlet i London for at inddæmme den globale økonomiske krise.
 Diplomaten oplyser, at USA's præsident, Barack Obama, efter samtaler med formanden for EU-Kommissionen, Jose Manuel Barroso, den franske præsident, Nicolas Sarkozy, og Tysklands forbundskansler, Angela Merkel, er klar til at bevæge sig.
 - De har overbevist præsident Obama om at adressere Doha på det næste G8-møde i Italien, siger diplomaten.
 Blandt andre Merkel har tidligere advaret Obama imod protektionisme.
 Doha-runden under verdensfrihandelsorganisationen, WTO, blev indledt i 2001. Siden da er forhandlingerne brudt sammen adskillige gange - senest i juni 2008 i Geneve.
