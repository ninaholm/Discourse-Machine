Russisk politi anholder 50 demonstranter



 Mindst 50 mennesker er lørdag anholdt af russisk politi under en demonstration for menneskerettigheder i det centrale Moskva, men demonstranterne mener, at tallet er højere.
 Politiet slæbte snesevis af mennesker ud til ventende busser og skubbede adskillige journalister op mod afspærringer, mens demonstranter fortsatte med at råbe "Frihed!" og "Respektér forfatningen!".
 Talsmanden for politiet i Moskva, Viktor Birijukov, siger, at omkring 50 mennesker er tilbageholdt i forbindelse med demonstrationen, som havde 100 deltagere og blev dækket af 100 journalister.
 Oppositionsaktivister siger, at omkring 70 mennesker er holdt tilbage, og at 500 mennesker dukkede op.
 Mandskab i hundredvis fra politiet og indenrigsministeriet omringede "de utilfredses march" på Triumfalnajapladsen, nogle få kilometer nord for magtens centrum - Kreml. I modsætning til tidligere demonstrationer blev politiets uropatrulje ikke sat ind for at foretage anholdelser.
 Menneskerettighedsgrupper siger, at Kreml har givet medierne mundkurv på, og at frihedsrettighederne har været på tilbagetog, siden Vladimir Putin første gang blev valgt til præsident i 2000, og situationen er ikke blevet bedre under hans efterfølger, præsident Dmitrij Medvedev. 
 Ljudmila Aleksejeva, der var sovjetisk systemkritiker og nu en af Ruslands mest kendte menneskerettighedsforkæmpere, deltog i demonstrationen med en højtstående politimand. En følgesvend, der var nødvendig for at sikre, at hun ikke blev knust af forsamlingen, sagde hun. 
 - Jeg er kommet for at forsvare forfatningen, siger den 82-årige Aleksejeva til nyhedsbureauet Reuters' journalist på stedet samtidig med, at hun skubbes mod afspærringerne af politifolk, journalister og demonstranter.
