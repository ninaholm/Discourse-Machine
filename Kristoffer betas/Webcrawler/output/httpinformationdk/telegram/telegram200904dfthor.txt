DF: Thornings angreb er valgkampretorik



 Det handler mest af alt om valgkamp, når Socialdemokraternes formand, Helle Thorning-Schmidt, beskylder regeringens politik for til dels at være skyld i fyringerne hos vindmølleproducenten Vestas. 
 Sådan lyder det fra gruppeformand i Dansk Folkeparti, Kristian Thulesen Dahl.
- Når jeg hører Helle Thorning-Schmidt, så hører jeg én, som har valgt at køre valgkampretorik på en trist baggrund, hvor folk bliver afskediget - nu med det seneste eksempel med Vestas. Jeg hører nogle platte angreb, som ikke tager situationen tilstrækkeligt alvorligt, siger han til Ritzau.
 Kristian Thulesen Dahl refererer til, at langt størsteparten af Vestas' produktion ligger i udlandet, hvorfor virksomheden nødvendigvis må blive ramt af den verdensomspændende økonomiske krise. Desuden peger han på, at Vestas siden udgangen af 2005 har ansat mere end 10.000 nye medarbejdere.
 - Man skal se det i en sammenhæng. Og selvom det er utroligt trist, at der nu er varslet fyringer, så skal man se på, at hvis det skulle være den førte politiks skyld, så skulle den førte politik også have gjort, at man har ansat så mange mennesker de seneste år. I bund og er det ikke den førte politik, som har afgjort, at Vestas har kunnet ansætte så mange ligeså lidt, som det er den førte politiks skyld, at man nu skal afskedige, siger han. 
 Under forhandlingerne om bankpakke II var Helle Thorning-Schmidt fremme med et krav om, at der skulle være et loft over bankdirektørernes årslønninger på 2,5 millioner kroner. Hvis Socialdemokraterne også vil have en hjælpepakke til vindmølleindustrien, mener Kristian Thulesen Dahl, at S-lederen nødvendigvis må stille et ligende krav til Vestas' direktør Ditlev Engel.
 - Jeg har ikke hørt Helle Thorning-Schmidt sige med ét eneste ord, at han skal gå ned på 2,5 millioner. Men hvis hun mener det alvorligt, og det ikke bare handler om gold kritik, så ville hun selvfølgelig stille det samme krav. Så det vil jeg gerne efterlyse hos hende, siger DF-gruppeformanden.
