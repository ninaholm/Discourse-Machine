Cyklister donerer 23,5 millioner til Børnecancerfonden
Børnekræftforskningen i Danmark nyder endnu en gang godt af en stor donation fra cykelholdet Team Rynkeby.


 Det velgørende cykelhold Team Rynkeby giver endnu en flot gave til Børnecancerfonden.
I år er cykelholdets donation større end nogensinde. Hele 23.498.000 kroner stod der på den check, som Team Rynkeby-debutanten Niels Christian Meyer - bedre kendt som Bubber - lørdag overrakte til Børnecancerfondens direktør, Marianne Nielsen, på Torvet i Ringe.
Det er godt 50 procent mere end sidste år, hvor der også blev sat rekord med en donation på 15,2 millioner kroner.
Børnecancerfondens Marianne Nielsen er yderst taknemmelig for donationen, som skal bruges til mere forskning i børnekræft.
- Jeg er ovenud lykkelig på børnenes vegne. Selvom det i dag lykkes at helbrede fire ud af fem børn, som rammes af kræft, så er kræft stadig den sygdom, som tager livet af flest danske børn i alderen 1-15 år.
- Derfor er der behov for mere målrettet forskning i børnekræft. Pengene fra Team Rynkeby gør, at vi fortsat kan støtte en række livsvigtige forskningsprojekter, siger Marianne Nielsen.
Sidste år uddelte Børnecancerfonden i alt 25,5 millioner kroner, så donationen fra cykelholdet udgør en stor indtægtskilde for fonden.
Pengene er samlet ind via Team Rynkebys årlige tur, hvor cyklister cykler fra Danmark til Paris.
 Midlerne kommer kontant fra sponsorer, der giver beløb fra 500 kroner og op til Team Rynkeby, mens flere virksomheder bidrager med sponsorater i form af nødvendige naturalier som reservedele og fødevarer til cykelrytterne.
 I år deltog 1150 ryttere fordelt på 26 mindre hold, men Team Rynkeby satser på at øge til 1500 ryttere næste år.
Det er ikke kun Børnecancerfonden i Danmark, der får gavn af de mange kilometers hårdt cykelslid. Samlet er der 11,7 millioner kroner på vej til kampen mod børnekræft i Sverige, Finland, Norge og Færøerne samt et endnu ukendt beløb til børnecancerfonden i Finland.
Team Rynkeby har taget cykelturen hvert år siden 2002, og Danmarks tidligere statsminister Lars Løkke Rasmussen (V) har blandt andet været på rytterlisten.
