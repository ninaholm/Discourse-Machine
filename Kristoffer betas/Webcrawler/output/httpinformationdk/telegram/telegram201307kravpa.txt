Du har krav på erstatningsferie ved sygdom
Sygdom i ferien skal meldes til din arbejdsgiver. Mere end fem sygedage pr. ferieår giver ret til ny ferie.


 Bliver du syg i ferien, kan det være en god idé at ringe ind på jobbet og fortælle det. For er du forsat syg efter fem dage, begynder uret med erstatningsferie at tikke. Selv om man er syg i kortere tid, skal man huske at sygemelde sig.
Det siger Klara Hoffritz, der er jurist i HK/Privat.
- Et ferieår går fra 1. maj til 1. maj. Og efter fem sygedage i ferien i et ferieår har man ret til erstatningsferie, hvis man bliver mere syg, siger hun til Ritzau.
De første fem sygedage under ferie (fem dage pr. ferieår) giver altså ikke ret til erstatningsferie.
Reglerne for erstatningsferie trådte i kraft sidste år, og mange - både lønmodtagere og arbejdsgivere - har ikke fået helt styr på reglerne. Men der er nogle ting, man skal huske:
- Bliver man syg i ferien, skal man melde det til sin arbejdsgiver og have lægelig dokumentation. Det kan være en lægeerklæring eller en hospitalsindlæggelse, forklarer Klara Hoffritz.
Bliver du syg i udlandet, kan det ligeledes være en erklæring fra en udenlandsk læge eller en sygehusjournal, der skal bruges som dokumentation.
Reglerne giver dig ret til en erstatningsferie i op til fire uger, selvom ferieloven som udgangspunkt giver alle ret til fem ugers ferie.
Ferien starter først på den første normale arbejdsdag i ferien - og ikke fredag eftermiddag, når du tager hjem fra jobbet. Og der er helt andre regler, hvis du falder i gangen og brækker benet, inden din ferie reelt begynder.
- Bliver du syg, inden din ferie begynder, så skal du igen huske at melde dig syg hos din arbejdsgiver. Men her er ikke nogen karensperiode - så du kan få hele ferien erstattet, siger HK-juristen.
- Og reglerne om lægeerklæring er også anderledes og følger den normale procedure, man har aftalt på arbejdspladsen, siger Klara Hoffritz.
