DF fortsætter sin kamp for grænsepoliti
Selvom Thorning har aflyst VK-regeringens øgede grænsekontrol, så kæmper DF for at bevare ekstra grænsepoliti.


 Statsminister Helle Thorning-Schmidt (S) fik ros fra EU-Kommissionens formand, José Manuel Barroso, da hun for en måned siden meddelte, at VK-regeringens øgede grænsekontrol med faste anlæg ved grænsen vil blive droppet.
Alligevel fortsætter Dansk Folkeparti nu kampen for at bevare en del af bevillingerne til den øgede grænsekontrol. Det sker i de igangværende forhandlinger om en flerårig politiaftale.
I alt 52 millioner kroner er på spil. De penge afsatte DF og VK-regeringen i foråret til ekstra betjente og nummerpladeskannere.
 De ekstra betjente skulle blandt andet stå for at fragte mistænkte til arresten, når Skats toldere opdagede eksempelvis narko i en bil.
Hvis det står til Dansk Folkeparti, skal de 52 millioner kroner fortsat bruges på ekstra grænsebetjente og skannere. Det krav har partiet rejst i forhandlingerne om en ny politiaftale, siger retsordfører Peter Skaarup.
- Selvom man er i mod stationære anlæg ved grænsen, så skal politiet fortsat have ressourcer til at gennemføre baglandspatruljer og lede efter eftersøgte biler, siger Peter Skaarup.
De 52 millioner til ekstra politibetjente og skannere er dog ifølge Peter Skaarup ikke med i regeringens oplæg til forhandlingerne, som foregår i Finansministeriet.
Det kan blive svært for Dansk Folkeparti at få kravet gennemført. Ud over regeringens modvilje mod VKO's grænseaftale står politiet nemlig også til at skulle spare.
Da politiforhandlingerne tirsdag blev skudt i gang, understregede justitsminister Morten Bødskov (S), at "politiet kommer til at bidrage til genopretningen af dansk økonomi".
Dansk Folkeparti kæmper også for at bevare 10 millioner kroner til bandeindsats i den vestlige del af landet - penge, som blev afsat i den tidligere regerings tryghedspakke.
På onsdagens møde har partierne stillet en række spørgsmål til politiets økonomi. Forventningen er, at forhandlingerne fortsætter allerede torsdag.
