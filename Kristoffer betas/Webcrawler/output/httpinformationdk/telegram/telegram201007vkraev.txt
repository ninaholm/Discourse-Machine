V kræver konkurrencegaranti for klimamål
Det må ikke koste arbejdspladser, hvis EU skal gå forrest i kampen for at reducere CO2-udslippet, kræver Venstre


 Venstre tøver med følge opfordringen fra Tyskland, Frankrig og Storbritannien om at øge EU's klimaambitioner. Det må ikke koste arbejdspladser, siger energi- og klimaordfører, Lars Christian Lilleholt (V).
- Vi skal være sikker på, at det ikke går ud over EU's konkurrenceevne. Det nytter jo ikke noget, at EU går forrest, hvis det bare sender arbejdspladser fra Unionen og til Asien. Derfor må vi have sikkerhed for, at de andre store lande - USA og Kina - også vil være med til at reducere deres CO2-udslip, siger han.
- Det her koster penge, det er ikke gratis. Så vi vil ikke være med til at udskrive en blankocheck, siger energi- og klimaordføreren.
I Financial Times siger klima- og miljøministre fra de tre største EU-lande, at det både gavnee klimaet og europæisk konkurrenceevne, hvis EU går fra 20 til 30 procents CO-reduktion. Det ligner et gennembrud for EU's klimakommissær, Connie Hedegaard, der har kæmpet for 30 procent CO2-reduktion i 2020.
Det regnestykke vil Lars Christian Lilleholt først se, og ønsker en forklaring på, om det skal ske i 2020.
- Men hvis det er rigtigt, at det kan ske uden at tabe europæiske arbejdspladser, så jeg da positiv, siger han.
Det har ikke været muligt at træffe klima- og energiminister Lykke Friis (V).  Danmarks position har hidtil været, at EU holder fast på løftet om at øge klimaindsatsen til 30 procent - hvis andre lande går med i en international aftale.
