Flere civile drab i Afghanistan: 15 skudt i nyt angreb
Antallet af dræbte civile stiger i Afghanistan, hvor 15 civile er blevet dræbt i det seneste angreb.


 Ukendte gerningsmænd standsede torsdag aften to køretøjer i Ghor-provinsen i det centrale Afghanistan, hvorefter de dræbte 15 civile passagerer.
Det lykkedes kun én af passagererne fra de to køretøjer at flygte, mens resten af passagererne - 11 mænd, tre kvinder og et barn - blev skudt og dræbt.
- De beordrede alle passagerer til at stille sig på linje, og så blev de skudt en for en. Én mand lykkedes med at flygte, alle de andre blev skudt i hovedet og brystet, siger Abdul Hai Khatibi, der er talsmand for guvernøren i Ghor-provinsen.
Angrebet er det seneste af en række blodige angreb på civile i Afghanistan, som Taliban beskyldes for at stå bag. Politichefen i Ghor-provinsen mistænker også Taliban for at stå bag torsdagens angreb, men Taliban har ikke påtaget sig skylden.
Ifølge FN er civile tab steget med 24 procent i det første halvår af 2014 i det uroplagede Afghanistan.
Torsdag blev to finske kvinder, der arbejdede i sundhedssektoren for en udenlandsk hjælpeorganisation i Herat, skudt, da to bevæbnede mænd på en motorcykel kørte op på siden af kvindernes taxi og begyndte at skyde ind i bilen.
I et andet angreb blev seks civile personer dræbt og 28 såret, da en bombe, der var monteret på en motorcykel, torsdag eksploderede i den nordlige provins Takhar.
Angrebene falder på et følsomt tidspunkt for Afghanistan, der lige nu er i gang med en genoptælling af præsidentvalget efter beskyldninger om stemmefusk.
