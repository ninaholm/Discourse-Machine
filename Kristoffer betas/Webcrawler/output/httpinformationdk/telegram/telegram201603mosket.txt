Moské tager afstand fra imams rådgivning i dokumentar
Fredens Moské i Aarhus beklager den rådgivning, en kvinde fik af moskéens imam.


 Det er ikke i orden, at en imam rådgiver en voldsramt kvinde om ikke at gå til politiet.
Sådan lyder det nu fra Fredens Moské, som i en pressemeddelelse tager afstand fra en imams rådgivning, som er blevet afdækket i TV2-dokumentaren "Moskéerne bag sløret", skriver TV 2.
I dokumentaren er det TV 2's kvindelige muldvarp, som udgiver sig for at være en kvinde i en voldeligt ægteskab, og som derfor søger råd hos imamen Radwan Mansour.
- Dette er dybt beklageligt og imod foreningens principper. Uanset hvilken situation det måtte være, bør imamen udover at være sjælesorger, rådgive kvinden om hendes muligheder og yde hjælp til selvhjælp, lyder det i pressemeddelelsen.
TV 2 har ved brug af skjult kamera i en dokumentar afdækket, hvordan flere moskeer lægger lokaler til en række kontroversielle udtalelser.
Blandt andet rådgives kvinder i tre ud af fire moskéer til, at de ikke skal gå til politiet, hvis deres ægtemænd er voldelige.
Bestyrelsen i Fredens Moské har taget en samtale med den imam, der rådgav TV 2's muldvarp, for at gennemgå foreningens principper og sikre, at sådanne hændelser ikke gentager sig, skriver de i pressemeddelelsen.
Moskéen har derudover ingen kommentarer.
TV2's dokumentar "Moskeerne bag sløret" består af fire programmer. Det første program blev vist tirsdag aften, mens andet program er blevet sendt torsdag aften. De sidste to udsendelser bliver sendt i næste uge.
Allerede nu har programmerne skabt så meget debat, at kirkeminister Bertel Haarder (V) har meldt sig ind i debatten.
Ministeren vil sikre, at forkyndere, der tilskynder til vold og stening af utro kvinder, ikke kan bevare deres vielsesbemyndigelse i Danmark.
