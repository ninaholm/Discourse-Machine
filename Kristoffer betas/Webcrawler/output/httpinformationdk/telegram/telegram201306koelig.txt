Kølig og regnvåd sankthansaften i sigte
Det bliver en sankthansaften med rusk og regn i det meste af landet. Bornholmerne slipper nok tørskoede.


 Det kan betale sig at trække østpå, hvis man har forhåbninger om at holde sankthansaften uden at skulle iføres regntøj og gummistøvler.
I hvert fald har man bedre chancer for at slippe tørskoet igennem aftenens vejr, som i høj grad byder på byger og hård vind, hvis man ikke er på Fyn eller i Jylland. Det oplyser DMI.
- Vi har et lavtryk liggende ude over Nordsøen og det sender en masse byger ind over os, så jo tættere man er på Nordsøen, jo flere byger og jo flere skyer kommer der, siger vagtchef ved DMI Jeanne Mangerel og fortsætter:
- Det betyder at de vestlige dele af landet, de får nok en del skyer og jævn til hård vind fra sydvest og syd.
Bor man til gengæld i Østsjælland, København og Nordsjælland er man mere heldig. Her vil bygerne nemlig være mere spredte, vinden knap så hård, og sjællænderne vil måske endda få nogle enkelte kig til solen hist og her.
Men dem, der får det mest sankthans-venlige vejr er bornholmerne, fortæller Jeanne Mangerel.
- På Bornholm bliver det formentligt overvejende tørt og ganske pænt vejr med aftensol, siger hun.
Temperaturerne vil søndag aften ligge mellem 13 og 17 grader, lunest østpå.
