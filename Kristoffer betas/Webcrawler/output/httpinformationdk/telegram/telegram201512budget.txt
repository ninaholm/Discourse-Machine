Budgetter og tidsplaner skrider for jyske supersygehuse
Flere af de såkaldte supersygehuse må skære planlagte projekter fra for at overholde budgetterne.


 Rod i økonomien og markante forsinkelser. Det er status på flere af de jyske supersygehus-byggerier, fremgår det af de seneste statusrapporter udarbejdet til regionsrådet i Midtjylland.
Det nye akutcenter i Skejby ved Aarhus skulle efter planen stå klart i slutningen af 2016, men det er nu udskudt til oktober 2017, skriver Jyllands-Posten.
Budgettet i Skejby er desuden så presset, at for eksempel halvdelen af en administrationsbygning skal spares væk. Det vil blandt andet betyde "mistede besparelser på lejeudgifter", står der i statusrapporten for byggeriet.
Det nye supersygehus i Gødstrup ved Herning blev sidste år skåret med en etage på grund af økonomiske udfordringer, men byggeriet er fortsat presset på både tid og penge.
- Et nyt prioriterings- og besparelseskatalog er derfor under udarbejdelse, står der i rapporten.
Den første fase af Gødstrup skulle efter planen stå klar 1. januar 2017, men det er nu udskudt i godt to år.
- Det er dybt irriterende, at vi ikke kan holde tidsplanen, siger regionsrådsformand i Region Midtjylland Bent Hansen (S), som vil se nærmere på, om der kan placeres et ansvar for forsinkelserne.
Også i Viborg er der problemer med byggeriget.
Statsrevisorernes formand, Peder Larsen (SF), kalder de nye oplysninger for "bedrøvelige". Sygehusbyggerierne skal have tilført flere penge, ellers bør man stoppe nogle af byggerierne, indtil der er fundet flere penge, mener han.
Sundhedsminister Sophie Løhde er dog uenig. Til Jyllands-Posten sige hun, at "de økonomiske rammer har været kendt hele vejen igennem".
