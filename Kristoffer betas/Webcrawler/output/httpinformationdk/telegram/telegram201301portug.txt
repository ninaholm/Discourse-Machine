Portugal får udbetalt nye milliarder fra lånepakke
En ny stor pose penge er landet i Portugals slunkne statskasse som led i krisepakken fra EU og andre långivere


 Den Internationale Valutafond (IMF) har besluttet at overføre 839 millioner euro (godt 6,5 milliarder kroner) til Portugal af de 79 milliarder euro, som den økonomiske krisepakke omfatter.
Dermed er i alt 22,26 milliarder euro indtil videre blevet udbetalt til portugiserne.
Den seneste udbetaling kommer umiddelbart efter, at chefen for Den Internationale Valutafond (IMF), Christine Lagarde, sagde, at landet var "på rette spor" i forhold til at leve op til de krav om reformer, som långiverne har sat.
- De portugisiske myndigheder og det portugisiske folk har været meget modige og målrettede i forbindelse med udførelsen af hårde og smertefulde reformer, lød de rosende ord fra IMF-chefen i weekenden.
IMF, EU og Den Europæiske Centralbank blev i september enige om at give Portugal mere tid til at få styr på det statslige underskud, da en forventet stigning i skatteindtægterne udeblev.
De hårde krav om reformer har kastet Portugal ud i recession, mens arbejdsløsheden er steget til hele 16 procent.
- Vi er selvfølgelig meget bekymrede over stigningen i arbejdsløsheden, men vi samarbejder med myndighederne og vores europæiske partnere for at sikre, at reformerne hjælper med at skabe job og fører til vækst, påpeger Lagarde.
