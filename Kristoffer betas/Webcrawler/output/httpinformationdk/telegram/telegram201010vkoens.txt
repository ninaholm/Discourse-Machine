VK ønsker indvandrerstop i ghettoer
Regeringen vil stoppe tilgange af ikke-europæiske indvandrere i landets ghettoer ved at ændre loven om almene boliger.


 Flygtninge og indvandrere fra ikke-europæiske lande får i fremtiden ikke mulighed for at få anvist en almen bolig i de 29 boligområder, som regeringen har udpeget som ghettoer.
Det er det vigtigste bladt de omkring 30 konkrete initiativer i regeringens nye plan "Ghettoen tilbage i samfundet", der bliver fremlagt på et møde tirsdag, skriver Morgenavisen Jyllands-Posten.
Regeringen vil ændre beboersammensætningen ved at tvinge kommunerne til at finde en bolig uden for ghettoerne til flygtninge og indvandrere med rødder uden for EU og Norden.
- Det handler om, at de mennesker, der kommer til Danmark, skal placeres et andet sted end i ghettoerne, så de får en reel mulighed for at integrere sig, siger De Konservatives politiske ordfører, Henriette Kjær, til Jyllands-Posen.
Hun understreger, at planen indeholder visse undtagelser for "ressourcestærke" udlændinge.
Kommunernes Landsforenings næstformand, Erik Fabrin (V), forudser, at det bliver "en rigtig, rigtig svær opgave at løse for kommunerne":
- Vi har jo ikke en masse ledige boliger, som står klar til, at folk kan flytte ind, siger Erik Fabrin til Jyllands-Posten.
