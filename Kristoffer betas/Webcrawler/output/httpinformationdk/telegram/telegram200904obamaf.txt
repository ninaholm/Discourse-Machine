Obama vil forhandle med Cuba



 USA's præsident, Barack Obama, er klar til at indlede forhandlinger med Cubas regering og dermed forsøge at gøre en ende på den ideologiske konflikt, der i et halvt århundrede har domineret forholdet mellem de to lande.
 Under et topmøde mellem landene på det amerikanske kontinent sagde Obama, at USA ønsker "en ny start" med det kommunistiske land, og at Washington er indstillet på at drøfte en række emner med regeringen i Havana, herunder menneskerettigheder, migration og økonomi.
 - Lad mig gøre en ting klart: Jeg er ikke interesseret i at tale blot for snakkens skyld. Jeg mener, at vi kan føre det amerikansk-cubanske forhold i en ny retning, sagde han i en tale ved topmødet i nat dansk tid.
 Dagen inden havde Cubas præsident, Raúl Castro, sagt, at hans regering er klar til at tale om "alt" med USA, heriblandt også spørgsmål om politiske fanger og pressefrihed.
 Cuba er ikke repræsenteret ved topmødet i Trinidad og Tobago, fordi landet på amerikansk foranledning har været udelukket fra Organisationen af Amerikanske Stater (OAS) siden 1962.
 I alt 34 politiske ledere er samlet til topmødet, blandt andet Venezuelas præsident, Hugo Chávez, der har opfordret Obama til at afslutte USA's langvarige embargo mod Cuba.
 Den stærkt USA-kritiske Chávez hilste på Obama og gav ham hånden, da topmødet gik i gang.
 - Jeg hilste på Bush med denne hånd for otte år siden. Jeg vil være din ven, sagde Chávez til Obama ifølge en pressemeddelelse fra præsidentpaladset i Venezuela.

