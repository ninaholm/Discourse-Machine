Jyske Bank kommer forbedret ud af første kvartal
Trods udfordrende markedsvilkår har Jyske Bank i første kvartal løftet sit overskud, viser regnskab.


 Der har været fremgang hos Jyske Bank i årets første kvartal, hvor bankens overskud er steget.
Det fremgår af bankens regnskab for første kvartal af 2015, der er offentliggjort onsdag morgen.
I første kvartal har Jyske Bank landet et resultat før skat på 502 millioner kroner. Det er samtidig en forbedring i forhold til første kvartal af 2014, hvor der stod 418 millioner kroner ud for samme post.
- Koncernen leverer i første kvartal 2015 et resultat, der peger i den rigtige retning, givet de udfordrende markedsvilkår med ekstremt lave renter, siger Jyske Banks ordførende direktør, Anders Dam, i en kommentar til regnskabet.
