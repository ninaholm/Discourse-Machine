Verdenstenor kaster stjernestøv på Operaen
Stjernetenoren José Cura, Wagner, Tjekhov, Ibsen, Shakespeare og ny Erling Jepsen-roman på Det Kgl. Teater.


 For få måneder siden var det Anna Netrebko, der lagde vejen forbi Operaen, og også i næste sæson kaster en anden af genrens absolutte topnavne glans over Det Kongelige Teater.
Den argentinske stjernetenor José Cura synger i december ved de første fire præsentationer af "Cavalleria Rusticana" og "Bajadser".
Det fremgår af Det Kongelige Teaters repertoire for sæsonen 2011-12, som teatret offentliggjorde mandag.
Sæsonen bliver den første i disse omgivelser uden operachef Kasper Holten.
Hans efterfølger, Keith Warner, kommer selv i aktion som iscenesætter, idet han står som kunstnerisk tovholder for en anden af sæsonens store satsninger, Wagners "Parsifal".
Skuespillet på nationalscenen byder på en ny fortolkning af Henrik Ibsens "Gengangere," iscenesat af den tyske instruktør Michael Thalheimer og med Henning Jensen, Kirsten Olesen og Nicolas Bro på rollelisten.
Klassikerne er desuden repræsenteret af blandt andet Molières "Den gerrige", Tjekhovs "Mågen", Jean Genets "Stuepigerne" og Shakespeares "En skærsommernatsdrøm."
Forfatteren Erling Jepsens nyroman, "Hovedløs sommer" udkommer i næste måned, og i februar 2012 lægger Skuespilhuset scene til en teaterversion af romanen.
