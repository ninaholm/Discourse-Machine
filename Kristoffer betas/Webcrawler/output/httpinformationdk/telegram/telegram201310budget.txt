Budgetstrid: Republikanske forhandlere nærmer sig Obama
Der lyder forsonende toner i Washington efter møde om gældsloftet. Republikaner forventer snarlig aftale


 
	De amerikanske politikere er fortsat ikke nået frem til en løsning på konflikten om USA's gæld og finanslov, der beskrives som "farcen i Washington" af det velansete økonomi- og samfundsmagasin The Economist.

	Ledende republikanere fra Repræsentanternes Hus mødtes torsdag med præsident Barack Obama. Selvom det halvanden time lange møde i Det Hvide Hus beskrives som positivt af begge parter, gav det intet gennembrud i forhandlingerne.

	New York Times rapporterer, at Obama har afvist et republikansk forslag om at forhøje landets gældsloft i en kortvarig periode på seks uger.

	Præsidenten har afslået udspillet fra sine politiske modstandere, fordi det ikke også genåbner den delvist lukkede offentlige sektor i USA, lyder det.

	Noget tyder dog på, at parterne har rykket sig nærmere hinanden. De politiske udmeldinger efter mødet i Det Hvide Hus var mere forsonende, end de har været længe.

	Republikaneren Pete Sessions sagde, at han håber på en aftale om gældsloftet med Obama-administrationen fredag.

	Paul Ryan, som også er republikaner og formand for budgetkomitéen i Repræsentanternes Hus, meddelte, at Obama hverken sagde ja eller nej til det republikanske udspil.

	- Vi blev enige om at blive ved med tale sammen og fortsætte med at forhandle, sagde Mitt Romneys tidligere vicepræsidentkandidat ifølge New York Times.

	Amerikanerne skal finde en løsning på gældsloft-krisen inden 17. oktober. Her rammer landets gæld nemlig det loft, der er fastsat ved lov.

	Findes der ikke en fælles løsning om at hæve gældsloftet, så vil USA gå teknisk bankerot og blive ude af stand til at betale alle sine regninger, og det kan få uoverskuelige konsekvenser for verdensøkonomien.

	Det offentlige USA har været delvist lukket ned i 10 dage på grund af striden mellem demokrater og republikanere om en finanslov.

	Republikanerne kontrollerer Repræsentanternes Hus, hvor de stærkt højreorienterede Tea Party-tilhængere vil have stoppet eller i hvert fald udsat præsidentens omstridte sundhedsreform.

