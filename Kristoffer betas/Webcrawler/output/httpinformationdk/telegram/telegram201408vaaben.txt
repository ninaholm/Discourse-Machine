Våbenhvile brudt: Israel angriber Gaza efter raketangreb
Israel giver Hamas skylden efter raketangreb og svarer igen ved at ramme mål i det nordlige Gaza.


 En fem og en halv dag lang våbenhvile i Gaza er brudt, efter at tre raketter fra Gaza har ramt det sydlige Israel.
For kort efter har israelske fly bombet mål i det nordlige Gaza, oplyser palæstinensiske kilder ifølge nyhedsbureauet AFP.
Israel fastslår som en kendsgerning, at det er Hamas i Gaza, som står bag raketbeskydningen.
- Som svar på Hamas' krænkelse af våbenhvilen har premierministeren og forsvarsministeren beordret de israelske forsvarsstyrker til igen at angribe terrormål i Gaza-striben, lyder det i en israelsk regeringserklæring.
En talsmand for Israels militær siger, at israelske styrker svarede igen på raketangreb fra Gaza:
 - Endnu engang har terrorister brudt våbenhvilen og genoptaget beskydningen af civile i Israel fra det Hamas-styrede Gaza.
- Vi vil fortsætte med at slå igen mod terroristerne infrastruktur, jagte terrorister og eliminere deres terror-kapacitet i Gaza, siger talsmanden, oberst Peter Lerner ifølge Haaretz' netavis.
Ifølge Israel er de tre raketter fra Gaza tirsdag eftermiddag slået ned nær byen Beersheba i det sydlige Israel til trods for våbenhvile, som gjaldt frem til klokken 23 dansk tid tirsdag.
De tre raketter ramte åbent land, og ingen er kommet til skade, siger en talskvinde for den israelske hær.
- Dette raketangreb er en alvorlig og direkte krænkelse af våbenhvilen, fastslår Mark Regev, der er talsmand for premierminister Benjamin Netanyahu.
Raketangrebet betyder også, at de igangværende forhandlinger i Kairo om at gøre våbenhvilen permanent nu er brudt sammen.
Mandag aften besluttede parterne ellers at forlænge den fem dage lange våbenhvile med yderligere 24 timer i et forsøg på at nå til enighed om en demilitarisering af Gaza, løsladelse af palæstinensiske fanger samt udlevering af to dræbte israelske soldater.
Egypten har været vært for de indirekte forhandlinger mellem delegationer for palæstinenserne og Israel i den egyptiske hovedstad, Kairo.
Den palæstinensiske delegation er sammensat af folk fra Hamas og det palæstinensiske selvstyre på Vestbredden.
