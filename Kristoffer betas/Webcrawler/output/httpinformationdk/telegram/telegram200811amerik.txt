Amerikanerne har svært ved at tro på det



 Amerikanerne har svært ved at tro, at det er sandt, at USA har fået en sort præsident, fortæller det socialdemokratiske folketingsmedlem Jeppe Kofod fra delstaten North Carolina, hvor han er valgobservatør.
 - Mange mennesker her har svært ved at tro på det. Nogle begyndte at græde eller hoppe rundt og give hinanden knus. Jeg har oplevet en stemning helt ud over det sædvanlige. Jeg tror, at alle ved, at USA har skrevet historie. Det er meget, meget stort, siger Kofod til Ritzau i telefonen fra Raleigh, hovedstaden i North Carolina.
 - Obama har givet amerikanerne håb om, at USA igen kan blive en nation, som alle stræber efter at ligne. Fra den ene dag til den anden vil se et skift også i danskernes holdning til den amerikanske regering. Der er ikke den der anti-Bush stemning mere. Vi vil se en begejstring for USA, siger Kofod.
