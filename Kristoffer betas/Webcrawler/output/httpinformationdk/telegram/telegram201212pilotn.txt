Pilot nødlander: Smuglet slange bed passager
Hollywood kunne ikke have gjort det bedre: Fly med 90 passagerer nødlandede på grund af dødbringende slange.


 90 passagerer om bord på et Egypt Air fly på vej fra Kairo til Kuwait kunne godt have haft brug for skuespilleren Samuel L. Jackson.
For passagererne var nemlig vidne til noget, der mindede om Hollywood-stjernens film "Snakes on a Plane", hvor han i rollen som FBI-agent skal redde flypassagerer fra løsslupne giftslanger.
I dette tilfælde var der dog kun tale om en enkelt slange, der mandag blev smuglet om bord af en jordansk mand, skriver CNN.
Ikke desto mindre blev flyets pilot tvunget til at nødlande i den egyptiske ferieby Al Ghardaqa, fordi slangen bed sin ejermand, skriver The Jordan Times ifølge det amerikanske nyhedsmedie.
Slangens 48-årige ejermand, der ejer en krybdyrsbutik i Kuwait, havde skjult sin egyptiske kobraslange i håndbagagen, fortæller en talsmand for Egypt Air.
Han forsøgte at holde slangen nede i bagagen, da den bed ham i hånden og stak af under sæderne.
Den egyptiske avis al-Masry al-Youm skriver, at slangebiddet kun var overfladisk, og at manden derfor nægtede at lade sig behandle.
Den jordanske mand må ellers siges at have været heldig, for kobraens gift er så dødelig, at den kan slå en fuldvoksen elefant ihjel på tre timer, mens et menneske allerede kan vinke farvel til livet i løbet af 15 minutter.
Den egyptiske kobra er almindeligt forekommende i Nordafrika, og ifølge slangeeksperter ødelægger den nervevæv og forårsager lammelse og død.
Efter at de lokale myndigheder fik konfiskeret slangen, fortsatte flyet til Kuwait.
