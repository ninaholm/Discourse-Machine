Vicepræsident om kræftsyg Chávez: Han er optimist
Hugo Chávez er overbevist om, at han kan overvinde sin kræftsygdom, siger Venezuelas vicepræsident.


 Der er optimistiske meldinger fra Venezuelas kræftsyge præsident, Hugo Chávez, som ikke har ladet høre fra sig i de seneste syv uger, hvor han har været indlagt på et hospital i Cuba i forbindelse med en kræftoperation.
Chávez føler sig overbevist om, at han vil komme sig oven på sin kræftsygdom, siger den venezuelanske vicepræsident, Nicolas Maduro, efter et besøg ved sygesengen i Cubas hovedstad, Havana.
- Han fortalte os med stor styrke: "Jeg er meget optimistisk, jeg stoler fuldt ud på den behandling, jeg er i gang med, jeg vil vinde over det her igen. Jeg holder fast i Kristus og i livet", fortæller Maduro.
Det er fjerde gang, at Chávez gennemgår en kræftoperation, siden han først fik konstateret sygdommen.
I Venezuela har oppositionen flere gange krævet klare svar fra regeringen om Chávez' tilstand.
Oppositionslederne siger, at hvis Chávez er frisk nok til, at han kan tale med sine ministre, bør han også tale til nationen og give sine landsmænd ærlig besked om sin tilstand.
I løbet af de seneste to uger har der lydt mere optimistiske toner fra Venezuelas regering, når talen falder på den karismatiske præsidents helbred.
Det antydes, at Chávez er ovre de værste komplikationer i forbindelse med en lungebetændelse, han pådrog sig efter kræftoperationen.
Ministrene erkender dog, at præsidentens helbred fortsat er skrøbeligt.
