Myndigheder har mistet overblik med specialundervisning
Mange skoler indberetter ikke årsagerne til, at børn henvises til specialundervisning. Fagfolk retter kritik.


 Man skulle tro, at myndighederne havde et klart billede af, hvorfor tusindvis af danske folkeskoleelever hvert år henvises til specialundervisning og specialklasser.
Men sådan er det ikke.
Det erkender undervisningsminister Christine Antorini (S) nu i et svar til Folketinget.
Når landets skoler i dag henviser et barn til specialundervisning, så skal årsagerne indberettes.
Men der er så mange skoler, der enten ikke indberetter noget, eller som blot springer de forskellige henvisnings-kategorier over og sætter kryds i "andet", at ministeriet nu erkender, at kvaliteten af ordningen er "meget ringe" og "utidssvarende".
Derfor arbejder ministeriet nu på at lave en ny indberetningsordning, der skal træde i kraft til næste år, hedder det i svaret til Folketingets Børne- og Undervisningsudvalg.
Det mangelfulde overblik over specialundervisningen har store konsekvenser for børnene, fastslår landets skolepsykologer.
- Man skal have et overblik over, hvorfor børn bliver udskilt fra de almindelige klasser. Det er simpelthen nødvendigt, siger formanden for Pædagogiske Psykologers Forening, Bjarne Nielsen.
- I praksis har vi gennem årene kunnet se, at børn med det samme handicap ikke kan være sikker på at blive behandlet ens fra skole til skole og kommune til kommune, og det synes jeg ikke, man kan være bekendt.
- En god indberetningsordning kunne hjælpe, for så ville det jo blive afsløret, hvis en skole eller kommune stikker ud og burde se lidt mere på sig selv, lyder det fra Bjarne Nielsen.
- Jeg har selv siddet i ministeriets statistikudvalg i 10 år, så jeg ved da godt, at det her er svært. Men jeg kan slet ikke forstå, at Folketinget affinder sig med ikke at kunne få ordentligt svar på det, siger han.
Hos Venstre er man bekymret over, at ministeriet ikke ser sig i stand til at svare på, hvilke diagnoser børn i specialtilbud har.
- Jeg er meget skuffet over, at ministeren ikke sørger for at have viden på det her område. Det er da helt grundlæggende, at man har sådan en viden, og det er da dybt bekymrende, at ministeren ikke har det, siger partiets børneordfører, Louise Schack Elholm.
