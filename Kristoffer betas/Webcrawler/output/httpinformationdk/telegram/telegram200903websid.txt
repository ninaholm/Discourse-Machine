Webside skal skabe åbenhed om sindslidelse



 Dominerende stemmer i hovedet, trangen til at gøre skade på sig selv, en sort/hvid verden. Sygdomme, der ikke kan diagnosticeres med blodprøver eller røntgenundersøgelser, men er så hyppige, at hver anden familie i Danmark på et tidspunkt kommer i kontakt dem.
 Alligevel er psykiske sygdomme et tabubelagt område. Og det skal der laves om på. Poul Nyrup Rasmussen, der selv oplevede sin psykisk syge datter begå selvmord i 1993, står i spidsen for en ny hjemmeside, der skal hjælpe til mere åbenhed omkring sygdommene.
 - Der er et enormt behov for, at vi får åbnet for en dialog om at leve med psykisk sygdom. Det gælder både det menneske, der er psykisk syg, men også de nærmeste pårørende fra familie, naboer til arbejdskolleger. De fleste af os kan nemmere forholde os til et brækket ben eller en kræftsygdom, mens sygdomme i sindet indtil nu har været svært at tale om, siger Nyrup Rasmussen.
 De formelle rammer udgøres af Det sociale Netværk, og hjemmesiden skal give mulighed for, at man kan mødes på nettet, udveksle erfaringer og være i dialog med hinanden. Den går i luften 3. oktober på "Psykiatritopmøde 2009" på Frederiksberg Gymnasium, hvor sindslidende, pårørende og andre interesserede er inviteret. 
