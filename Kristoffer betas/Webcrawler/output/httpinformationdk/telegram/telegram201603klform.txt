KL-formand: Vi er på spanden hvis integrationen kikser
Reelle job til flygtningene er ifølge KL den altafgørende forudsætning for, at integrationen kan lykkes.


 Skal integrationen af de mange nye flygtninge lykkes, så skal arbejdsmarkedets parter markant mere på banen.
Det er budskabet fra kommunernes førstemand, Martin Damm (V), når han går på talerstolen foran det kommunale Danmark, der samles torsdag og fredag til det årlige topmøde i Aalborg.
En af kommunernes største udfordringer er integrationen af et allerede stort og fremadrettet totalt ukendt antal flygtninge.
- Løser vi ikke den opgave, og tager alle parter ikke et ansvar nu, står vi lige om lidt med et til evig tid meget stort antal mennesker på offentlig forsørgelse, siger Martin Damm, formand for Kommunernes Landsforening (KL).
 - Kikser det, så er vi alle sammen for at sige det rent ud på spanden, siger han.
Han efterlyser en større indsats også i det private erhvervsliv for at skabe reelle job til de mange flygtninge som en helt grundlæggende forudsætning for, at integrationen skal lykkes.
 - Offentlige støtteordninger skaber bare administrativt bøvl og ingen varig beskæftigelse. Det har erfaringerne fra før alt for tydeligt vist os, siger KL-formanden.
KL har desuden udpeget 47 oplagte regelforenklinger, som skal gøre integrationen af flygtninge nemmere fremover i kommunerne.
Der mangler også masser af boliger, der kan betales af de nye danskere.
KL skønner, at der skal bygges 10.000 nye, billige boliger. Ud over de mange flygtninge, der ankom i 2015, så ventes kommunerne at skulle modtage 17.000 i år. Dertil kommer mindst lige så mange familiesammenføringer.
- De skal alle sammen have et sted at bo. Men der er stort set udsolgt af boliger i hele landet i den kaliber, som de er i stand til at betale.
 - Vi lavede en undersøgelse, der viste, at der er 227 lejeboliger i hele landet i den klasse. Så det bliver nogle storkollektiver, der vil noget, hvis vi skal presse 35.000 mennesker ind i dem, siger Damm.
