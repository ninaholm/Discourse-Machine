Terrorbomber dræber 45 i Irak
To bilbomber har dræbt 45 mennesker nær den hellige shiamuslimske by Kerbala i Irak.


 To selvmordsterrorister har sprængt biler pakket med sprængstof i luften ved Kerbala i det sydlige Irak. Eksplosionerne har dræbt 45 mennesker, siger de lokale myndigheder.
Mindst 150 mennesker meldes såret af attentaterne, der fandt sted med 20 minutters mellemrum ved den hellige shiamuslimske by.
Det tyske nyhedsbureau dpa citerer vidner for at sige, at der var tale om fire forskellige bomber.
Der er i øjeblikket mange shiamuslimske pilgrimme i Kerbala forud for kulminationen af den religiøse højtid Arbain i næste uge, når en 40 dage lang sørgeperiode for imamen Hussein, der blev dræbt i Kerbala i det syvende århundrede, slutter. 
