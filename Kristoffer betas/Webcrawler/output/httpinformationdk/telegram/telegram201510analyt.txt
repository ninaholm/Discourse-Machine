Analytiker: Blue1-salg skal gøre SAS billigere i drift
SAS' forretning bliver mere enkel efter nyt frasalg. Det kan være med til at sikre rentabiliteten, lyder det.


 Frasalget af Blue1 er et led i strategien om at gøre det skandinaviske luftfartsselskab SAS mere strømlinet og billigere i drift.
Det vurderer Jacob Pedersen, senioranalytiker i Sydbank.
- Man får gjort selskabet mindre kompliceret og får formentligt billigere vilkår. Det er med til at sænke omkostningerne generelt for SAS og er en vigtig post i forhold til at fastholde en bedre rentabilitet, siger Jacob Pedersen.
Cityjet har overtaget 100 procent af aktierne i Blue1, der har hovedkvarter i Finland, oplyser SAS i en pressemeddelelse.
Samtidig har SAS indgået en leasingaftale med Cityjet omkring otte nye Bombardier CRJ900-fly, der skal styrke rutenetværket.
- Blue1 var på et tidspunkt et selvstændigt flyselskab, men det er nu kun et produktionsselskab. SAS har stadigvæk en produktionsplatform i form af Cimber, som blandt andet bruges til at få personalet over på billigere vilkår, siger analytikeren.
 - Set i det lys er Blue1 mindre betydningsfuld i SAS-regi og derfor giver det god mening at sælge det fra, siger Jacob Pedersen.
