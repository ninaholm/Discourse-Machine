Det værste stormvejr er overstået
Blæsevejret er på vej mod Bornholm, der får stormen at føle i eftermiddag.


 Den kraftige blæst med vindstød af stormstyrke, der har ramt Danmark i løbet af natten og her til morgen torsdag, er langsomt på vej østover mod Bornholm, der i eftermiddag vil opleve kraftigt blæsevejr.
Over hele landet er der væltet træer og stilladser, og tagplader er faldet ned, men ingen mennesker er kommet noget til.
Værst er det gået ud over det sydlige Jylland, hvor Falck har måtte rykke ud til 22 stormskader. På landsplan er Falck rykket ud 31 gange.

- Det er primært træer, der er væltet ned over veje og mest mindre veje. Men tidligt i morges væltede et træ ned over afkørslen til Helsingørmotorvejen, men det er fjernet igen, siger kommunikationsdirektør Louis Illum Honoré, Falck.
I Syd- og Sønderjylland er der iværksat stormflodsberedskab, og de lokale myndigheder og brandvæsnet kører rundt og holder øje med kystlinjen, oplyser politiet til TV2.
Ved Vadehavet har vandstanden været over tre meter, men den er også faldende.
Skal man ud at køre, skal man dog fortsat køre forsigtigt på de fleste større broer, lyder rådet fra Vejdirektoratet. Det skyldes hårde vindstød.
På Vejlefjordbroen og Øresundsbroen frarådes det at passere broerne med vindfølsomme køretøjer - såsom campingvogne og lastbiler uden last.
Advarsel gælder til omkring klokken 13, hvor det ser ud til, at vinden løjer af.
Er man på cykel skal man også køre forsigtigt på grund af vindstødene, men er man heldig og skal den rigtige vej, bliver cykelturen en del hurtigere end ellers.
