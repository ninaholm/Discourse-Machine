10 millioner italienere får sænket skatten
Skattelettelser for milliarder træder i kraft i næste måned for at få gang i Italiens skrantende økonomi.


 Italiens premierminister, Matteo Renzi, sænker skatten for 10 millioner lavtlønnede italienere for at få gang i forbruget og dermed stimulere eurozones tredjestørste økonomi.
Regningen for skattelettelserne er 6,9 milliarder euro i år og 10 milliarder næste år, og pengene skal hentes ved en række forskellige nedskæringer, lyder det.
Skattenedsættelsen var et af løfterne fra Renzi, da han blev valgt som Italiens nye premierminister for omkring to måneder siden.
- Vi har holdt, hvad vi lovede. I dag (fredag, red.) er begyndelsen på en reorganisering af forbruget og forholdet mellem staten og dens borgere, siger Matteo Renzi.
De italienere, der tjener mellem 8000 og 26.000 euro om året får sænket skatten med 80 euro om måneden, og skattelettelserne træder i kraft allerede i næste måned.
Renzi sikrede sig magten, efter han udmanøvrerede sin forgænger på premierministerposten, Enrico Letta.
Renzi, der sidste år blev leder af Det Demokratiske Parti, beskyldte Letta for ikke at have levet op til sine reformløfter under sit 10 måneder lange virke som premierminister.
Renzi har tidligere være en populær borgmester i sin hjemby Firenze.
Italien kæmper stadig med dårlig økonomi efter en længere recession, der sendte arbejdsløsheden blandt unge op over 40 procent.
