Kommentator: Frederiksen lægger klassisk S-linje
Socialdemokraternes formand fører krigen over i den borgerlige lejr med klart nej til topskattelettelser.


 Socialdemokraternes formand, Mette Frederiksen, formår på en og samme gang at lægge en klassisk, socialdemokratisk linje med klangbund blandt vælgerne og skabe problemer for sine politiske modstandere.
Sådan lyder vurderingen fra Troels Mylenberg, chefredaktør på Fyns Amts Avis og politisk kommentator, efter at Mette Frederiksen har meldt klart ud, at hendes parti ikke kommer til at lægge stemmer til at sætte topskatten ned.
- Det er et forsøg på at finde en position, der er mere klassisk socialdemokratisk, end den, Mette Frederiksen har kørt indtil videre. Den har, hvis man skal være lidt fræk, været en "nikke-strategi" til alt, hvad der kom fra regeringen, siger Mylenberg.
Mette Frederiksen gør det i et interview med Ritzau helt klart, at hendes parti ikke kommer til at stemme for den nedsættelse af topskatten, som statsminister Lars Løkke Rasmussen (V) efter ønske fra Liberal Alliance, har skrevet ind i sit regeringsgrundlag.
Hvis der er penge i kassen, bør de gå til velfærd, mener hun.
 - Vi vil bruge det på vores fællesskab, på børn som har behov for en bedre start i livet, på bedre kvalitet i daginstitutionerne, en ældrepleje med værdige valgmuligheder. Derfor siger vi fra vores side et klart nej til at sænke topskatten, lyder det fra Mette Frederiksen.
Troels Mylenberg vurderer, at Mette Frederiksens melding har god klangbund blandt de socialdemokratiske vælgere.
- Det er en klar melding, som hun med sindsro kan komme med. Hun lægger sig ikke ud med nogen vælgere, og hun får markeret en klar kant overfor regeringen.
- Det er også en taktisk smart melding, for den fører krigen over i den borgerlige lejr. Hvis Venstre skal have topskattelettelser igennem skal de kæmpe med Dansk Folkeparti om det.
- Omvendt, hvis Dansk Folkeparti får deres vilje, og der ikke kommer topskattelettelser, har vi nærmest et løfte fra Anders Samuelsen (LA's politiske leder, red.) om, at han er klar til at vælte regeringen, siger Troels Mylenberg.
