Dødstal efter Love Parade steget til 20
Dødstallet efter technofesten Love Parade i Duisburg er steget til 20, efter en hårdt kvæstet 21-årig kvinde mandag døde af sine kvæstelser.


 Ulykken i forbindelse med technofesten Love Parade i Duisburg krævede mandag endnu et dødsoffer, da en 21-årig kvinde døde af sine kvæstelser på hospitalet i den tyske by.
Dermed er dødstallet oppe på 20.
Ifølge politiet er 42 personer fortsat hospitalsindlagt, men deres tilstand betegnes ikke som kritisk.
Lørdagens ulykke skete, da tusindvis af mennesker maste på i en tunnel for at komme ind på festivalpladsen, der imidlertid var fyldt på det tidspunkt.
Forbundskansler Angela Merkel har krævet en grundig undersøgelse for at fastslå, hvordan tragedien kunne finde sted.
