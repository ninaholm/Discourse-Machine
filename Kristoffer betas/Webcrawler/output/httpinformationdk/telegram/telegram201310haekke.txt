Hækkerup: Nedlukning i USA udsætter frihandelsaftale
Nedlukning i USA udskyder en færdig frihandelsaftale med EU, vurderer europaminister Nick Hækkerup (S).


 Hvis der ligger en underskrevet aftale om frihandel mellem EU og USA i slutningen af 2014 som planlagt, så er det rent held.
Det vurderer europaminister Nick Hækkerup (S), fordi forhandlingerne om delelementer i verdens potentielt største frihandelsaftale foreløbigt er sat på standby på grund af det offentliges nedlukning i USA.
- Vi hele tiden vist, at det var et meget ambitiøst mål at blive færdige i 2014, og fordi aftalen er så omfattende og på grund af budgetkrisen, så skal vi være heldige, hvis det kommer til at lykkes, siger Nick Hækkerup til Ritzau.
USA's nedlukning skyldes en fastlåst budgetstrid mellem Republikanerne og Demokraterne i Kongressen. Det er dog ministerens indtryk, at amerikanerne ikke bevist udnytter nedlukningen til at forhale forhandlingerne.
- Jeg ville selvfølgelig hellere have, at forhandlingerne var fortsat hurtigt frem som planlagt, men det er ikke udtryk for ond vilje fra USA, at forhandlingerne står stille, siger Nick Hækkerup.
- Alle meldinger, som vi får, er, at amerikanerne også enormt gerne vil den her aftale, og at de kan se de kæmpestore økonomiske potentiale, som det er for USA og Europa, fortæller europaministeren.
Toldsatserne mellem EU og USA er allerede ret lave - sommetider kun nogle få procent. Men varer bliver dyrere af at skulle opfylde forskellige krav, for eksempel er en bil sikkerhedsgodkendt til salg i EU ikke forhåndsgodkendt til salg i USA.
Hvis en frihandelsaftale giver lavere toldsatser, vil det betyde en lille gevinst. 80 procent af gevinsten ventes som følge af, at man fjerner tidkrævende og fordyrende barrierer i form af tekniske regulativer, forskellige standarder og godkendelsesprocedurer.
Den forventede økonomiske gevinst efter frihandelsaftale er 888 milliarder kroner årligt for EU.
