Justitsminister afviser homoægteskaber
Justitsminister Lars Barfoed afviser, at bøsser og lesbiske skal kunne indgå et ægteskab på rådhuset. Det er diskrimination, mener Socialdemokraterne.


 Bøsser og lesbiske par vil fortsat ikke kunne indgå et ægteskab på rådhuset. 
Sådan lyder det fra justitsminister Lars Barfoed (K) i et svar til Københavns Borgerrepræsentation. Dermed fortsætter diskriminationen, mener Socialdemokraternes socialordfører på Københavns Rådhus, Lars Aslan Rasmussen,.
- Vi har i dag modtaget et notat om, at Lars Barfoed afviser vores krav. De borgerlige i Borgerrepræsentationen stemte for forslaget, så det undrer mig, at vores justitsminister siger nej, anfører Lars Aslan Rasmussen.
Lars Barfoed skriver i notatet, at han mener, at det er bedst at opretholde den nuværende ordning, hvor der skelnes mellem registrerede partnerskaber og ægteskaber, når homoseksuelle skal vies på rådhuset. Men det er en direkte diskrimination, mener Socialdemokraterne i Københavns Borgerrepræsentation.
- Vi vurderer, at så længe bøsser og lesbiske ikke kan indgå ægteskab, så er der tale om diskrimination. Det ville være det samme, hvis indvandrere skulle have et andet vielsesritual end danskere, siger Lars Aslan Rasmussen og fortsætter:
- Specielt er det dybt problematisk i disse tider, hvor der i forvejen er problemer med hadeforbrydelser i forhold til homoseksuelle, siger Lars Aslan Rasmussen.
