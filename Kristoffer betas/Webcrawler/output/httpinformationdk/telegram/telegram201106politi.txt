Politiet sigter to for drab i mystisk sag
Politiet mistænker to mænd for at have skaffet liget af Henrik Madsen af vejen efter at have dræbt ham.


 Den 11. november forsvandt den svindeldømte Henrik Madsen fra en feriehytte på Enø, og ingen har siden tilsyneladende anet, hvor han befandt sig.
Nu viser det sig, at Henrik Madsen efter alt at dømme er død. Det mener i hvert fald Sydsjællands og Lolland Falsters Politi, som har anholdt to mænd i sagen.
- I går eftermiddag anholdt vi en 40-årig mand og en 46-årig mand, som vi sigter for i forening og efter forudgående aftale at have dræbt Henrik Madsen, fortæller vicepolitiinspektør Søren Ravn-Nielsen til Ritzau.
De anholdte er desuden sigtet for at have dræbt den 40-årige Henrik Madsen og for efterfølgende at have skaffet liget af vejen. De vil blive fremstillet i grundlovsforhør torsdag formiddag med krav om varetægtsfængsling.
Politiet vil i forbindelse med efterforskningen gerne holde kortene tæt ind til kroppen, og efterforskningsleder Søren Ravn-Nielsen ønsker ikke at afsløre, om man har nogen konkret idé om, hvordan liget i givet fald er blevet bortskaffet.
- Det ønsker vi ikke at sige noget om på nuværende tidspunkt, lyder det fra efterforskningslederen.
Henrik Madsen har været eftersøgt siden sin forsvinden, fordi han er tiltalt i en straffesag om bedrageri, trusler og brandstiftelse. Hans samlever, Bo Madsen, er også tiltalt i sagen.
Sammen har de gennem deres tre cateringvirksomheder ifølge anklagemyndigheden svindlet for cirka 10 millioner kroner.
Anklagemyndigheden mener også, at Henrik Madsen står bag en brand i Rødby. Han skulle angiveligt have betalt en anden for at stikke ild på en ejendom i byen. Branden forvoldte skade for 1,5 millioner kroner.
Henrik Madsen er desuden tidligere dømt for svindel. I 2009 blev han idømt fire års fængsel for svindel for 6,2 millioner kroner gennem sit tidligere rengøringsfirma. Den sag er dog anket til Østre Landsret.
Ifølge anklagemyndigheden har Henrik Madsen heller ikke holdt sig tilbage for småfuskerier. I forbindelse med den første svindelsag er han nemlig tiltalt for at lyve sig til ekstra kilometerpenge.
Anklagemyndigheden mener, at han løj om, at han havde kørt hele vejen fra Monaco for at deltage i et retsmøde. Det indbragte ham 9082 kroner.
