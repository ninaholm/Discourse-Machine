Lunde kan være inhabil: Løkke tager det helt afslappet
Statsministeren er ikke foruroliget over, at forskningsministerens plagiatsag kan gøre ham inhabil.


 Statsminister Lars Løkke Rasmussen (V) tager det "helt afslappet", at forskningsminister Esben Lunde Larsen kan blive tvunget til at erklære sig inhabil på grund af sin plagiat-sag.
- Jeg har godt set, at der er en sag, som relaterer sig til - ikke hans virke som minister, men hans historiske arbejde som forskningsstipendiat. Den sag går sin gang, den har jeg ikke nogen holdning til, siger Løkke til pressen efter tirsdagens spørgetime i folketingssalen.
 Esben Lunde Larsen må givetvis overlade det til en ministerkollega at udpege medlemmer til Udvalgene vedrørende Videnskabelig Uredelighed, som skal have seks nye medlemmer til januar.
Med plagiat-anklager hængende over hovedet kan han nemlig ende med at være inhabil.
I et svar til Folketingets Uddannelses- og Forskningsudvalg forsikrede ministeren mandag, at han ikke vil lade anklagerne om plagiat i sin egen ph.d.-afhandling overskygge udnævnelsen af de nye udvalgsmedlemmer.
Adspurgt hvad statsministeren mener om, at Esben Lunde Larsen ikke kan udføre sit arbejde, lyder Løkkes svar:
- Kan han ikke udføre det arbejde, jeg har sat ham til?
Spørgsmål: Han siger selv, at han formentlig er inhabil i forhold til at kunne udpege medlemmer af udvalget. Hvad mener du om det?
- Nå, ja - okay. Det tager jeg nu helt afslappet.
Løkke påpeger, at "historien er rig på tilfælde", hvor en statsminister har måttet justere en ministers arbejdsopgaver for at "imødegå en situation, som ellers kunne give anledning til kritik".
- Det er det, der kan blive situationen, hvis det der spørgsmål, der er ved Københavns Universitet, giver anledning til, at udvalget - som jeg ikke engang kan huske navnet på - skal afgøre en klage om ministeren.
Fredag oplyste praksisudvalget på Københavns Universitet, at man undersøger ministerens ph.d.-afhandling, efter at der er blevet fundet fem eksempler på plagiat og selvplagiat. Det næste skridt kan blive, at sagen anmeldes til netop Udvalgene vedrørende Videnskabelig Uredelighed.
Spørgsmål: Hvordan kan du tage det roligt?
- Den del af arbejdet, der handler om at udnævne medlemmer til udvalget, der kan jeg godt acceptere, at den tunge byrde ligger på en anden ministers skulder, svarer Løkke.
Han understreger, at forskningsministeren "gør det ganske, ganske fremragende", og at sagen om plagiat "på ingen måde relaterer sig til hans politiske funktion".
