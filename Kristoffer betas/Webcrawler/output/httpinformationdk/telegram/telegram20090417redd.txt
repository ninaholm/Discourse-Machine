17 reddet efter trawlerforlis ved Norge



 Tidligt i morges fik redningscentralen i det nordlige Norge melding om, at den russiske trawler "Koralnes" var i færd med at synke 130 kilometer ud for Tromsø. To helikoptere blev sendt til området, og det lykkedes at bringe mandskabet i sikkerhed.
 - Så vidt vi ved blev to af dem reddet op fra havet, mens 15 andre er bragt i sikkerhed fra en redningsflåde. De er nu om bord på et russisk fartøj, siger redningsleder Olav Bjørgaas.
 Myndighederne mener ikke, at der er yderligere savnede.
 Trawleren har tidligere været norsk, men er nu russisk. Hele mandskabet er russiske statsborgere.
