Togene kører næsten normalt: Fyn og Jylland hårdest ramt
Der er stadig aflyste tog efter Bodils rasen, men både DSB og Arriva melder nu om mere normale køreplaner.


 Fredag eftermiddag er togdriften i Danmark stille og roligt ved at være tilbage for fulde omdrejninger, efter at stormen Bodil blæste over landet.
Det oplyser både DSB og Arriva.
- Status er, at det så småt begynder at ligne en fredagskøreplan, selv om den ikke er fuldstændig identisk. Der er nogle enkelte tog, der er aflyst stadig, og der er nogle steder, hvor vi kører med busser i stedet for tog, siger DSB's trafikinformationschef, Tony Bispeskov.
InterCity og InterCityLyn på tværs af landet kører normalt. Togene til Flensborg vil dog være aflyst frem til klokken 18, fordi der er problemer på strækningen, der skal repareres.
Togene til Bornholm er også aflyst indtil videre, fordi færgen til øen ikke sejler.
Særligt på Fyn har DSB haft store stormproblemer fredag.
- Togtrafikken for Fyn er nok hårdest ramt i øjeblikket. Vi kører busser på strækningen mellem Odense og Fredericia, og vi er nødt til at køre busser på den nederste del af Svendborgbanen, fordi et tog afsporedes tidligere i mødet med et træ, siger Tony Bispeskov.
Arriva er også begyndt at køre på flere strækninger. Alle tog mellem Aarhus-Struer, Struer-Skjern og Esbjerg-Skjern er dog aflyst, ligesom tog mellem Esbjerg og Ribe er aflyst resten af dagen.
Skal man til julefrokost fredag aften, er der ifølge DSB godt nyt. S-togene i Københavnsområdet kører efter den planlagte julefrokostplan, mens de andre julefrokosttog i landet også kører som planlagt.
Da stormen rasede i Danmark, stod al togtrafik på et tidspunkt stille i hele landet.
