Huse sælges hurtigere over hele landet
Huse bliver solgt hurtigere over hele landet, men især i kommuner omkring København er salgstiden røget ned.


 En enkelt af landets kommuner satte en bemærkelsesværdig boligrekord i sommervarmen. I Rødovre tog det ifølge boligsiden.dk i gennemsnit 66 dage at sælge et hus i juli, og det er det laveste niveau i de fem år, statistikken har eksisteret.
- En del af forklaringen er, at Rødovre er et geografisk lille område, hvor der ikke kommer så mange huse til salg, siger Birgit Daetz, kommunikationsdirektør for boligsiden.dk.
Statistikken bygger således på 25-30 handler, forklarer hun, men generelt svinder salgstiderne for huse over hele landet.
Salgstiden for villaer og rækkehuse faldt med 4,1 procent fra juni til juli til nu 193 dage, viser de nyeste tal fra Boligsidens Markedsindeks. Det er 7,5 procent hurtigere end i juli 2014, viser indekset, som medtager kommuner med mere end fem bolighandler.
Det er især i kommuner omkring København, der er blevet kort fra vej fra til salg-skilt i forhaven til flyttekasserne skal fyldes.
- I 11 kommuner kom salgstiden under 100 dage i juli, og det er især i Storkøbenhavn, det går rigtig stærkt, siger hun.
- De faldende salgstider er et resultat af et boligmarked, der er i fremgang med stigende priser og et stigende antal handler, siger Birgit Daetz.
Salgspriserne for villaer og rækkehuse er steget tre kroner per kvadratmeter til et gennemsnit på 12.353 kroner per kvadratmeter, hvilket er det højeste de seneste fem et halvt år.
På de følgende pladser kommer Hvidovre, Tårnby, Albertslund og Lyngby-Taarbæk. Herefter København, Vallensbæk, Gladsaxe, Allerød og Gentofte, som altså alle holder sig under en gennemsnitlig salgstid på 100 dage.
I den anden ende af skalaen og landet ligger Lemvig, hvor det i juli i gennemsnit tog 384 dage at sælge et hus.
Boligsiden.dk bygger statistikken på de boliger, der er blevet solgt hos ejendomsmæglere i løbet af måneden.
Ifølge Realkreditrådet var der i alt 38.995 parcel- og rækkehuse til salg på internettet på landsplan ved udgangen af juli. Udbuddet af parcel- og rækkehuse faldt med 8,8 procent i sommermåneden.
