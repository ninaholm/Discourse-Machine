ING køber islandsk netbank



 Et lys i mørket er ved at komme til syne for mange britiske kunder i den islandske netbank Icesave, der i går lukkede for muligheden for at hæve penge.
 ING Direct, verdens største netbank, meddeler, at den overtager britiske indeståender for over tre milliarder pund, omkring 29 milliarder kroner, i de to islandske netbanker Icesave og Kaupthing Edge.
 Kaupthing Edge er erklæret ude af stand til at opfylde sine forpligtelser, og Icesave, datterselskab af banken Landsbanki, der er overtaget af den islandske stat, ventes at få samme dom.
 I henhold til aftalen overtager ING indeståender for 2,5 millioner pund i Kaupthing Edge og for 538 millioner pund i Icesave, meddeler ING og det britiske finansministerium.
 Meddelsen kom, efter at den britiske regering tidligere på dagen erklærede, at den vil gå rettens vej for at få Island til at opfylde forpligtelserne over for de mange tusinde britiske kunder, der har penge i klemme.
