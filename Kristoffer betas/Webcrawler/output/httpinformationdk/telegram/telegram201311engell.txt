Hans Engell: Måling er et blåt øje for Venstre
Statsministeren kunne ikke drømme om at udskrive tidligt valg, selv om oppositionen bløder, vurderer ekspert.


 Den seneste Voxmeter-måling er ubehagelig læsning for Venstre. Ikke blot er partiets position som landets største blevet overtaget af Socialdemokraterne. Mange af Venstres vælgere er tilmed gået over midten til den røde blok.
Og det er bemærkelsesværdigt, vurderer politisk kommentator Hans Engell.
- I mange år har det været sådan, at når Venstre gik op, så gik De Konservative ned. Og omvendt. Den virkning eksisterer ikke længere. Det er tydeligt, at Lars Barfoed ikke er i stand til at tiltrække Venstres frafaldne vælgere, siger han til Ritzau.
I målingen siger 24,6 procent af de omkring 1000 adspurgte danskere, at deres stemme går til Socialdemokraterne. For Venstres vedkommende er tallet en anelse lavere: 24,3 procent. Og rød blok har nu et mandatmæssigt overtag på 88-87.
Tallene tegner ifølge Hans Engell et billede af, at Venstre har meget store problemer. Det er skadevirkningerne fra formand Lars Løkke Rasmussens meget omtalte bilagssag, som partiet nu for alvor begynder at kunne mærke.
- Som regel når der kommer et stort bombenedslag i dansk politik, så er det inden for det kommende halve år, at virkningerne kommer. Og det er ikke sikkert, at prisen endnu er betalt. Der kan komme endnu dårligere målinger, siger Hans Engell og fortsætter:
- Venstre må konstatere, at effekten af den sag er meget større, end de kunne frygte. Det her er virkelig et blåt øje for partiet.
Hans Engell afviser dog, at målingen kan få nogen signifikant effekt på tirsdagens kommunalvalg.
- Jeg tror ikke, at det får afgørende betydning. De fleste har så småt besluttet sig for, hvor de vil sætte krydset. En enkelt måling begynder ikke at flytte rundt på mange tusinde vælgere.
Men for hele den røde blok får målingen ifølge den politiske kommentator stor betydning for selvopfattelsen.
- Det giver dem meget mere selvtillid. Og først og fremmest vil de hæfte sig ved, at det er muligt at trække vælgere over midten.
Spørgsmål: Kan denne måling få Helle Thorning-Schmidts hånd til at nærme sig valgknappen?
- Nej, overhovedet ikke. Valget får vi i foråret 2015. Hun kunne ikke drømme om at udskrive valg tidligere. Uanset hvad målingerne siger. Sådan et taktisk udskrevet valg ville være alt for risikabelt for hende.
