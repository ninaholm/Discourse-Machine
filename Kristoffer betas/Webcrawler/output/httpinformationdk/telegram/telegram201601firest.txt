Fire store grænseovergange uden kontrol: DF kræver handling
Regeringen har indført midlertidig grænsekontrol fra mandag, men fire store overgange stod mandag tomme.


 Selv om regeringen mandag middag indførte midlertidig grænsekontrol ved grænsen til Tyskland, var fire større grænseovergange mandag aften ubemandede ud af de i alt 13.
Det viser en kontrol af grænsekontrollen, som TV2 foretog efter udmeldingen fra regeringen, som kaldte det "rettidig omhu" for at undgå ophobning af flygtninge og migranter.
At fire grænseovergange mandag stod tomme er ikke holdbart, lyder det fra Dansk Folkeparti, der længe har slået på tromme for en permanent grænsekontrol.
- Det duer bare ikke. Hvis man er menneskesmugler eller har andre lyssky hensigter, så skal man vide, at der er risiko for at blive stoppet, uanset hvilken grænseovergang man vælger at køre igennem, siger partiets retsordfører, Peter Kofod Poulsen, til TV2.
Der er afsat 200 politifolk til grænsekontrollen på grænsen til Tyskland, som er 67 kilometer lang og består af 13 grænseovergange. Personer, der ikke opholder sig i Danmark, vil blive nægtet indrejse, medmindre de søger om asyl.
Kontrollen er i første omgang i 10 dage og kan derefter forlænges med 20 dage og derefter yderligere.
I første omgang skal grænsekontrollen bestå af stikprøver ved grænsen, gjorde statsminister Lars Løkke Rasmussen (V) mandag klart.
Det er dog ikke nok til at tilfredsstille Dansk Folkeparti.
- Den manglende kontrol viser, at den øgede kontrol slet ikke er nok og ikke modsvarer det behov, der naturligt er. For man kan naturligvis ikke kontrollere så mange grænseovergange med blot 200 betjente. Vi ønsker kontrollen skærpet markant, siger han.
