Zika-advarsel: Gravide bør holde sig væk fra OL i Rio
Brasilien fraråder gravide at rejse til Rio de Janeiro til sommer. Risiko for zikavirus er høj, lyder det.


 Gravide kvinder opfordres nu til at holde sig væk fra OL i Rio de Janeiro denne sommer på grund af risikoen for at pådrage sig zikavirus, der sættes i forbindelse med alvorlige fosterskader.
 Advarslen kommer fra den brasilianske præsidents stabschef.
- Risikoen er alvorlig for gravide kvinder. Det er helt klart ikke tilrådeligt for dig (at rejse til OL, red.), fordi du ønsker ikke at løbe denne risiko, siger stabschef Jaques Wagner ifølge nyhedsbureauet AFP.
Derimod nedtoner han risikoen for alle rejsende, der ikke er vordende mødre.
- Hvis du er voksen, en mand eller en kvinde, der ikke er gravid, så udvikler du antistoffer i løbet af omkring fem dage, og sygdommen forsvinder, siger han.
Advarslen, der kommer cirka seks måneder før åbningsceremonien i Rio de Janeiro, er fremsat, få timer efter at Verdenssundhedsorganisationen, WHO, erklærede zikavirus for en global trussel.
Desuden sagde Brasiliens sundhedsminister, Marcelo Castro, mandag, at spredningen af virusset er værre end først antaget.
- 80 procent af de inficerede udvikler ikke symptomer. Så situationen er mere alvorlig, end vi har kunnet forestille os, sagde han ifølge Reuters.
Brasilien har allerede iværksat tiltag for at mindske spredningen af sygdommen og vil ifølge Reuters kræve, at alle tilfælde bliver vidererapporteret fra lokale myndigheder.
Ifølge Margaret Chan, generalsekretær WHO, er der brug for "en koordineret, international reaktion i forhold til at forstærke kontrollen med myg, udvikle diagnostiske test og udvikle vacciner".
Eksperter er enige om, at sammenhængen mellem smitte med zikavirus og hjernedefekt hos nyfødte er meget sandsynlig. Sammenhængen er imidlertid endnu ikke videnskabeligt bevist, siger WHO.
OL i Brasilien afholdes i august.
