Grønland jubler over dåbsnavne
Grønlands Landsstyre er stolt over, at de royale tvillingers navne indeholder Ivalo og Minik.


 Danskerne er ikke det eneste folkefærd, der sender lykønskninger til de to nye royale tvillinger.
Også grønlænderne er glade for den nye prins og prinsesse - især for deres grønlandske navne, Ivalo og Minik.
 - Det er en stor glæde for os i Grønland, at de kongelige tvillinger har fået grønlandske navne. siger landstyreformand Kuupik Kleist.
- Det bevidner, at grønlændernes glæde med kongehuset og i særdeleshed Hans Kongelige Højhed kronprins Frederik er gensidig, siger landstyreformand Kuupik Kleist.
Kronprinseparrets tvillinger blev torsdag døbt Vincent Frederik Minik Alexander og Josephine Sophia Ivalo Mathilda.
Kuupik Kleist harp å vegne af det grønlandske folk sendt en personlig lykønskning til Kronprinsen og hans familie.
Gaverne til de små tvillinger var strikkede huer og sokker af moskus mohair. Til huerne var der også lavet to små pyntegenstande af udskæringer fra rensdyrgevir, der forestiller en sæl og en isbjørn.
 - Med til gaverne fik jeg knyttet et par ord med på vejen. Danmark har været usædvanligt kold i år, og de små tvillinger skal jo kunne holde varmen. Der er moskus mohair noget af det bedste, vi ved heroppe, siger Kuupik Kleist.
