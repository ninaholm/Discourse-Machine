Cepos vil sætte bom for kommuneskat



  Sæt bom for kommuneskatten. Folketinget bør vedtage et lovforslag, som permanent fastlåser kommuneskatten. Det siger cheføkonom Mads Lundby Hansen fra den borgerlige tænketank Cepos, efter at 42 kommuner næste år vil hæve skatten med 2,1 milliarder kroner, skønt de offentlige udgifter aldrig har været højere.
 - Så længe der er fleksible kommuneskatter, vil der være dette opadgående pres. En måde at standse det er at lægge en bom hen over, så kommunerne ikke kan hæve det, lyder hans opskrift.
 Fra 1970 til 2001 blev kommune- og amtsskatterne fordoblet fra 16 procent til 32 procent. Mads Lundby Hansen erkender, at det er meget stift at fastlåse kommuneskatterne.
- Men det kan være nødvendigt. Øgede skatter dæmper arbejdsudbuddet og væksten i samfundet, mener han. 
