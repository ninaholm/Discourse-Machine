Fornyet usikkerhed om forsvundet flys rute
Forsvundet fly blev sidst set i Malaccastrædet langt fra dets rute, siger anonym kilde i Malaysias militær.


 Det forsvundne passagerfly MH370 fra Malaysia Airlines blev ifølge en højtstående leder i Malaysias luftvåben sidst set over Pulau Perak, som er en meget lille ø i Malaccastrædet, hvor det var hundredvis af kilometer væk fra dets sædvanlige rute.
Den unavngivne kilde har ikke bemyndigelse til at tale til medierne, og det er uklart, hvorfor der kommer uklare og modstridende meldinger fra myndighederne.
I tidligere rapporter hed det, at flyet sidst blev set nær Vietnams kyst.
De nye oplysninger om, at flyet sidst blev set på radar i Malaccastrædet, som ligger mellem Malaysia og Sumatra, bliver kaldt "en blandt flere teorier" af en ikke-militær kilde.
Malaysia Airlines-flyet, der forsvandt i fint flyvevejr natten til lørdag dansk tid, havde 239 mennesker om bord.
Eftersøgningen, som er specielt vanskelig i nattetimerne, foretages nu med deltagelse af mindst 42 skibe og 35 fly fra lande i Sydøstasien samt Australien, Kina, New Zealand og USA. Japan siger, at det også har et fly på vej til området.
Blandt pårørende til de ombordværende svinder håbet om et mirakel. Men det er et mysterium, hvorfor der endnu ikke er fundet vragdele.
- Hvis flyet styrtede ned og sank i havet, vil nogle vragdele flyde på overfladen. Når vi ser det, så har vi lokaliseret stedet, hvor vi skal søge, siger en vietnamesisk pilot, Do Minh Tuan, som flyver en militær helikopter i eftersøgningszonen.
- Det vil efter alt at dømme blive en lang mission, der kræver tålmodighed, tilføjer han.
En række rapporter om "mystiske, flydende objekter" har alle været irrelevante for den aktuelle eftersøgning, som også vanskeliggøres af, at der flyder meget affald i havet mellem Vietnam og Malaysia, som fejlagtigt er blevet taget for at være vragdele.
