Rønn tager kritik til efterretning



  Folketingets ombudsmand, Hans Gammeltoft-Hansen, taler ikke for døve øren i sin kritik af udlændingemyndighedernes vejledning om familiesammenføring efter EU's regler om fri bevægelighed.
 Det fastslår integrationsminister Birthe Rønn Hornbech til Ritzau i forbindelse med ombudsmandens foreløbige redegørelse, som kom i dag.
 - Vi tager kritikken til efterretning. Vi er glade for at få gode råd fra ombudsmanden. Vi synes, at vi har rettet ind og forbedret os alt det, vi har kunnet, men det bliver ikke stående derved. Det er en proces, hvor vi hele tiden skal give optimal vejledning, siger hun.
 Birthe Rønn Hornbech mener ikke, at hun eller ministeriet har brudt loven.
 - Jeg kan ikke se, at ombudsmanden siger noget som helst om, at vi har brudt loven, siger hun.
