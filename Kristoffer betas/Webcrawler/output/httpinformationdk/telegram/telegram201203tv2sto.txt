TV2 stopper program efter fatalt flystyrt
Deltagernes sikkerhed går forud for alt andet, lyder begrundelsen for, at TV2 sætter fly-program i bero.


 Den danske tv-station TV2 Zulu udskyder et nyt program, hvor kendte danskere skal være piloter i mindre træningsfly og konkurrere i forskellige øvelser i luften.
Det sker efter weekendens flyveulykke på Flyvestation Skrydstrup, der kostede et menneske livet.
- Vi tager selvfølgelig situationen meget alvorligt, siger Maiken Wexø, som er kanalchef på TV2 Zulu.
- Det må gerne være spændende - og til tider meget spændende - at medvirke i TV2 Zulu-programmer, men det skal altid være sikkert, og vores deltagere skal føle sig trygge. Derfor udskyder vi beslutningen om den pågældende programserie indtil videre.
TV2 Zulu har udviklet på den nyskabende programserie kaldet "Top Dog" gennem længere tid, og kanalen håber, at programserien kan sættes i produktion på et senere tidspunkt.
TV2 Zulu har under udviklingen af programmet foretaget prøveoptagelser af flyvninger og træning i luften.
- Der har ikke på noget tidspunkt været tvivl om sikkerheden i projektet, men når der sker uheld af denne karakter, giver det anledning til at overveje timingen af programmerne, siger Maiken Wexø.
- I den nuværende situation er vi nødt til at undersøge sagen en ekstra gang og afvente myndighedernes konklusion. Vi går ikke på kompromis med sikkerheden, lyder begrundelsen fra kanalchefen.
Den 37-årige vordende brudgom, der lørdag blev dræbt på sin polterabend ved et flystyrt ved Skrydstrup, var ifølge broderen sammen med sin pilot i færd med at foretage et loop, da ulykken skete.
Havarikommissionen er i gang med at undersøge årsagen til ulykken. Her forventer man at have en foreløbig rapport i løbet af 30 dage, mens den endelige rapport vil tage flere måneder at udarbejde.
