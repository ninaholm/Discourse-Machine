Taberskoler skaber de bedste resultater
Folkeskoler med elever fra økonomisk og socialt svage hjem er bedre end forventet til at løfte elevernes snit.


 Folkeskoleelever fra de mest socialt udsatte grupper får højere karakterer, end det forventes ud fra deres baggrund. Det konkluderer en rapport fra Det Kommunale og Regionale Evalueringsinstitut, Krevi.
Heri fremgår det, at to ud af tre af de såkaldte taberskoler med børn fra de svageste grupper formår at løfte elevernes niveau.
Det formår kun hver tredje skole med elever fra den socialt stærkeste gruppe, viser Informations gennemgang af tallene.
- Det tyder på, at der er mange skoler i den socioøkonomisk tunge ende, som leverer en væsentligt bedre præstation end forudset, siger programleder Jesper Wittrup fra Krevi til Information.
Rapporten har analyseret elevernes afgangskarakterer over en treårig periode fra 2007 til 2009.
I stedet for blot at sammenligne rene karaktergennemsnit har rapporten holdt karaktererne på landets folkeskoler og privatskoler op mod elevernes sociale baggrund, herunder forældrenes indkomst, uddannelsesniveau og jobstatus.
Blandt de 214 skoler med elever fra de dårligste sociale kår får 139 højere karakterer end forventet.
For de 151 folkeskoler, hvis elever kommer fra hjem med længst uddannelser og højest indkomst, er det kun 48 skoler, der formår at løfte snittet over det forventelige, viser Informations gennemgang.
Årsagen til, at mange folkeskoler med elever fra svagere familier klarer sig bedre end forudset, er, at skoleledelserne med børn fra socialt dårligere kår har ændret sig markant på ti år. Det mener DPU-forsker Niels Egelund.
- På mange skoler er der kommet bedre ledelser. En skoleledelse i gamle dage var bare tørre folk, der sad og holdt øje med papir, blyanter og bøger, og så var lærerne mere eller mindre selvstyrende, siger Niels Egelund.
