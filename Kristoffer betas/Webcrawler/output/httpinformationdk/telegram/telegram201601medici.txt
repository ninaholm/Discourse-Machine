Medicin frikendes for hjertefejl hos nyfødte
Studie afviser, at antidepressiv medicin kan give fostre hjertefejl. Men gravide skal stadig være påpasselige.


 Gravide i behandling for depression kan ånde lettet op. De kan fortsætte med at tage deres medicin uden at frygte, at barnet fødes med hjertefejl.
Antidepressiv medicin har hidtil været under mistanke for at kunne skade fostrets hjerte, men nu viser en undersøgelse, at der ingen sammenhæng er mellem de såkaldte SSRI-præparater og medfødte hjertefejl.
- Kvinder, der får antidepressiv medicin, har ingen større risiko for at føde et barn med medfødt hjertefejl, end gravide der er stoppet med medicinen eller som aldrig har taget den, siger professor bag studiet Irene Petersen, Aarhus Universitet og University College London.
- Det er en utrolig god nyhed for kvinder i den fødedygtige alder, der får medicin mod depression, siger hun til Ritzau.
Flere undersøgelser har tidligere peget på en mulig sammenhæng mellem antidepressiv medicin og børn født med hjertefejl. Andre har vist det modsatte, men det er første gang, at en så stor undersøgelse frikender medicinen.
Flere end 200.000 børn og mødre født i Storbritannien fra 1990 til 2011 indgår, og med så mange deltagere håber forskerne, at gravide tænker sig om en ekstra gang, inden de dropper medicinen.
Mistanken mod medicinen, der populært går under betegnelsen lykkepiller, er så udbredt, at mange stopper. Fire ud af fem gravide lægger pillerne på hylden.
Og det kan få alvorlige konsekvenser.
- Vi ved fra andre undersøgelser, at op mod 70 procent af gravide, der stopper med medicinen, får et tilbagefald, siger Irene Petersen.
- Nogle bliver alvorligt deprimerede, og det kan betyde, at de ikke får den rigtige kost eller begynder at misbruge alkohol.
- Det kan skade fostret. Derfor er det vigtigt at tale med sin læge, inden man beslutter sig.
I Psykiatrifonden glæder formand og psykiater Anne Lindhardt sig over undersøgelsen. Men hun understreger, at gravide fortsat skal være forsigtige.
Det skyldes, at visse SSRI-præparater er under mistanke for at kunne skade barnet på anden vis, blandt andet give udviklingsmæssige forstyrrelser.
- Det er flot, at vi nu har et stort studie af hjerterisikoen. Men vi har brug for studier, som undersøger andre mistanker, inden vi kan anbefale gravide at fortsætte med medicinen.
- Indtil vi har dem, vil vores anbefaling stadig være, at gravide skal være ekstremt forsigtige, siger Anne Lindhardt.
