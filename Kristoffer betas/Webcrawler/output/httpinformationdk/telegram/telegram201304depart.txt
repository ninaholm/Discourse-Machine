Departementschef: Jeg drøftede ikke skattesag med Løkke
Tidligere departementschef i Statsministeriet, Karsten Dybvad, diskuterede ikke skattesagen med Lars Løkke.


 Daværende departementschef i Statsministeriet, nuværende administrerende direktør i Dansk Industri, diskuterede slet ikke Helle Thorning-Schmidts skattesag med Venstres leder Lars Løkke Rasmussen, dengang han var statsminister.
Det forklarede Karsten Dybvad fredag til Skattesagskommissionen.
- Der er ingen form for overvejelser i Statsministeriet. Det er en personsag, som ligger langt fra Statsministeriet, og den har ingen betydning for det arbejde, vi bedriver, siger han.
- Det er ikke en sag, der optager mig eller andre politisk, men mere, at det kan få betydning for, hvordan det politiske landskab ser ud, og hvordan opinionstallene vil ligge, lyder det fra Dybvad, der tilføjer:
- Jeg drøftede det ikke med statsministeren.
Han har heller ikke kendskab til, at embedsmænd i Statsministeriet eller i andre ministerier har kendskab til faktuelle dele af den fortrolige skattesag.
På et omtalt møde med Skatteministeriets daværende departementschef Peter Loft diskuterede han heller ikke skattesagen.
- I kanten af møder har folk på Slotsholmen som alle andre mennesker talt om sagen, og sagt: hold da op, har du hørt det seneste. Men ingen har snakket om den sagsbehandling, der foregik, siger Karsten Dybvad.
Da den tidligere leder af Venstres presseafdeling, Søs Marie Serup Laybourn, sidste år vidnede for Skattesagskommissionen, understregede hun ellers, at Lars Løkke Rasmussen, kun ville høre om Thornings skattesag "ad officielle kanaler".
- Altså fra departementschefen i Skatteministeriet (Peter Loft, red.) til departementschefen i Statsministeriet (Karsten Dybvad, red.), sagde Søs Marie Serup.
Men nu siger Karsten Dybvad altså, at der slet ikke flød information ad disse officielle kanaler.
