Enhedslisten: Transpersoner skal have øgede rettigheder
Enhedslisten vil med nyt udspil komme diskriminationen af bøsser, lesbiske og transpersoner til livs.


 Mens Copenhagen Pride-festivalen er i fuld gang i de københavnske gader, kommer Enhedslisten med et udspil for at komme den diskrimination til livs, som de mener, at homo- og biseksuelle, transpersoner og queers udsættes for.
Enhedslisten mener blandt andet, at der skal være bedre forhold for regnbuefamilier, intensiveret indsats for bekæmpelse af hatecrimes, og så skal transpersoner ikke længere diagnosticeres som psykisk syge.
- Et af de områder, hvor der virkelig er lang vej igen, er transpersoners rettigheder. For eksempel er det helt vildt, at transpersoner stadig diagnosticeres som psykisk syge.
- Det er faktisk ret pinligt, og det er mere end på tide, at der gøres op med det, siger Enhedslistens politiske ordfører, Johanne Schmidt-Nielsen, der dog kan glæde sig over en lille sejr til de transkønnede i sidste måned.
30. juli fik en transkønnet dansk kvinde nemlig rettens ord for, at det var diskrimination, da et vikarbureaus fyrede hende med begrundelsen, at hun er transkønnet, og hun blev tilkendt 30.000 i erstatning i den historiske sag.
I Enhedslistens nye udspil lægges der op til, at man allerede i folkeskolen gennem seksual- og kønsundervisning skal lære børn at være mere rummelige.
- En måde at komme diskriminationen til livs på er ved at få sat fokus på problemet allerede i folkeskolen. Blandt andet ved at tale med børn og unge om, at det er helt ok ikke at være hetero.
- Derfor mener vi, at seksualundervisningen skal styrkes, og at undervisning i køn og seksualitet skal gøres obligatorisk på læreruddannelsen - ligesom det i dag er på pædagoguddannelsen, siger den politiske ordfører.
I udspillet foreslås det også, at seksualitet og køn skal på skoleskemaet i de danske gymnasier.
Lørdag vil Enhedslisten deltage i den årlige Pride Parade, som ligesom de seneste år vil starte fra Frederiksberg Rådhus, gå via Vesterbrogade og slutte på Rådhuspladsen.
- Vi er nået et godt stykke med både ligestilling og homorettigheder i Danmark, og derfor er der også grund til at holde fest, men vi er langt fra i mål, siger Schmidt-Nielsen.
