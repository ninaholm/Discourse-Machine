Arkæologer finder kriger med hul i hovedet
Arkæologer og geologer i Østjylland er ved at grave flere hundrede krigere op af jorden ved Skanderborg.


 Et kranie med et stort hul i baghovedet og en lårbensknogle, der er hugget midt over, er blandt de fund, som arkæologer og geologer er ved at grave op ved Alken Enge ved Skanderborg.
Det skriver Lokalavisen Skanderborg.
Sammen med andre skadede skeletter, økser, spyd, køller og skjold er fundene bekræftelsen på, at der har været voldsomme kampe ved Alken Enge ved Skanderborg omkring Kristi Fødsel.
- Det er tydeligt, at det har været en meget omfattende og dramatisk hændelse, der må have påvirket datidens samfund markant, fortæller projektleder Mads Kähler Holst, Aarhus Universitet, til avisen.
Siden 2. juli har arkæologerne været i gang med at grave ved Alken nær Mossø ved Skanderborg. Udgravningen er en opfølgning fra 2009, der afslørede en masseofring af 200 krigere omkring Kristi Fødsel.
15 geologer og arkæologer har været i gang med graveriet, og i de kommende dage tages skeletterne op, inden arbejdet i engen foreløbig afsluttes den 23. august. For meget tyder på, at der gemmer sig mere i jorden.
- Vi har lavet små prøveudgravninger forskellige steder i det 40 hektar store moseområde, og der bliver ved med at dukke nye fund op, siger udgravningsleder Ejvind Hertz, Skanderborg Museum til Lokalavisen Skanderborg.
Når udgravningerne er afsluttet, skal et internationalt team af forskere i gang med at analysere fundene for at afsløre, hvem krigerne var og hvor de kom fra.
Arbejdet er et samarbejde mellem Skanderborg Museum, Moesgaard Museum og Aarhus Universitet.
Carlsbergfondet har bevilget 1,5 millioner til projektet "Hær og Efterkrigsritual i jernalderen. De ofrede krigere i Alken Enge i Illerup Ådal".
