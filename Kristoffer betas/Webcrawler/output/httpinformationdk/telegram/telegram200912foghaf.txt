Fogh: Afghanistan tager den tid det tager



 Nato's generalsekretær, Anders Fogh Rasmussen, understreger i et interview med BBC, at Nato bliver i Afghanistan så lang tid, det tager at gøre landet sikkert og stabilt.
 - Vi bliver så længe, det tager, siger Fogh til BBC's magasinprogram Hardtalk.
 Intervieweren Stephen Sackur forsøgte at få Nato-chefen til at komme med en exitdato - en dato for, hvornår Nato indleder sin tilbagetrækning fra Afghanistan. Ville dette blive til juli 2011, som USA's præsident, Barack Obama, har stillet i udsigt, spurgte Sackur.
 - Det håber vi, svarede Fogh, men tilføjede, at "ingen er i en position til at give garantier" på dette punkt.
 Imidlertid understregede Nato's generalsekretær, at missionen i Afghanistan "vil ende den dag, hvor afghanerne selv magter at beskytte landet".
