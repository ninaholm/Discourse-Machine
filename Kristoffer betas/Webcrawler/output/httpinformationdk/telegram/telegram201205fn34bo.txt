FN: 34 børn dræbt i Syrien siden våbenhvile
Blodige uroligheder i Syrien har kostet mindst 34 børn, siden en FN våbenhvile blev aftalt for 14 dage siden.


 Blodige sammenstød i Syrien tirsdag har kostet mindst 23 mennesker livet, da der udbrød uro i to provinser. Det siger menneskeretsgrupper. 12 af de dræbte er regeringssoldater, mens 10 er civile.
Oplysningerne kommer sideløbende med, at FN oplyser, at mindst 34 børn er dræbt under urolighederne, siden en FN-mæglet våbenhvile blev aftalt den 12. april.
Tirsdagens sammenstød fandt sted i den østlige provins Deir al-Zor og i den nordlige provins Idlib.
En aktivist, der er flygtet over grænsen til Tyrkiet, siger, at mindst 35 mennesker er såret, og at mange er blevet transporteret over 25 kilometer til grænsen til Tyrkiet for at blive behandlet af læger.
- Nogle smugles over grænsen til Tyrkiet. Hjælperne er gået over bjerge for at undgå hærens kontrolposter på veje, siger aktivisten.
I Deir al-Zor blev 12 regeringssoldater dræbt af væbnede oprørere, og den syriske hær slog hårdt tilbage med mortergranater og tunge våben. En skole og flere civile boliger blev jævnet med jorden.
I Idlib omkom mindst 10 personer, heraf ni fra en familie, da en bombe slog ned i deres hjem.
FN vurderer, at mindst 9000 mennesker er omkommet, siden opstanden mod præsident Bashar al-Assad begyndte for 14 måneder siden.
Den syriske ledelse i Damaskus siger, at 2600 regeringssoldater er dræbt under opstanden.
Menneskeretsgrupper som Syrian Observatory for Human Rights, siger, at flere end 11.000 mennesker er omkommet under opstanden.
Opstanden mod Assad begyndte i lighed med andre opstande i arabiske lande med fredelig demonstrationer mod landets autoritære styre. Assad og hans hærs brutale forsøg på at nedkæmpe opstanden radikaliserede de regeringskritiske aktivister, og opstanden har på det seneste udviklet sig blodigt.
