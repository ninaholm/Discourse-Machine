Massakre med mange døde rammer Libyen
Flere end 200 er dræbt under sammenstød mellem demonstranter og sikkerhedsstyrker i Libyen de seneste dage.


 Læger og øjenvidner oplyser, at flere end 200 personer er blevet dræbt under de seneste dages uroligheder i Libyen. Over 900 er såret.
Det rapporterer tv-stationerne BBC og al-Jazeera.
Værst er det gået til i byen Benghazi i den østlige del af landet, hvor "snesevis" blev skudt og dræbt af sikkerhedsstyrker under en begravelsesceremoni lørdag.
Menneskeretsorganisationen Human Rights Watch siger, at mindst 173 personer er dræbt. Men organisationen tilføjer, at dødstallet er "konservativt".
Demonstrationerne mod Muammar Gaddafis mangeårige autoritære styre har stået på siden onsdag og er taget til i styrke i weekenden.
- 90 procent af de ofre, vi har modtaget, har skudsår i hovedet, i ryggen og i brystet, siger en læge, der kalder sig Brayka til BBC. Hun arbejder på et hospital i Benghazi.
Hun fortæller, at hendes hospital har modtaget 208 lig efter uroligheder i byen lørdag, mens et andet hospital har modtaget 12 lig. Det er dog uklart, om alle omkom under urolighederne lørdag.
Øjenvidner fortæller, at sikkerhedssoldater med stor brutalitet slog til og anvendte tunge våben mod de ubevæbnede demonstranter.
Soldaterne anvendte maskingeværer, mortergranater og endda raketter.
- Jeg føler, jeg er i en krigszone mellem demonstranter og sikkerhedssoldater, siger Fathi Terbeel, en af lederne for protesterne i byen.
Demonstranterne kræver arbejde, bedre levestandard, frihed og politiske reformer.
Myndighederne forholder sig ikke til dødstallet, men udtaler, at deltagerne kastede med benzinbomber mod soldaterne, der svarede igen.
Oplysningerne fra Libyen er forbundet med en del usikkerhed. Ingen udenlandske journalister har således fået lov til at komme ind i landet, og de statskontrollerede medier omtaler ikke urolighederne.
 Desuden har myndighederne lukket internettet og sociale medier ned for at hindre demonstranter i at kommunikere.
