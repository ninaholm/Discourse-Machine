Håndboldpiger kunne ikke knække koreanerne
Danmarks kvindelige håndboldlandshold tabte 24-25 til Sydkorea i sin anden OL-kamp. Nu bliver det svært.


 Danmarks håndboldkvinder plejer normalt at have et godt tag på Sydkorea i OL-sammenhæng, men fortidens meritter hjalp ikke 2012-holdet i tirsdagens opgør.
Danmark tabte 24-25 og forpassede dermed chancen for at skabe det bedst mulige udgangspunkt inden de afgørende gruppekampe.
I en gentagelse af OL-finalerne fra 1996 og 2004 nåede spillet dog ikke i nærheden af tidligere tiders guldmedaljeniveau.
Endnu engang var det angrebet, der haltede bagefter for Jan Pytlicks mandskab.
For mens det lykkedes fint at holde de fintestærke sydkoreanere fra fadet på egen banehalvdel, var giftigheden i angrebet reduceret til et dovent hvepsestik.
Helt som ventet betød det offensive koreanske forsvar, at danskerne blev tvunget til at skyde udefra.
Effektivitet var dog bekymrende lav, og ved stillingen 9-5 til Sydkorea, angav lysttavlen i hallen en udnyttelsesprocent på bare 29.
Derfor havde den indskiftede Christina Pedersen i målet med sine syv redninger på modstandernes 12 første forsøg en stor aktie i, at Danmark kun var bagud med et enkelt mål ved pausen.
Egentlig var planen, at koreanerne på dette tidspunkt skulle være trætte og nemme at løbe kontra mod, men det omvendte skete.
Danske tekniske fejl blev lynhurtigt straffet i den anden ende, og pludselig var Sydkorea foran 21-16 med et kvarter igen.
Et dansk eksperiment med at skifte målmanden ud med endnu en markspiller faldt ikke specielt heldigt ud.
De eneste lyspunkter fra slutfasen var vel, at hasteindkaldte Marianne Bonde slutrundedebuterede med to scoringer, og frem for alt at Pernille Larsen efter en mindre håndskade også meldte sig ind i OL-turneringen som dagens topscorer med syv mål.
Det kræver formentlig to sejre for at slutte mellem de fire bedste og komme med i kvartfinalerne, og derfor er danskerne nu presset til at levere resultater i de kommende kampe, hvor modstandere som Norge og Frankrig venter.
Holdet har dog lige en dags pause, inden det på onsdag gælder Spanien i en gentagelse af sidste års VM-bronzekamp.
