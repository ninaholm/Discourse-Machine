Skat afviser at rette fejl i boligskat
En række boligejeres klager bliver afvist af Skat, selvom Skats vurderinger er blevet underkendt.


 - Vi mener, at betingelserne for at få genoptaget vurderingen ikke er opfyldt.
Sådan lød svaret fra Skat for godt en uge siden til en gruppe grundejere i Hørsholm, der havde bedt om at få deres vurderinger genoptaget, efter at en ankeinstans havde slået fast, at Skat havde sat grundværdierne i området 43 procent for højt.
Det skriver Politiken søndag.
Nogle af beboerne havde direkte henvist til en afgørelse om en konkret ejendom, som Vurderingsankenævn Nordsjælland havde truffet i november 2013.
Her slog nævnet fast, at "prisen per kvadratmeter for det område, hvor klagers ejendom er beliggende, er ansat for højt".
Når en ankeinstans slår fast, at Skat har sat prisniveauet i et område for højt, er Skat forpligtet at nedsætte vurderingerne for alle ejendommene i området.
Men Skats medarbejder undlod bevidst at læse afgørelsen, fremgår det af svaret. I stedet fandt han på en urigtig forklaring om, at det kunne være ejendommens placering ved en jernbane, der havde udløst ankenævnets nedslag i grundværdien, skriver Politiken.
- Det er, som om Skat handler på eget forgodtbefindende, helt isoleret fra lands lov og ret, siger Steffen Meyer til avisen. Han er en af 10-15 beboere i området, som har bedt Skat ændre vurderingen - og fået afslag.
Tusindvis af boligejere i Danmark har fået ejendomsvurderinger fra Skat, som har sat deres grundværdier og dermed kommende skatteopkrævninger for højt.
Men selvom det er afgjort af Landsskatteretten eller et ankenævn, at Skat har sat prisen i et område for højt, har Skat undladt at nedsætte vurderingerne.
Skat forklarer, at det er fordi, at det beklageligvis tager lang tid for Skat at gennemgå afgørelserne. Men i kvarteret med 916 parcelhuse i Hørsholm fik beboerne et blankt afslag på at få genoptaget vurderingerne og en besked om, at deres næste mulighed for at klage kommer i 2018, skriver Politiken.
Skatteminister Benny Engelbrecht (S) skriver i en mail, at han "sagtens kan forstå, hvis de pågældende boligejere har oplevet det som en smule kafkask. Jeg forventer, at Skat tager ansvar for at give de pågældende boligejere klar besked."
