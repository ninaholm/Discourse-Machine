USA støtter atter stamcelleforskning



 USA's præsident, Barack Obama, ophævede i dag et forbud mod at bruge offentlige penge på at støtte forskning i fosterstamceller.
 Forbuddet har været i kraft under den tidligere præsident, George W. Bush. 
 Obama kaldte det under en højtidelighed i Det Hvide Hus et "falsk valg" at stille forskning over for moral.
 Den tidligere regering var under pres fra højrekristne i Det Republikanske Parti til at indføre og opretholde forbuddet mod forskning i stamceller.
 Det er en forskning, som der er håb om kan føre til behandling af alvorlige sygdomme som f.eks. Alzheimers og diabetes.
 - I sidste ende kan jeg ikke garantere, at vi vil finde de behandlinger og kure til helbredelse, som vi leder efter. Ingen præsident kan love det.
 - Men jeg kan love jer, at vi vil lede efter dem - aktivt, ansvarligt og med den hast, der er nødvendig for at vinde det tabte ind, sagde han med klar adresse til tidligere præsident Bush.
