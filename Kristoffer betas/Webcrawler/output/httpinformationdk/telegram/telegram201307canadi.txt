Canadisk togtragedie: 13 personer dræbt efter eksplosion
Der er fundet flere omkomne i ruinerne efter lørdagens togtragedie, hvor en bydel blev udslettet.


 Mindst 13 mennesker har mistet livet efter weekendens voldsomme togulykke i Canada, hvor et godstog med råolie blev afsporet og eksploderede i en mindre by i Quebec-provinsen. Yderligere otte lig blev mandag fundet i den centrale del af byen.
Ulykken fandt sted lørdag i Lac-Mégantic, og i over et døgn kæmpede brandvæsnet med at få slukket flammerne efter eksplosionen, som har udslettet flere bygninger i centrum af den canadiske by. Ilden kunne ses op mod 50 kilometer væk.
Politiet vurderer, at 50 personer kan være omkommet i togkatastrofen. En brandmand har tidligere fortalt, at mindst 50 mennesker opholdt sig på den populære bar Musi-Cafe, hvor mange af de savnede menes at have været. Den er nu fuldstændig udbrændt.
Årsag til ulykken er endnu ukendt. Olietoget var en halv time før midnat canadisk tid stoppet cirka syv kilometer uden for byen i forbindelse med et vagtskifte.
Af ukendte årsager begyndte toget at rulle nedad mod byen, hvor det blev afsporet - og eksploderede. På det tidspunkt var lokomotivet førerløst.
Myndighederne evakuerede omkring 2000 mennesker, hvilket svarer til en tredjedel af byens indbyggere.
Det forulykkede lokomotiv blev undersøgt dagen før katastrofen, og her blev der ikke fundet nogen tekniske fejl i maskineriet, siger Canadas transportminister, Denis Lebel. Nu skal teknikere undersøge bremserne på toget.
