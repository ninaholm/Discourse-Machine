Landsindsamling: Danskerne slog tidligere rekord
Omkring 28.000 danskere var søndag på gaden for at samle ind til Kræftens Bekæmpelses årlige landsindsamling.


 Frivillige danskere har søndag samlet 33,5 millioner kroner ind til Kræftens Bekæmpelse. Det er det højeste beløb, der til dato er samlet ind på selve indsamlingsdagen, oplyser organisationen.
- Vi er enormt glade for det flotte indsamlingsresultat i år. Både de mange, der har givet et kontant bidrag, og de tusindvis af frivillige indsamlere på gaden har vist en kæmpe opbakning til kræftsagen i dag.
- Uden befolkningens opbakning ville vi ikke være i stand til at yde støtte og rådgivning over hele landet. Og vi ville ikke kunne fastholde vores topplacering i den internationale forskningselite, siger direktør Leif Vestergaard Pedersen i en pressemeddelelse.
For hver 100 kroner, der samles ind, går der 49 kroner til forskning, 26 kroner til patientstøttearbejde og 18 kroner til oplysning og forebyggelse. De sidste syv kroner går til administration.
Derfor gør den årlige landsindsamling en stor forskel for rigtig mange mennesker, understreger direktøren:
- Vores kamp mod kræft er helt afhængig af den hjælp og støtte, vi får fra befolkningen. Kun fem procent af vores midler kommer fra det offentlige, resten samler vi ind blandt danskerne.
Ifølge organisationen har så godt som alle husstande i Danmark har haft besøg af indsamlere i løbet af søndagen:
- Indsamlerne har været enormt glade for den varme modtagelse, de har fået på en kold dag, og resultatet viser, at Danmarks befolkning står sammen om at sætte kampen mod kræft på dagsordenen, siger Pedersen.
Kræftens Bekæmpelse forventer desuden, at beløbet vil stige i takt med, at pengene tikker ind via sms og fra de girokort, indsamlerne har smidt ind til de danskere, der ikke var hjemme på dagen.
