Grækenland kan skimte milliarderne forude
Eurolandene har taget fat på et topmøde, hvor milliardhjælpen til Grækenland skal blåstemples.


 Nu kan den græske premierminister, George Papandreou, snart ånde lettet op. 
Han satte sig fredag aften til bords med resten af eurolandenes stats- og regeringsledere i Bruxelles for at få den endelige blåstempling af et trecifret milliardlån, der skal redde Grækenland fra statsbankerot.
Inden ankomsten til mødet havde flere af lederne fra de største eurolande - med Tyskland i spidsen - brugt fredagen på at få grønt lys fra de nationale parlamenter til at sende milliarderne af sted til det gældsplagede land i Sydeuropa.
- Jeg er meget glad for, at vi har fået godkendelsen på plads, siger Tysklands forbundskansler, Angela Merkel, inden eurotopmødet.
Samtidig sætter hun fokus på de finansielle markeders rolle i krisen, der har sendt Grækenland på afgrundens rand og kastet den fælles europæiske valuta, euroen, ud i store vanskeligheder.
- Vi skal sætte tempo på reguleringen af de finansielle markeder. Vi har ingen tid at spilde, så det skal gå stærkt, siger Merkel.
Ud over Tyskland har også Frankrig, Italien, Spanien, Holland og Portugal givet grønt lys til deres andel af lånepakken til Grækenland i løbet af fredagen.
Dermed er der sikkerhed for over 70 milliarder euro ud af de 80 milliarder euro, som eurolandene har stillet Grækenland i udsigt over de næste tre år. Derudover vil Den Internationale Valutafond, IMF, bidrage med 30 milliarder euro.
Det eneste euroland, som umiddelbart har problemer med godkendelsen af lånene til Grækenland er Slovakiet. Her har premierminister Robert Fico udskudt beslutningen til efter et parlamentsvalg den 12. juni.
På eurotopmødet vil lederne også diskutere nye tiltag, som skal styrke kontrollen med eurolandenes budgetter og sætte en stopper for lignende gældskriser i fremtiden.
