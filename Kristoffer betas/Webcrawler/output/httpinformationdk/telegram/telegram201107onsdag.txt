Onsdag skal Cameron på grillen
Premierministeren stiller onsdag op til spørgerunde i parlamentet om aflytningsskandalen.


 Efter tirsdagens afhøringer i det britiske parlament af blandt andre mediemogulen Rubert Murdoch og hans søn, James, træder premierminister David Cameron igen ind på scenen onsdag i den store aflytningsskandale.
Cameron er netop vendt hjem fra to dages besøg i Afrika, og dagens spørgerunde kan blive endnu en varm omgang, når Cameron skal grilles og redegøre for især ansættelsen af en tidligere redaktør for News of the World som sin pressechef.
News of the World blev beordret lukket af Murdoch for to uger siden på grund af avisens ulovlige aflytninger, og siden har blandt andre to højtstående politifolk sagt deres job op på grund af sagen.
Det anses for helt usandsynligt, at sagen kan vælte Cameron af pinden som premierminister, men skandalen kan gøre det vanskeligere for Cameron at holde styr på sin koalitionsregering.
Efter Murdoch senior og juniors mange undskyldninger tirsdag for aflytningerne, som de to ifølge deres udsagn ikke havde den mindste anelse om, så er opmærksomheden for en stund tilbage på Cameron.
- Nu er fokus på Cameron og hele sagen med Andy Coulson, siger Andrew Hawkins fra opinionsfirmaet Comres.
Cameron ansatte Coulson, tidligere redaktør for News of the World, som sin presserådgiver i 2007. Coulson forlod avisen, efter to ansatte blev dømt for at have hacket telefoner. Coulson har konsekvent fastholdt, at han intet kendskab havde til ulovlighederne.
Da politiet iværksatte nye undersøgelser om aflytningerne, valgte Coulson at trække sig fra sit job hos premierministeren i begyndelsen af 2011.
Inden sin afrejse fra Nigeria signalerede Cameron et ønske om en ny dagsorden i medierne og offentligheden. Skandalen har domineret totalt de seneste to uger.
- Briterne ønsker også at høre om andet. De vil ikke have, at vores fokusering på en økonomi, der skaber gode jobs, mistes, sagde han blandt andet.

