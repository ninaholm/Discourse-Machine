Lidegaard: Presset på Israel skal komme gennem EU
Udenrigsministeren afviser at anerkende staten Palæstina, men fordømmer samtidig nye israelske bosættelser


 Det er dybt skadeligt for fredsprocessen i Mellemøsten, at de israelske politikere planlægger nye byggerier i det annekterede Østjerusalem.
Det budskab har udenrigsminister Martin Lidegaard (R) i løbet af de seneste dage slået fast under møder med den politiske elite i Israel.
- Problemet med bosættelserne er, at de underminerer en tostatsløsning, for man må jo efterhånden spørge sig selv, hvor det er, palæstinenserne skal have en stat, siger udenrigsministeren over telefonen fra Jerusalem.
- Der er allerede spændinger omkring Tempelbjerget i Jerusalem, og det er slet ikke tid til at annoncere nye bosættelser. Det har jeg sagt i særdeles klart sprog til alle de israelere, jeg har mødt, siger han.
Budskabet har Martin Lidegaard leveret til blandt andre den israelske præsident, Reuven Rivlin, og udenrigsminister Avigdor Lieberman.
Samtidig har han ladet forstå, at rigtig mange danskere og europæere ikke bryder sig om den israelske adfærd.
- Jeg har fortalt dem, at Gazakonflikten i sommer - kombineret med de nye bosættelser - har betydet meget for opinionen i Europa og Danmark. Folk har svært ved at forstå israelerne, siger Martin Lidegaard.
Udenrigsministeren har imidlertid brugt mindre energi på at true med danske sanktioner.
Eksempelvis holder han fast i, at det ikke kommer på tale at følge det svenske eksempel og anerkende staten Palæstina.
- Jeg forstår godt svenskernes utålmodighed, og den deler jeg med dem. Men jeg tror desværre ikke, det vil have den store effekt. Jeg tror derimod, at EU kan gøre en forskel. Min strategi er derfor at arbejde på at få EU ind i en mere aktiv politik.
- Helt konkret har EU allerede taget initiativer til at (sort)liste virksomheder, der bidrager aktivt til bosættelserne. Den slags initiativer tror jeg godt, der kunne komme flere af. Men det er EU, der skal gøre det, for det er kun EU, der kan tale med vægt, siger Martin Lidegaard.
Udenrigsministeren rejser tirsdag videre til de palæstinensiske selvstyreområder, hvor den står på møder med den palæstinensiske præsident, Mahmoud Abbas, premierminister Rami Hamdallah og udenrigsminister Riad Malki.
- Jeg tror, det er utroligt vigtigt, at palæstinenserne samler sig nu - at Hamas og Fatah taler sammen og får lavet en samlet delegation, som kan tage over, når der kommer en palæstinensisk stat. De står simpelthen for svagt nu, siger Martin Lidegaard.
