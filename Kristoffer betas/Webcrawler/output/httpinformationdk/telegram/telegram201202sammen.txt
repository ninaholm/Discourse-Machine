Sammenstød i Kairo efter fodboldmassakre
Egyptiske demonstranter forsøger at nå frem til indenrigsministeriet, mens stoppes af politiet med tåregas.


 Egyptisk politi skyder torsdag aften med tåregas mod demonstranter, der forsøger at nå frem til indenrigsministeriet for at udtrykke deres vrede over uroligheder ved en fodboldkamp, der kostede mindst 74 mennesker livet.
Demonstranterne råber slagord mod landets militærråd og politiet. Flere er kvæstet under sammenstødet eller har fået skader af at indånde tåregas.
- Dette var ikke en sportsulykke, dette var en militær massakre, råber demonstranterne.
Politiet, der er klædt i sorte kampuniformer, har blokeret vejen, der fører hen til indenrigsministeriet og skyder med tåregas.
Demonstranterne svarer igen ved at kaste med sten.
Baggrunden er de blodige sammenstød mellem spillere og publikum under en fodboldkamp onsdag i byen Port Said. Først for sent var politi og soldater i stand til at skille parterne.
Mindst 74 blev mast, tævet eller stukket ihjel.
Blandt demonstranterne i Kairo er hundredvis af tilhængere af det ene fodboldhold, Al-Ahly, der er klædt i t-shirts og vifter med flag i klubbens farver.
De har fået følgeskab af andre fodboldklubbers tilhængere og kritikere af militærrådet.
Premierminister Kama al-Ganzuri oplyste tidligere torsdag, at Port Saids guvernør er trådt tilbage, og samtidig er formanden og bestyrelsen for det egyptiske fodboldforbund blevet fyret.
