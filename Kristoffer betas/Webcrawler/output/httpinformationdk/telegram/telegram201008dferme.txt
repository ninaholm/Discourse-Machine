DF'er melder fra homoparade i protest
Dansk Folkepartis Liselott Blixt vil alligevel ikke deltage i Copenhagen Pride. Hun har savnet opbakning fra arrangørerne, siger hun. Arrangørerne undrer sig.


 Den megen ballade om Dansk Folkepartis mulige deltagelse ved Copenhagen Pride-paraden næste lørdag har fået DF's Liselott Blixt, der oprindeligt skulle have deltaget i paraden, til i protest at melde afbud.
- Jeg har ikke følt mig så velkommen, siger Liselott Blixt om afbuddet, der blev sendt for en uges tid siden.
Afbuddet kommer efter den mediestorm, der blev udløst af, at en medarbejder i Dansk Folkepartis presseafdeling i en intern e-mail, som ved en fejl blev sendt til pressefolk, blandt andet skrev, at "de ekstremistiske homoseksuelles fraktionsgrupper skal have nogle tæsk (Jeg håber, de ikke kan lide den slags!)".
Mailen skulle have været sendt til de to DF-folketingsmedlemmer Pia Adelsteen og Liselott Blixt efter, at bøsser og lesbiske havde udtrykt forargelse over, at de to DF'ere ville stille op i paraden.
Liselott Blixt uddyber sin skuffelse:
- Jeg blev oprindeligt inviteret på linje med politikerne fra andre partier. Men efter der opstod debat om vores deltagelse, har jeg ikke følt mig velkommen, og jeg har savnet opbakning fra arrangørerne, siger hun og tilføjer om protestafbuddet:
- Jeg vil ikke gå med i en demonstration, hvor jeg ikke er ønsket, og det føler jeg ikke, jeg har været, siger hun, der dog synes, at "det er fint", at hendes partifælle Pia Adelsteen vil deltage.
Fra Copenhagen Pride undrer den kommunikationsansvarlige, Eric Ziengs, sig.
- Vi synes, det er ærgerligt, at Liselott ikke kommer med. Hun har været inviteret med hele vejen igennem. Både igennem medierne og også per mail til hende, siger han og tilføjer, at alle partier vil være repræsenteret ved paraden.
