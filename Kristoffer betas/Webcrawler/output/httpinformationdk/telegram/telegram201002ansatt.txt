Ansatte på KU raser mod ledelsen



 Der har rejst sig en storm mod ledelsen på Københavns Universitet (KU). 
Efter at studerende på universitetet tidligere på ugen var på barrikaderne som en reaktion på universitetets nedskæringer, er det nu de ansatte, som retter et skarpt angreb mod ledelsen. 
I to åbne breve fra henholdsvis lektorer, professorer og to viceinstitutledere på Biologisk Institut, lufter de en direkte mistillid til ledelsen på KU. De ansatte har efter eget udsagn ikke fået en "troværdig forklaring på, hvorfor nedskæringerne specielt er gået ud over biologi".
- Vi har hørt så mange modstridende forklaringer, at vi helt har mistet tilliden til ledelsen, står der blandt andet i ét af de åbne breve, der har støtte fra 96 ansatte på Biologisk Institut. Brevet er stilet til KU's bestyrelse, 
Ifølge rektor på Københavns Universitet, Ralf Hemmingsen, ligger forklaringen på besparelserne imidlertid lige for.
- Den overordnede forklaring er, at der er et stort hul mellem indtægter og udgifter. Jeg råder ikke over en særlig pengekasse. KU har midler til tre ugers drift, hvis indtægterne skulle stoppe, siger han.  
Der hersker ikke helt enighed om, hvor omfattende besparelserne reelt er. De studerende på Biologisk Institut har tidligere nævnt, at der over de næste to år skal fyres 40 procent af de ansatte på instituttet. Realiteten er dog, at der blot er skåret 23 ud af 114 årsværk fra 2008 til 2010, siger institutleder Karsten Kristiansen til universitetsavisen på KU. 
Professorerne og viceinstitutlederne på Biologisk Institut, Michael Kühl og Olaf Nielsen, forholder sig i deres åbne brev til det "faktum", at "stillingerne og hele forskningsområder er forsvundet eller amputeret".
- Sjældent har KU fået så meget dårlig reklame så hurtigt, konstateres det.
Ralf Hemmingsen siger til Ritzau, at han forstår de ansattes frustration, men opfordrer til at kigge fremad. 
- Det er ikke mærkeligt, at tonen skærpes, når man skal skille sig af med gode kolleger. Men vi skal også videre, så jeg forventer, at der er en god og saglig dialog videre frem, siger han. 
