Grønt lys til Jyske Banks ægteskab med BRF
Konkurrencerådet har godkendt Jyske Banks køb af BRFkredit. Fusionen vil ikke skade konkurrencen, mener rådet.


 Jyske Banks ægteskab med BRFkredit har fået grønt lys af Konkurrencerådet. Rådet vurderer, at fusionen ikke skader konkurrencen, og at den kan styrke BRFkredits position på markedet for realkreditlån til privatkunder, oplyser rådet i en pressemeddelelse.
Direktør i Konkurrence- og Forbrugerstyrelsen Agnete Gersing siger, at fusionen vil komme forbrugerne til gode.
- Vores undersøgelser indikerer, at fusionen vil gøre Jyske Bank og BRFkredit stærkere i konkurrencen mod de store finansielle koncerner.
- Det kan styrke konkurrencen på især realkreditmarkedet og i sidste ende komme forbrugerne til gode i form af lavere priser og et større udvalg af produkter, siger Agnete Gersing i en pressemeddelelse.
Fusionen giver ikke forbrugerne et ringere udvalg eller dårligere priser på realkreditprodukter, hvilket ifølge Gersing har været vigtig for godkendelsen.
- Fusionen giver BRFkredit bedre adgang til at distribuere låneprodukter via Jyske Banks mere end hundrede filialer. Det styrker selskabets position på markedet for realkreditlån markant, siger hun.
Jyske Bank er Danmarks tredjestørste pengeinstitut med omkring 170.000 kunder. Banken tilbyder finansielle løsninger og investeringsrådgivning. Herudover sælger banken produkter og tjenesteydelser fra samarbejdspartnere, blandt andet realkreditlån fra BRFkredit.
BRFkredit er landets fjerdestørste realkreditinstitut med omkring 150.000 kunder. BRFkredit har aftaler med en række pengeinstitutter om salg af selskabets realkreditlån. Derudover sælger BRFkredit sine produkter gennem hovedkontoret, kørende rådgivere og via internettet.
I Danmark er der seks aktører på realkreditmarkedet og 100 aktører på bankmarkedet. Fusionen er mellem det fjerdestørste realkreditinstitut og tredjestørste pengeinstitut.
Det forventes, at både Jyske Bank og BRFkredit vil blive udpeget som systemisk vigtige finansielle institutter (SIFI). Det dækker over finansielle institutioner, som vurderes at have afgørende indvirkning på dansk økonomi, hvis de bliver økonomisk nødlidende.
