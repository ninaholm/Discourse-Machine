EU og Rusland skal drøfte Ukraine i Minsk
Lederne af EU, Ukraine, Rusland, Kasakhstan og Hviderusland mødes til forhandlinger i Minsk den 26. august.


 Den ukrainske præsident, Petro Porosjenko, siger, at lederne af EU, Ukraine, Rusland, Kasakhstan og Hviderusland mødes i Minsk den 26. august for at drøfte energi-sikkerhed og krisen i Ukraine.
- Mødet vil omhandle emner, der er relateret til implementeringen af associeringsaftalen mellem EU og Ukraine, energi-sikkerhed og en stabilisering af situationen i Donbass, hedder det i en erklæring på den ukrainske præsidents hjemmeside.
Ved mødet vil den russiske præsident, Vladimir Putin, mødes direkte med sin ukrainske kollega.
EU-Kommissionens formand, José Manuel Barroso, siger, at han har bedt EU's udenrigspolitiske chef, Catherine Ashton, om at lede en EU-delegation til Minsk. Han har samtidig inviteret den ukrainske præsident til Bruxelles i den nærmeste fremtid.
I Minsk deltager også lederne af Kasakhstan og Hviderusland, som indgår i en russisk-ledet toldunion, hedder det videre.
Rusland, der oprettede toldunionen i år, vil tillade import af fødevarer fra Hviderusland og Kasakhstan - også hvis disse er fremstillet af råvarer fra Vesten. Det sker i et forsøg på at dæmpe virkningerne af et importforbud mod fødevarer fra EU.
Tilladelsen til denne form for indirekte import af visse vestlige produkter skal modvirke massive prisstigninger på hjemlige fødevarer.
Den 7. august forbød Rusland import af kød, fisk, frugt, grøntsager og mejeriprodukter fra EU og USA, Norge, Canada og Australien i et år som gengældelse for vestlige sanktioner mod russere i forbindelse med krisen i Ukraine.
