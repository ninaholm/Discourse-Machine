Eurotopmøde skal løse strid om Grækenland



 Frankrig og Spanien opfordrer til, at eurolandenes ledere mødes umiddelbart inden starten på et EU-topmøde torsdag eftermiddag for at diskutere en finansiel redningsplan for Grækenland.
Forud for EU-topmødet har både EU-Kommissionen og Grækenland efterspurgt klare detaljer omkring en redningsplan. Eurolandene har tidligere lovet at hjælpe Grækenland med bilaterale lån, hvis det bliver nødvendigt.
Indtil nu har Tyskland afvist de græske nødråb, men med den fælles opfordring om et særligt euro-topmøde fra premierministeren for det spanske EU-formandskab, Jose Luis Rodriguez Zapatero, og Frankrigs præsident, Nicolas Sarkozy, stiger presset.
- Et møde inden Det Europæiske Råd (EU-topmødet, red.) vil være en god ting for at styrke lederskabet i eurogruppen, siger Sarkozy til nyhedsbureauet AFP.
- Eurogruppen er nødt til at hjælpe Grækenland med at komme videre, fortsætter han.
Grækenland har gjort klart, at de ikke har brug for finansiel støtte endnu. Men den græske regering har hårdt brug for at låne penge på de finansielle markeder for at betale af på gammel gæld, og her straffes landet i øjeblikket med meget høje renter.
Det græske håb er, at et tydeligt løfte om hjælp fra de øvrige eurolande kan få renterne til at falde og tilliden til den græske økonomi til at stige.
Blot en gang tidligere i historien har eurolandenes ledere været samlet til et eurotopmøde. Det skete i oktober 2008, da finanskrisen var på sit højeste. Også dengang var det Sarkozy, der som daværende EU-formand tog initiativ til mødet.                
