S og DF kræver forklaring fra minister om skat
Helt vildt, lyder det fra skatteordførere, efter at Statsrevisorerne har udtalt deres skarpest mulige kritik.


 Milliarder af skattekroner er tilsyneladende blevet svindlet ud af den danske statskasse, og som om det ikke var nok, så er Skat åbenbart fortsat med at udbetale penge til svindlerne, efter at Skat ellers var advaret om, at noget var galt.
Omkring 3,2 milliarder kroner er ifølge en rapport fra Rigsrevisionen blevet udbetalt, efter at Skat modtog en advarsel, og Skatteministeriet har slet ikke ført et tilstrækkeligt tilsyn med sin styrelse, Skat.
De informationer må skatteminister Karsten Lauritzen (V) forklare nærmere, lyder det fra både Dansk Folkeparti og Socialdemokraterne.
- Det gør bestemt et kæmpe indtryk. En så stor sag med så mange penge er man nødt til at reagere på, siger skatteordfører Dennis Flydtkjær (DF).
Han vil have ministeren i samråd om sagen.
- Noget af det nye er, at der er voldsom kritik af Skatteministeriet og deres manglende ageren, hvor de ikke har fulgt ordentligt op på rapporter og ført ordentligt tilsyn. Det skal man selvfølgelig lave om på, siger Flydtkjær.
Han vil endnu ikke tage stilling til, om sagen skal have konsekvenser for embedsmænd i Skatteministeriet. Det vil Socialdemokraternes skatteordfører, Jeppe Bruus, heller ikke. Men han deler opfattelsen af, at der er brug for mere handling.
- Det er helt vildt. Over tre milliarder er udbetalt, efter at man får alarmopkaldet om, at den er gal. Det er en skandale, og det skal der gøre noget ved.
Spørgsmål: Kan man som almindelige borger have tillid til Skat efter det her?
- Det er uundgåeligt, at der er kæmpe udfordringer i Skat. Jeg mener godt, at man kan have tillid til skat, men den tillid lider et kæmpe knæk en dag som i dag, siger Jeppe Bruus.
I den periode, svindlen har fundet sted, har der været talrige ministerudskiftninger i Skatteministeriet, og både Venstre, Socialdemokraterne, De Radikale og SF har haft det øverste ansvar.
- Det politiske ansvar, i historisk lys, er selvfølgelig kollektivt, erkender Jeppe Bruus.
