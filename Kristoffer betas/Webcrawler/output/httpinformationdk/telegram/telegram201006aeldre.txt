Ældre venter en måned på plejebolig
Ældre mennesker venter i de fleste kommuner mellem en og to måneder på at få anvist en plejebolig. Det viser tal fra 2009.


 Ældre, der står på venteliste til en plejebolig, skal i en tredjedel af de danske kommuner vente i op til 30 dage på at få anvist en bolig. Det viser tal fra Danmarks Statistik, der netop har offentliggjort ventetiderne på plejeboliger for 2009 i 97 ud af landets 98 kommuner.
De opgjorte ventetider gælder for de såkaldte generelle ventelister, hvor de ældre fravælger muligheden for at foretage et frit valg og lader kommunen vælge en plejebolig for dem.
I 29 kommuner ligger den gennemsnitlige ventetid på mellem en og to måneder, mens der i 16 kommuner er en ventetid på over 60 dage.
Endelig oplyser 20 kommuner til Danmarks Statistik, at de overhovedet ikke har nogen ventetid på den generelle venteliste.
