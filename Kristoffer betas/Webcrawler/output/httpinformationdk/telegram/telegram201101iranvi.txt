Iran viser ambassadører rundt på atomanlæg
En gruppe udvalgte vestlige diplomater får i denne weekend en rundvisning på de omstridte iranske atomanlæg.


 En gruppe særligt udvalgte ambassadører fra Det Internationale Atomenergiagentur (IAEA) bliver i denne weekend vist rundt på flere iranske atomanlæg.
Det sker på initiativ fra de iranske myndigheder, som ønsker at skabe opbakning til landets omstridte atomprogram forud for en ny runde internationale forhandlinger i næste uge.
Rundvisningen finder sted på anlægget for uranberigelse i Natanz og på tungtvandsfabrikken i Arak.
Hverken amerikanske, britiske, franske eller tyske diplomater er inviteret med, mens EU boykotter besøget med henvisning til, at det er FN's atomeksperter, der bør foretage sådanne inspektioner. 
- EU går glip af en historisk mulighed for videre samarbejde med Iran og besøg på vores fredelige atomanlæg, siger Ali Asghar Soltanieh, som er Irans repræsentant i IAEA.
Også Rusland og Kina har boykottet rundvisningen, mens hverken amerikanske, britiske, franske eller tyske diplomater er inviteret med.
FN, USA og flere vestlige lande frygter, at Iran vil bruge sit atomprogram til at udvikle atomvåben. Styret i Teheran fastholder imidlertid, at programmet udelukkende har fredelige formål.
Sidste gang, at medlemmerne af IAEA fik lov til at besigtige Irans atomanlæg, var i februar 2007.
Iran og de seks stormagter - Rusland, Kina, USA, Frankrig, Tyskland og Storbritannien - mødes på fredag i Istanbul for at fortsætte diskussionerne om det iranske atomprogram.
