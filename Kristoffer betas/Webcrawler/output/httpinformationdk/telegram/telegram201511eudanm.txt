EU til Danmark: Ikke frit valg på alle hylder ved nej
EU-landene vil på forhånd hverken sige ja eller nej til, om Danmark vil kunne få parallelaftale om Europol


 Danmark skal ikke regne med, at EU-landene er parate til at indgå en stribe parallelaftaler med Danmark, hvis folkeafstemningen den 3. december ender med et nej, skriver dr.dk.
Hvis Danmark ønsker selv at kunne vælge hvilke dele af EU's retssamarbejde, som Danmark vil deltage i, skal Danmark benytte sig af den tilvalgsordning, som er indskrevet i EU-traktaten.
Hvis Danmark vælger ikke at bruge tilvalgsordningen, må Danmark også være indstillet på, at konsekvensen er, at det "signifikant vil begrænse Danmarks deltagelse i vigtige dele af samarbejdet i Unionen".
Det fremgår af en juridisk vurdering, som EU's 28 medlemslande i fællesskab har udarbejdet, og som EU-landenes ambassadører ifølge dr.dk formelt godkendte fredag.
Det er Jeppe Kofod, det socialdemokratiske medlem af Europa-Parlamentet, der i et spørgsmål til EU's ministerråd har bedt EU-landene om at vurdere Danmarks mulighed for at indgå parallelaftaler med EU efter et eventuelt nej.
Jeppe Kofod, der selv anbefaler et ja, har direkte spurgt til muligheden for, om Danmark kan få en parallelaftale om Europol, som nej-siden ønsker.
Svaret er i første omgang udarbejdet af ministerrådets juridiske tjeneste, og derefter har generalsekretariatet i ministerrådet sendt svaret til høring hos samtlige EU-lande, herunder også Danmark.
EU-landene svarer hverken ja eller nej til, om Danmark vil kunne få en såkaldt parallelaftale om dansk deltagelse i Europol.
I svaret gør EU-landene Danmark opmærksom på, at Danmark har et retsforbehold, som betyder, at Danmark ikke kan deltage i store dele af EU's retssamarbejde.
Landene gør også opmærksom på den tilvalgsordning, som vi torsdag skal stemme om, og som kan åbne op for, at Danmark alligevel kan deltage i dele af retssamarbejdet i EU.
