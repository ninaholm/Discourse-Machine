Vulkanaske rykker mod Frankrig
Vulkanaske tvang tirsdag morgen syv spanske lufthavne til at lukke. Asken vil senere på dagen at drive mod Frankrig, men ventes ikke at lukke lufthavne der.


 Den islandske vulkanaske ventes at rykke mod nordøst tirsdag eftermiddag, så skyen vil ligge over Portugal, Spanien og det sydlige Frankrig.
Askeskyen befinder sig i stor højde og ventes ikke at påvirke franske lufthavne, lyder den seneste melding fra den europæiske flykontrol, Eurocontrol.
Tirsdag morgen lukkede syv lufthavne i Spanien på grund af asken. Alle lufthavne på De Kanariske Øer er lukket bortset fra Las Palmas. På det spanske fastland er tre lufthavne lukket i den sydligste del af landet.
I Portugal har Faro-lufthavnen i Algarve været lukket, men ventes åbnet igen tirsdag middag. Derimod er lufthavnen i Lissabon ikke berørt af askeskyen. 
Marokko blev op ad formiddagen også nødt til at lukke fem lufthavne, heriblandt Casablanca, da askeskyen drev mod det nordvestlige Afrika.
Samtidig siger Eurocontrol, at koncentrationen af aske over den nordlige del af Atlanterhavet ikke længere er så høj. Det letter flyvninger mellem Nordamerika og Europa.
