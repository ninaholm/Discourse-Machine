Fri bane til ombudsmanden for at granske Eritrea-sag
Sidste formelle sten på vejen mod en egentlig ombudsmands-undersøgelse af Eritrea-sagen er ryddet af vejen.


 Der er ikke længere noget, der kan forhindre Folketingets Ombudsmand i at gå ind i Eritrea-sagen, hvis han finder det nødvendigt.
Det står klart, efter at Folketingets Udvalg for Udlændinge og Integrationspolitik torsdag har fastslået over for ombudsmanden, at et tidligere samråd i sagen med justitsminister Mette Frederiksen (S) ikke formelt kan komme i vejen for en undersøgelse.
Det oplyser ombudsmanden til Ritzau.
Det er lidt teknisk, men de formelle regler omkring ombudsmandens arbejde kunne have forhindret en undersøgelse, hvis integrationsudvalget på samrådet havde taget stilling til Eritrea-sagens mange afstikkere.
Men det er altså ikke tilfældet, har udvalget nu understreget over for ombudsmanden i et brev.
Derfor vil ombudsmanden nu indsamle sagens akter for at tage stilling til, om der er hjørner i sagen, der fortjener at komme under lup.
Blandt de mange spørgsmål, der er rejst i sagen, er det mest omdiskuterede, om der foregik en eller anden form for politisk indblanding i Udlændingestyrelsens beslutning om at iværksætte den siden hen stærkt kritiserede landerapport om Eritrea.
Udlændingestyrelsens rapport - der lagde op til, at flere eritreere kunne sendes hjem - blev kritiseret af såvel dens oprindelige hovedforfattere samt en række af de medvirkende kilder for at fordreje citater og sågar for at være "et makværk".
Og da det kom frem, at den daværende justitsminister Karen Hækkerup (S) turnerede med udsagn om, at det var hende selv, der havde sat arbejdet med rapporten i gang, så ramte sagen for alvor landets medier.
I mellemtiden har udlændingestyrelsen valgt at se bort fra nogle af rapportens mest centrale konklusioner, og asylansøgere fra det lille afrikanske land får i dag asyl i nogenlunde samme omfang, som de plejer.
Samtidig har rapportens kritiske forfattere fået underkendt de advarsler, som Udlændingestyrelsen gav dem i det ophedede forløb omkring rapportens udarbejdelse.
