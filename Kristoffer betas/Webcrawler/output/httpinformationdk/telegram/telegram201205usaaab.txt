USA åbner for investeringer i Myanmar
USA udpeger ambassadør til Myanmar og tillader investeringer. Sanktioner bevares til der er flere fremskridt.


 USA's præsident, Barack Obama, har besluttet at åbne op for, at amerikanske virksomheder kan investere i Myanmar.
Samtidig har han udpeget en amerikansk ambassadør til Myanmar, der også er kendt som Burma. Det er over 20 år siden, at der sidst var en.
Obama siger, at lempelserne sker i håb om at belønne Myanmar for de spirende politiske reformer.
- I takt med at en jernnæve har åbnet sig i Burma, har vi strakt vores hånd ud og går nu ind i en ny fase i vort engagement for en mere demokratisk og velstående fremtid for det burmesiske folk, siger præsidenten.
Men selv om USA's regering nu giver amerikanske virksomheder lov til at arbejde i Myanmar, opretholder den en række øvrige sanktioner mod landet og mod personer med forbindelse til militærjuntaen.
USA vil heller ikke rive de økonomiske sanktioner helt i stykker, for de skal hurtigt kunne genindføres, hvis der sker tilbageskridt i Myanmar.
Såvel virksomheder som politikere i USA har opfordret Obama til at lempe på sanktionerne.
Omvendt har Myanmars oppositionsleder, Aung San Suu Kyi, advaret udlandet mod overdreven optimisme i kølvandet på de politiske forbedringer, der har fundet sted.
