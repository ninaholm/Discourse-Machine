Danmark er ude af Eurovision-konkurrencen
Danmark gik ikke videre fra semifinalen, og er derfor ikke med, når Eurovision afholdes i Wien på lørdag.


 For første gang siden 2007 kommer finalen i Eurovision til at være uden dansk deltagelse. Det står klart efter semifinalen tirsdag aften, hvor Danmark ikke var blandt de ti lande, der blev stemt videre af de europæiske tv-seere.
I 2007 var det Peter "DQ" Andersen og sangen "Drama Queen", der blev skrottet af melodi grand prix-fansne. Nu har danske Anti Social Media og sangen "The Way You Are", der er skrevet af Remee og Lars "Chief 1" Pedersen, lidt samme skæbne.
Danmark var på forhånd spået ringe chancer for at gå videre til finalen, der afholdes i Wien i Østrig.
Bookmakernes odds var dårlige, og i de forskellige fora, hvor fans diskuterer favoritter og mulige finalister, var der heller ikke megen begejstring at spore.
Ifølge DR's melodi grand prix-ekspert, Ole Tøpholm, kan en del af forklaringen på Danmarks manglende succes være, at Anti Social Media simpelthen ikke lever op til det show, tv-seerne gerne vil have anno 2015.
- Opstillingen med et band på scenen, synes mange, er kedeligt fjernsyn. Der skal ligesom ske noget mere, for det bliver for anonymt, forklarede han inden semifinalen.
Sidste gang, et band vandt Eurovision var - hvis man ikke tæller finske Lordi, som eksperten kalder for en gimmick, med - i 1997, da britiske Katrina and the Waves tog sejren.
Siden da har det været soloartister og duoer, der har vundet det europæiske melodi grand prix.
I tirsdagens semifinale, hvor Danmark deltog, var hverken Sverige, Norge eller Island med og måtte derfor ikke stemme på det danske bidrag.
Ifølge Ole Tøpholm skulle danskerne derfor sætte deres lid til landenes fagjuryer, der allerede mandag aften uddelte deres point, da semifinaledeltagerne spillede jury-prøve for fulde huse i Wiener Stadthalle.
 Men heller ikke fagjuryernes point var altså nok til at redde danskerne en finaleplads.
Ved finalen skal 27 lande konkurrere. 20 finalister går videre fra semifinalerne, mens syv lande er direkte kvalificerede.
 Det drejer sig om værtslandet Østrig samt Storbritannien, Frankrig, Italien, Tyskland, Spanien og Australien, der er inviteret med i anledning af Eurovisions 60 års jubilæum.
Finalen i Eurovision afholdes lørdag aften og bliver - selvom det er uden dansk deltagelse - sendt på DR1 klokken 21.00.
