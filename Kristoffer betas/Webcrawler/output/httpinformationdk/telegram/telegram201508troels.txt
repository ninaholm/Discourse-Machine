Troels Lund holder fast i lovet pengetank til landbrug
Regeringen viderefører planerne om pengetank på to milliarder kroner til trængte landmænd.


 Landbrugets redningsfond, som bankerne og landbruget var medunderskriver på kort før valget, overlever regeringsskiftet, skriver netmediet Finans.
Dansk Landbrugskapital bliver nemlig en del af regeringens kommende vækstudspil, bekræfter erhvervs- og vækstminister Troels Lund Poulsen (V).
- Den aftale, der blev lavet med den tidligere regering, den finansielle sektor og landbruget var en god aftale, så det kommer der en løsning på, lover Troels Lund Poulsen over for netmediet.
Hans forgænger, Henrik Sass Larsen (S), præsenterede i maj Dansk Landbrugskapital som et nyt investeringsselskab, der med to milliarder kroner - primært hentet fra pensionsbranchen - skal hjælpe de gældsplagede landmænd til at arbejde sig ud af krisen.
Da den tidligere regering præsenterede fonden understregede Venstre, at den ekstra finansiering ikke var nok til at redde det trængte landbrug.
- Jeg hilser det velkommen, at der nu tages initiativ, men det kan ikke stå alene. Hvis vi ikke hurtigt giver dansk landbrug nogle vilkår, som de udenlandske konkurrenter har, så hjælper en sådan finansiering ikke, sagde nuværende statsminister Lars Løkke Rasmussen (V) til Ritzau.
Han forklarede, at krisen i dansk landbrug stikker dybere end de finansieringsproblemer, som den nye fond vil forøge at afhjælpe.
- Dette initiativ fra regeringen forbliver virkningsløst på den lange bane, hvis ikke man ret hurtigt sørger for nogle ordentlige rammevilkår. Det vil regeringen ikke, sagde Lars Løkke Rasmussen dengang.
