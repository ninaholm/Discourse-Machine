Putin og Merkel mødes på årsdag for D-dag
Putin møder Merkel og ander vestlige ledere i Normandiet på 70-års-dagen for D-dagen.


 Ruslands præsident, Vladimir Putin, skal mødes med den tyske forbundskansler, Angela Merkel, i Frankrig fredag i forbindelse med markeringen af 70-års-dagen for D-dag i Normandiet, oplyser en talsmand for den russiske leder.
- Inden ceremonierne er der fredag morgen planlagt et møde med forbundskansler Angela Merkel, siger talsmanden, Jurij Ushakov, til nyhedsbureauet RIA Novosti.
Putin skal også mødes med Frankrigs præsident, François Hollande, og den britiske premierminister, David Cameron, men der er ikke planlagt noget møde mellem Putin og USA's præsident, Barack Obama.
Det er meningen, at Obama, der tirsdag indledte en rundrejse til flere EU-lande, skal holde en tale om forholdet mellem USA og Europa inden årsdagen for D-dagen.
Efter Polen rejser Obama videre til G7-topmøde i Bruxelles. Det er en lussing til Rusland, da det egentlig skulle have været et G8-møde - altså også med Ruslands deltagelse - og det skulle være holdt i Sotji i Rusland.
Obama får lejlighed til at hilse på Vladimir Putin på strandene i Normandiet, når en lang række ledere og kongelige markerer 70-års-dagen for den dag, hvor de allierede invaderede det nordlige Frankrig og indledte nedkæmpningen af nazisterne i Vesteuropa og i Tyskland.
Også blandt andre statsminister Helle Thorning-Schmidt og dronning Margrethe ventes til Normandiet.
