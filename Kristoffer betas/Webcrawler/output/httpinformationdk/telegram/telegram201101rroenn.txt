R vil have Rønn ud af tænkeboksen
Asyldom er ifølge R så klar, at Danmark straks skal behandle asylansøgere, der er kommet til EU via Grækenland


 Integrationsminister Birthe Rønn Hornbech (V) spilder tiden ved at gå i tænkeboks, og hun burde i stedet straks begynde at behandle sager fra asylansøgere, der er kommet til Danmark via Grækenland.
Det mener den radikale integrationsordfører, Marianne Jelved, efter en dom fredag fra Den Europæiske Menneskerettighedsdomstol. 
 Dommen gav en afghansk asylansøger medhold i, at det stred mod menneskerettighederne, da Belgien sendte ham tilbage til Grækenland, der var hans første asylland i EU.
- Birthe Rønn Hornbech har hele tiden skudt beslutningen frem til denne domsafsigelse. Nu er den kommet, og den er meget klart. Derfor er der ingen grund til, at hun går i nogen tænkeboks. 
- Hun må lige som de nabolande, vi er omgivet af, gå i gang med behandle de sager. Det gør både Sverige, Norge og England, siger Marianne Jelved.
Omkring 340 asylansøgere herhjemme har fået sat deres tvangsudsendelser til Grækenland i bero, mens menneskeretsdomstolen har behandlet sagen. 
Danmark har ønsket at sende dem retur til Grækenland, så de kan få deres sager behandlet i deres første asylland i EU efter de fælles regler i EU's Dublin-forordning.
Birthe Rønn Hornbech siger, at hun indtil videre vurderer dommen og overvejer situationen.
