Klimaminister roser Dong for at droppe kul
Dong Energy sender et vigtigt signal ved at opgive kulfyring på Avedøreværket mener Martin Lidegaard (R)


 Det glæder klima- og energiminister Martin Lidegaard (R), at Dong Energy opgiver kul på Avedøreværket ved København.
 - Det er en flot og fremsynet beslutning. Den viser, at vi i Danmark har et stort energiselskab, der går allerforrest i den grønne omstilling, siger han.
 Dong har opgivet kul, efter at Natur- og Miljøklagenævnet har nedlagt forbud mod mere kulfyring på Avedøreværket, fordi der er risiko for øget forurening, især med kviksølv.
Dong Energy omstiller til biomasse, siger koncerndirektør, Anders Eldrup.
- Vi vil for eksempel bygge to kulværker i de store byer om til biomasse. Og hvor vi tidligere har sagt, at vi går fra fire millioner ton kul årligt i 2010 til to millioner i 2015, bliver det efter alt at dømme endnu lavere, siger han til Politiken.
Omstillingen er ikke gratis, mener Martin Lidegaard.
- Det bliver en overgang dyrere for selskabet. De penge, de bruger på det, kan vi ikke bruge på andet. Men det er fremsynet at skrue endnu højere op for tempoet, siger klima- og energiministeren.
Med omstillingen falder Dongs CO2-udledning fra 11 ton årligt til under det halve. Nævnets afgørelse ramte Dong, som i maj begyndte at fyre kul i Avedøreværkets brændselskedel 2, der kun blev brugt til biomasse og naturgas.
Dongs omstilling kan ikke stå alene, mener klima- og energiministeren.
- Vi skal have gang i vindmøller, biogas og den almindelige biomasse, siger han.
Spørgsmål: - Venter der ikke en stor regning, når Danmark skal være så grøn?
- I disse dage regner vi i ministeriet ikke blot på de investeringer, der skal laves, men også hvor meget vi tjener på at gå væk fra fossile brændstoffer. Der er en regning vi spares for om fem-ti år, siger Martin Lidegaard.
Dongs beslutning sender et vigtigt signal, mener han.
