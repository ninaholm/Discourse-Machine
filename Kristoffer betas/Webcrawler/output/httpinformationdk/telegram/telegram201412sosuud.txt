Sosu-uddannelsen er populær blandt nydanskere
- Jeg synes, at uddannelsen er en god måde at blive integreret på, siger Sosu-elev fra Cameroun.


 Uddannelsen til social- og sundhedshjælper er populær blandt nydanskere. For mange er Sosu-uddannelsen en vej ind på det danske arbejdsmarked.
- Jeg synes, at uddannelsen er en god måde at blive integreret på, siger Mun Ntoh Kang til Fagbladet FOA.
Hun kom til Danmark fra Cameroun for tre år siden og går på social- og sundhedsskolen i Herlev.
Her er der elever fra fire kontinenter i hendes klasse.
Også Dona Salazar Petersen fra Filippinerne ser potentialet i uddannelsen.
- Jeg har valgt sosu-uddannelsen, fordi jeg gerne vil arbejde med ældre mennesker. Og fordi det er vigtigt for mig at være aktiv i det danske samfund, siger hun.
Selve det at uddanne sig er dog ingen garanti for at få job inden for faget, når man er indvandrer eller efterkommer.
21,4 procent af FOA's medlemmer med indvandrer- eller efterkommer baggrund fra ikke-vestlige lande er berørt af ledighed, mens det for medlemmer med dansk oprindelse er 11,2 procent, viser opgørelsen.
Siden 2008 har FOA haft en stigning på 30 procent i antallet af medlemmer, som er indvandrere og efterkommere fra ikke-vestlige lande, mens der er sket et fald i antallet af medlemmer fra Norge og Sverige.
Hver tiende af FOA's erhvervsaktive medlemmer er indvandrer eller efterkommer. De fleste stammer fra ikke-vestlige lande med Tyrkiet på førstepladsen.
Ud over social- og sundhedsfaget er det især inden for rengøring, at der er mange indvandrere og efterkommere.
