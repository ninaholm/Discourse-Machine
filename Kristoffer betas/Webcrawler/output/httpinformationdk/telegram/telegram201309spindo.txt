Spindoktor underløb S-toppen efter barselsdrama
En toprådgiver i SF gik til pressen med citater, som viste, at Socialdemokraterne slog bak om mandebarsel.


 Den interne kamp i regeringen om øremærket barsel til mænd har skabt så dyb splittelse, at centrale SF-rådgivere indsamlede gamle citater, hvor ledende socialdemokrater taler varmt for at forbedre fædres mulighed for orlov.
Jyllands-Posten skriver, at udtalelserne blev sendt til pressen for at udstille, hvordan S-toppen slog bak på løftet om øremærket barsel.
Det skete umiddelbart efter, at flere medier onsdag aften fortalte, at regeringen alligevel ikke vil indføre tre måneders øremærket barsel til fædre - som S, R og SF havde lovet før og efter valget.
Jyllands-Posten modtog dokumentet via e-mail fra skatteminister Holger K. Nielsens (SF) særlige rådgiver, Thomas Brahm. Ifølge de bagvedliggende data er dokumentet oprettet tidligt onsdag af en anden SF-ministers spindoktor.
Thomas Brahm mener ikke, at han har gjort noget forkert.
- Det her er en storm i et glas vand, skriver han i en skriftlig kommentar til Jyllands-Posten.
- Jeg har sendt en mail med en række fuldt ud offentlige citater fra både SF, RV og S for at illustrere, at det ikke kun var SF, men alle tre regeringspartier, der tidligere har støttet idéen om øremærket barsel i regeringen, skriver SF-spindoktoren.
Ifølge Jyllands-Posten udspillede der sig onsdag en hård kamp mellem de socialdemokratiske topministre Bjarne Corydon og Mette Frederiksen på den ende side og SF-formand Annette Vilhelmsen og Holger K. Nielsen på den anden.
SF'erne endte med at tabe den interne regeringskamp, der foregik i økonomiudvalget.
Regeringen valgte at skrotte planerne om øremærket barsel til mænd og i stedet gå efter at indføre en skattefri bonus på 100 kroner om dagen til de familier, hvor begge forældre holder mindst seks ugers orlov.
