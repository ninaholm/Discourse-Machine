WikiLeaks på vej med ny omfattende læk
WikiLeaks gør klar til at offentliggøre det hidtil største antal hemmelige dokumenter, oplyser organisationen.


 WikiLeaks er på vej med endnu en omfattende offentliggørelse af hemmeligstemplet materiale.
WikiLeaks nævner ikke, hvornår det vil ske, eller hvad emnet er. Men antallet af dokumenter vil være langt større end den sidste offentliggørelse, hvor knap 400.000 hemmelige dokumenter om Irak-krigen blev lagt ud til offentligt skue.
- Næste offentliggørelse er syv gange så stor som Irak-krigsloggerne. Der har været intenst pres i månedsvis, skriver WikiLeaks via Twitter.
Irak-dokumenterne er verdens hidtil største militære lækage. Inden da havde organisationen i april offentliggjort 77.000 hemmelige amerikanske dokumenter om krigen i Afghanistan.
WikiLeaks argumenterer for, at det er nødvendigt at give offentligheden adgang til de hemmelige dokumenter for at få kastet lys over, hvad der er foregået i krigene, herunder også beskyldninger om tortur.
