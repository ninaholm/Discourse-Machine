Markant fald i ankomst af migranter til Grækenland
Antallet af flygtninge og asylansøgere, der ankommer til Grækenland, er søndag styrtdykket med op mod 4000.


 Antallet af migranter og flygtninge, der ankommer til de græske øer, faldt til 155 søndag, mens 478 ankom til Athens havneby Piræus og til Kavala, oplyser den Internationale Organisation for Migration (IOM) tirsdag.
Det er langt færre end de seneste måneders hidtidige daglige gennemsnit.
- Faldet er markant taget i betragtning af, at omkring 100.000 mennesker er ankommet til Grækenland siden begyndelsen af november, hvilket svarer til et gennemsnit på 4500 daglige ankomster, siger IOM i erklæring.
Tysklands forbundskansler, Angela Merkel, siger tirsdag, at flygtningekrisen i Europa løses ved EU's ydre grænse og ikke langs Tysklands grænse til Østrig.
Merkel talte til foreningen af tyske tjenestemænd i Berlin, hvor hun også gav udtryk for nødvendigheden af, at Europa oplever en rimelig fordeling af flygtninge og migranter. Hun finder det uacceptabelt, at nogle lande siger, at det ikke er deres problem.
I den seneste tid har Tyskland og Sverige modtaget langt hovedparten af de asylansøgere, der er søgt mod nord i Europa. Og den svenske regering har tirsdag besluttet sig for at stramme reglerne for at begrænse tilstrømningen.
Omkring 1000 flygtninge og migranter er strandet ved den vigtige grænseovergang mellem Grækenland og Makedonien, fordi myndighederne nægter personer af visse nationaliteter indrejse.
- En ny humanitær situation er ved at udvikle sig i Europa, og det er nødvendigt at handle hurtigt, siger Adrian Edwards fra FN's flygtningeagentur, UNHCR, på et pressemøde i Genève.
Folk fra Syrien, Afghanistan og Irak får lov til at rejse ind i Makedonien fra Grækenland, ligesom Makedonien og Serbien tillader det. Til gengæld er der lukket for migranter fra Iran, Bangladesh og Pakistan.
Omkring 858.805 flygtninge og migranter er hidtil i år kommet til Europa ad søvejen, primært til Grækenland og Italien, mens 3548 ifølge IOM er omkommet eller savnes.
