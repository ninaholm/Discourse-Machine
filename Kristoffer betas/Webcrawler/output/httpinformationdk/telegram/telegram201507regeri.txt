Regering forhandler torsdag budget med KL
Kommuner skal spare en procent på næste års budget, siger finansminister Claus Hjort Frederiksen før KL-møde.


 Regeringen forhandler torsdag kommunernes budget for 2016 med Kommunernes Landsforening (KL), oplyser finansminister Claus Hjort Frederiksen (V).
Her kræver han, at kommunerne omprioriterer én procent af udgifterne, som årligt svarer til 2,5 milliarder kroner.
- Vi tager én procent i omprioriterings-bidrag. Det bliver udgangspunktet for de kommunale forhandlinger. Vi mødes med kommunerne senere i dag (torsdag, red.). Meningen er, at vi skal forhandle en aftale på plads, siger Claus Hjort Frederiksen.
- Det er meget vigtigt for mig, at kommunerne må forstå, at vi skal have den ene procent som et bidrag til, at vi kan smidiggøre og flytte lidt rundt på ressourcerne. I dagens Danmark kan vi jo ikke have et system, hvor alle sektorer er låst fast.
Mens kommunerne skal finde én procent, må ministerier og regioner årligt skaffe to procent. I staten strammer regeringen skruen, så uddannelse og kultur fremover også omfattes af sparekravet, påpeger han.
KLs formand, Kalundborgs borgmester, Martin Damm, (V) kritiserer, at Venstre i valgkampen lovede offentlig nulvækst, men at man ville bruge penge på sundhed, ældre og skoler.
- Nu har Venstre så dannet regering, og så skulle man da tro, at der højst ville være nulvækst. Men der er da ikke én af dem, der har sagt, at man ville køre med minusvækst, sagde Martin Damm til Ritzau onsdag.
Hjort afviser al tale om nulvækst.
- Kommunerne kan spare på administration. De bruger årligt 70 milliarder kroner på andre ting end det, man normalt kalder de varme hænders område, siger Claus Hjort Frederiksen.
Statsminister Lars Løkke Rasmussen (V) vil ikke kommentere KL's kritik og henviser til Claus Hjort.
- Jeg har en finansminister, siger han.


