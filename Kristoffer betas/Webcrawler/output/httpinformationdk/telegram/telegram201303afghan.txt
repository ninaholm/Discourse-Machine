Afghanistan destruerer områder med valmuer
Taliban beskytter opiumsvalmuer med landminer og endda snigskytter i det sydlige Afghanistan.


 Afghanistans regering vil i år ødelægge 15.000 hektar marker med opiumsvalmuer i bestræbelserne på at få kontrol over heroinsmugling, som forstærker volden og korruptionen i det krigshærgede land.
Embedsmænd i Kabul siger, at valmuerne bliver pløjet op med traktorer eller bliver jævnet med jorden af grupper af mænd, som går gennem markerne og ødelægger planterne.
Programmet gennemføres i de sydlige og vestlige provinser Kandahar, Helmand, Farah og Nimroz.
- Målet er at få ødelagt 50 procent flere opiumsvalmuer end i 2012, men allerede nu har kampagnen kostet politifolk og soldater livet, siger talsmænd for ministeriet til bekæmpelse af narkotika.
De dræbte blev blandt andet ofre for landminer, der var lagt på markerne med de lukrative afgrøder i Afghanistans mest urohærgede regioner.
- Siden kampagnen begyndte for en måned siden, er 3400 hektar blevet ødelagt. 27 politifolk, syv soldater og 73 oprørere er blevet dræbt i den forbindelse, siger en lokal embedsmand, Hamayun Faizad, der bekæmper narkotikakriminalitet.
- Fjenden bruger landminer og endda snigskytter for at ramme vort mandskab, siger han.
- Det er vores mål at ødelægge 15.000 hektar med opiumsvalmuer, lyder det også fra ministeriets talsmand, Abdul Qayum Saamer.
- Sidste år blev 10.000 hektar med valmuer ødelagt ved en vellykket indsats, tilføjer han.
Ifølge Saamer er der i Afghanistan som helhed blevet dyrket "lidt flere" opiumsvalmuer end sidste år, og det er kun 10 procent af den samlede produktion, som bliver ødelagt som led i programmet.
Afghanistan står for omkring 90 procent af verdens produktion af opium, og FN advarede sidste år om, at dyrkning af opiumsvalmuer i landet var blevet øget med 18 procent.
De bønder, der dyrker opiumsvalmuer, betaler afgifter til Taliban, og de spiller en vigtig rolle for finansieringen af de militante islamisters oprør mod forsøgene på at skabe et demokratisk Afghanistan.
Valmuerne indbringer enorme beløb til Afghanistan, som er et af verdens fattigste lande.
