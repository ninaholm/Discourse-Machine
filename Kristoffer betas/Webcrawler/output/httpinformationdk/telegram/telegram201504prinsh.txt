Prins Henrik er rejst sydpå for at komme sig
I sidste uge måtte prins Henrik melde afbud til dronningens 75-års fødselsdag. Nu er han i Sydeuropa.


 Da dronning Margrethe onsdag og torsdag i sidste uge fejrede sin 75-års fødselsdag, var prins Henrik syg af influenza og måtte melde afbud til festlighederne.
I weekenden rejste han til Sydeuropa, bekræfter kongehusets kommunikationschef, Lene Balleby, over for Ritzau.
- Prinsgemalen rejste i weekenden til Sydeuropa for at komme sig helt, efter at han har ligget i sengen i en uge, siger hun.
Da rejsen er privat, kan hun ikke oplyse, hvor længe prinsgemalen er bortrejst, og hvor i Sydeuropa han befinder sig.
Men ifølge Ekstra Bladet har han været i Venedig i Italien, hvor han ifølge avisens kilder er set gå rundt i byen.
Allerede mandag i sidste uge kom det frem, at prins Henrik var syg og derfor ikke kunne deltage i dronningens pressemøde på Fredensborg Slot.
Han havde med dronningens ord "noget, der minder om influenza", ligesom hun fortalte de fremmødte fotografer og journalister, at influenza ikke er noget, "man leger med".
Dagen efter meddelte kongehuset, at prins Henrik ikke ville deltage i fejringen af fødselsdagen.
Det betød, at dronningen måtte gå alene til gallataffel på Christiansborg Slot onsdag og overlade velkomsttalen til kronprins Frederik.
Torsdag måtte hun også undvære prinsgemalen, og det blev i stedet kronprinsparret, der kørte med på karetturen til Københavns Rådhus.
I sin tale på rådhuset sagde dronningen, at det havde været en ganske særlig oplevelse at køre gennem byen med så mange mennesker langs ruten.
- Kun savnede jeg min mand ved min side, sagde hun.
Prinsgemalens influenza blev også nævnt i flere af talerne til gallamiddagen. Blandt andet sagde statsminister Helle Thorning-Schmidt til dronningen:
- Hans Kongelige Højhed Prinsgemalen har været en solid støtte for Dem gennem livet. Som en klog rådgiver og ledsager. Han har viden, erfaring og engagement som få. Jeg vil sige prinsgemalen tak for en stor indsats for Danmark. Vi savner ham i aften.
