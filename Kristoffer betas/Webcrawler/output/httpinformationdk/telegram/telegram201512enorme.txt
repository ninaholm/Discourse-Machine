Enorme regnskyl sender Filippinerne i undtagelsestilstand
Vejret har ramt Filippinerne hårdt den seneste uge. Nu truer nye oversvømmelser i kølvandet på tyfon-dræber.


 Kraftig regn vælter lørdag ned over størstedelen af Filippinerne og truer med at forværre de voldsomme oversvømmelser, som tyfonen Melor forårsagede tidligere på ugen.
Siden tyfonen gik i land, har den kostet mindst 35 mennesker livet, og hundredtusindvis er blevet tvunget til at forlade vandfyldte boliger eller er blevet evakueret.
Præsident Benigno Aquino erklærede fredag landet i katastrofetilstand.
De omkring 100 millioner indbyggere var netop ved at komme sig efter en tyfon i oktober skabte massive oversvømmelser flere steder i det store øsamfund.
Den tropiske orkan kostede 54 mennesker livet og ødelagde den forestående rishøst for tusindvis af bønder.
På den nordlige hovedø Luzon er store landbrugsarealer dækket af vandmasser efter tyfonen Melor.
- Oversvømmelserne betyder, at der ikke er noget arbejde og ingen penge til mig, siger en 51-årig lastbilchauffør, der siden oktober har måtte undvære sin normale løn på 500 pesos (cirka 70 kroner) om dagen, til nyhedsbureauet Reuters.
Det nationale vejrinstitut advarer om op til 30 millimeter regn i timen på tre af de største øer. Samtidig tilrådes befolkningen på øerne at forberede sig på mulige evakueringer væk fra lavtliggende områder.
- Næsten hele Filippinerne oplever regn. Flere oversvømmelser er sandsynlige, siger statsmeteorolog Robert Badrina til nyhedsbureauet AFP.
- Vi forventer, at regnen topper i dag. Vejret vil begynde at blive bedre fra i morgen (søndag, red.), vurderer han.
Fredag blev næsten 10.000 mennesker evakueret fra den fattige landbrugsregion Caraga, før en ny storm fejede hen over området.
Flere steder er elektricitetsforsyningen og al telekommunikation afbrudt på grund af det flere dage lange uvejr.
Filippinerne rammes i snit af cirka 20 tyfoner om året. Mange af dem efterlader sig et spor af død og ødelæggelser. I 2013 blev landet ramt af en såkaldt supertyfon. Haiyan udslettede hele fiskersamfund, og omkring 7000 mennesker omkom.
