Ordførere til Hækkerup: Du spilder tiden
Venstre og Konservative vil have handling fra Karen Hækkerup nu i sagerne om overgreb mod børn.


 Social- og integrationsminister Karen Hækkerup (S) vil have et ekspertudvalg på banen, som skal komme med forslag til, hvordan kommunerne skal reagere for at undgå overgreb mod børn, før hun vil indkalde til politiske forhandlinger på området.
Det sker tidligst i slutningen af maj, men det er for sent, lyder det fra Venstres socialordfører, Eyvind Vesselbo.
- Det er interessant, at det pludselig går op for ministeren, at vi har disse problemer. Jeg havde hende senest i sidste uge i samråd og spurgte, hvad hun havde tænkt sig at gøre for at forebygge disse sager, og da havde hun ikke noget nyt.
- Vi kender problemerne, og vi har nogle forslag til, hvad der skal gøres. Der er brug for handling nu, siger Eyvind Vesselbo til Jyllands-Posten.
Fredag offentliggjorde Ankestyrelsen en rapport, der viser, at kommunerne har svigtet i de seneste års 10 værste sager om overgreb mod børn.
Den tidligere socialminister Benedikte Kiær (K) vil ligeledes have handling nu. Hun mener ikke, det kræver ny lovgivning. Folketinget skal bare kræve, at kommunalpolitikerne lever op til deres ansvar.
- Der behøver ikke ny lovgivning. Kommunerne skal bare følge loven og se efter de bedste eksempler ude i kommunerne, så man kan handle hurtigt. Alle skal bare i sving, siger Benedikte Kiær til Ritzau.
Karen Hækkerup holder dog fast i, at hun vil vente på eksperternes endelige dom.
- Jeg har det sådan, at når der skal laves noget om, så er vi nødt til at sørge for, at tingene kommer til at fungere.
- Det er vigtigt, at vi ikke laver en lappeløsning. Vi skal gå grundigt til værks og helt ind og have fat om nældens rod, siger hun til Ritzau.
- Vi kan ikke gå ind og forhandle om tingene, før vi præcist ved, hvad der skal laves om. Området har sejlet i mange år, og det tager desværre lidt tid at rette op på, siger hun.
