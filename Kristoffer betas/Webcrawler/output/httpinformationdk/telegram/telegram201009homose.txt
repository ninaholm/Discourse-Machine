Homoseksuelle par skal velsignes i kirken
Bøsser og lesbiske par skal kunne velsignes i folkekirken ved et autoriseret ritual. Det foreslår flertallet i kirkeministerens udvalg om homoseksuelle vielser


 Folkekirken skal kunne velsigne bøsser og lesbiske som par ved en kirkelig velsignelse efter et autoriseret ritual.
Det anbefaler ni af tolv medlemmer af dét udvalg, som kirkeminister Birthe Rønn Hornbech (V) nedsatte i april om folkekirken og registreret partnerskab.
Udvalget skulle besvare, om folkekirken fortsat skal kunne vie ægtepar eller overlade det til rådhuset, om homoseksuelle skal vies af en præst foran alteret, og hvordan præster skal kunne afvise at vie homoseksuelle.
En kirkelig velsignelse sidestiller ifølge udvalget et borgerligt indgået ægteskab, fordi registrerede partnere kan kræve, at velsignelsen sker i deres sognekirke, og at der siden udstedes en attest for den kirkelige velsignelse.
Udvalget er dog splittet om homoseksuelle vielser i kirken. Det støtter formanden, Københavns Biskop Peter Skov-Jakobsen, samt fem andre medlemmer, mens det afvises af seks andre medlemmer blandt andre biskop Kresten Drejergaard og Folketingets forhenværende formand Christian Mejdahl (V).
Præster i folkekirken kan ikke tvinges til at vie homoseksuelle par. Præster, som finder homoseksuelle vielser forkerte ifølge Bibelen, kan fritages ligesom præster, som nu afviser at vie fraskilte personer. 
Udvalgets rapport er sendt i høring til præster og menighedsråd indtil den 17. december i år.
Kirkeministeren roser udvalgets arbejde med at beskrive folkekirkens forskellige holdninger til homoseksuelle vielser.
Rapporten betyder, "at der kan føres en bred folkekirkelig og politisk debat om, hvordan folkekirken skal forholde sig til de spørgsmål, som er behandlet i rapporten", siger Birthe Rønn Hornbech i en skriftlig kommentar.

