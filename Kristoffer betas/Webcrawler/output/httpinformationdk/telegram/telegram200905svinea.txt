Svineaflivning udløser sammenstød i Kairo



 Det kom i dag til sammenstød i Egyptens hovedstad, Kairo, mellem politiet og svineopdrættere, som forsøgte at forhindre, at deres dyr blev ført væk til aflivning, rapporterer vidner. 
 Mellem 300 og 400 indbyggere i et Kairo-distrikt smed sten og flasker imod politiet, der kom til stedet for at hente svin til tvangsaflivning.
 Politiet svarede igen ved at skyde med gummikugler og tåregasgranater.
 Egyptens sundhedsministerium har givet ordre til, at alle Egyptens svin skal aflives. Begrundelsen var i første omgang H1N1-influenzaen, som også er kaldt svineinfluenza.
 Men siden har talsmænd forklaret, at svinene skal aflives af hensyn til den generelle sundhedstilstand.
 Der menes at være mellem 250.000 og 300.000 svin i Egypten, og det er kristne koptere, et mindretal i det muslimske land, der holder grisene. Det sker ofte i fattige områder i Kairo på skraldepladser.
 Masseaflivningen begyndte i går, selv om Verdenssundhedsorganistionen WHO har erklæret, at der ikke er beviser for, at dyr overfører influenzaen til mennesker.
 Der er ikke registreret H1N1-tilfælde i Egypten.
