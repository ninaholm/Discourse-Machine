Frustrerede oprørere: Vesten skal angribe
Vi risikerer en massakre på det libyske folk, siger oprørsstyrker, der taler om vestlig militær intervention.


 Frustrationen breder sig blandt oprørslederne i Libyen, mens eneherskeren Gaddafi graver sig ned i hovedstaden Tripoli, og oprøret mister momentum.
Derfor lufter de prodemokratiske rebeller nu muligheden for, at vestlige styrker under FN-banner sætter flyangreb ind mod regeringstropper, der stadig støtter diktatoren.
Det skriver New York Times.
Avisen har talt med flere kilder, som mener, at militær indgriben fra omverdenen kan komme på tale.
- Hvis det er med FN, er det ikke en udenlandsk intervention, siger Abdel-Hafidh Ghoga, talsmand for "revolutionsrådet", der består af advokater, dommere, akademikere og andre prominente figurer.
Men vestlige flyangreb kan risikere at skade kampen mod Gaddafi, som kan mele sin egen PR-kage og hævde, at Vesten vil besætte Libyen, skriver avisen.
Omvendt kan en humanitær undtagelsestilstand gøre indgriben livsnødvendigt, lyder det fra libyske rækker.
- Hvis han falder uden intervention, så er jeg glad, siger en højerestående medlem af revolutionsrådet.
- Men hvis han har tænkt sig at begå en massakre, så er prioriteten at redde mit folk, tilføjer han.
FN's Sikkerhedsråd har allerede vedtaget sanktioner mod Gaddafi-klanen, men der er kun spinkel udsigt til en international militær operation under blå baretter. Rusland og Kina stiller sig på bagbenene.
