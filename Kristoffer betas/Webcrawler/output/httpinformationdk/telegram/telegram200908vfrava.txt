V fravælger DF



 De to regeringspartiers vælgere fravælger massivt Dansk Folkeparti som en mulig regeringspartner. Ifølge en meningsmåling Catinét har lavet for Ritzau ønsker ikke blot kun 20,1 procent af samtlige vælgere, at Dansk Folkeparti kommer i regering. Synspunktet har heller ingen opbakning blandt Venstre og de konservatives vælgere.
 Venstres politiske ordfører, Peter Christensen, mener, at tallene afslører en tilfredshed med den nuværende VK-regering.
 - Vores vælgere siger vel nej ud fra, at det fungerer. Men det er jo et uaktuelt spørgsmål, da vi går til valg på en fortsættelse af VK-regeringen. Så det spiller ingen rolle, hvad vælgerne og Venstres vælgere mener om regeringssammensætningen, siger Peter Christensen. 
 Kun 24,3 procent af de Konservatives vælgere synes, at det er en god idé, at Dansk Folkeparti kommer i regering, mens det tilsvarende tal er 21,7 procent for Venstre. Mens 66,8 procent af de Konservatives vælgere siger nej - og 8,9 procent svarer ved ikke - så er modstanden dog ikke lige så stor i Venstre. Her svarer 57,4 procent nej, mens hele 20,8 procent er uafklarede om spørgsmålet.
 I alt takker 69,7 procent af alle vælgere nej, mens 10,2 procent svarer ved ikke. 
 Diskussionen om Dansk Folkepartis regeringsdeltagelse er atter blevet aktuel, efter at justitsminister Brian Mikkelsen (K) tidligere på ugen åbnede døren på klem for en eventuel VKO-regering. Selv om statsminister Lars Løkke Rasmussen (V) stadig har "svært" ved at se en sådan regeringsdeltagelse, så bruger han ikke længere udtrykket "aldrig". 
 Dansk Folkepartis formand, Pia Kjærsgaard, har kvitteret ved at konstatere, at "katten er ude af sækken", samtidig med, at hun har opstillet to krav, der skal være opfyldt: Vælgerne skal ønske det, og indflydelsen skal være større i regering end uden for.  
 Undersøgelsen blev gennemført via Internettet med 1030 personer over 18 år i dagene mellem den 6. og 8. august 2009. Den statistiske usikkerhed er +/- 2,7 procent. 
