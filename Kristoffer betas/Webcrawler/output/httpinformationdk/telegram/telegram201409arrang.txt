Arrangør efterlyser imamer til demonstration mod IS
Arrangør af demonstration i Aarhus mod IS har trods flere forsøg ikke kunnet få imamer til at deltage.


 - Det ville sende et meget stærkt signal, hvis imamerne var med.
Sådan lyder det fra arrangøren af lørdagens demonstration mod den islamistiske oprørsgruppe Islamisk Stat (IS) i Aarhus, Mohammad Sabah Ahmad, der indtil videre uden held har forsøgt at få lokale imamer til at stille op og deltage i demonstrationen.
- Jeg har kontaktet tre af de mest fremtrædende imamer i Aarhus, og de har alle sammen takket pænt nej til at komme, blandt andet fordi de er bange for at træde andre over tæerne i offentligheden, siger Mohammad Sabah Ahmad.
- Det ville være en stærkere demonstration, hvis imamerne dukker op og holder en tale og siger klart, at vi tager dybt afstand fra Islamisk Stat, og at de ikke repræsenterer os som muslimer, siger han.
Han understreger, at han også har kontaktet andre imamer fra andre steder i landet, men at de heller ikke vil deltage.
- De siger, at de allerede har taget afstand i offentligheden, og at de derfor har gjort deres arbejde, siger Mohammad Sabah Ahmad.
Demonstrationen finder efter planen sted lørdag klokken 14 på Rådhuspladsen i Aarhus. Mohammad Sabah Ahmad regner med et stort fremmøde.
Der er 371, der har tilmeldt sig demonstrationen via Facebook, og derudover er der "rigtig, rigtig mange", der har meldt deres ankomst på anden vis.
- Der er også mange, der har fortalt mig, at de ikke tør trykke "deltager" på Facebook af frygt for repressalier, men at de kommer alligevel, siger han.
Lørdag danner også København ramme om en demonstration mod IS. Her oplever arrangørerne ingen frygt for at deltage, siger medarrangør Zubair Hussain fredag til Information.
