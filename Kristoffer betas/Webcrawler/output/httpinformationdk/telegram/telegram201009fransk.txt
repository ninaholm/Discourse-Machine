Fransk minister havnet i Facebook-klemme
Frankrigs minister for indvandring har ændret bryllupsplaner, fordi Facebook-brugere planlagde protestaktion.


 Frankrigs indvandringsminister har ændret datoen for sit kommende bryllup, fordi en række Facebook-brugere planlagde en protestaktion ved ceremonien i protest mod udvisningerne af romaer. 
Ministeren, den 52-årige Eric Besson, besluttede at ændre planerne for sit bryllup den 16. september i Paris med den 24-årige kunststuderende Yasmine Tordjman, da det søndag stod klart, at op mod 1000 brugere af det sociale medie Facebook havde aftalt at skabe kaos ved brylluppet i protest mod regeringens politik. 
- Der bør være en kinesisk mur mellem ens offentlige liv og det private. Den er blevet massivt overskredet, siger Besson og tilføjer, at han ikke vil have, at hans børn, hans nye kone og hans ekskone skal lide under de politiske valg, han har truffet. 
Titusindevis af demonstranter var lørdag på gaden i Paris og mange andre franske byer, da landets fagforeninger lørdag indledte en uge med protestaktioner for at tilkendegive deres modstand mod præsident Nicolas Sarkozys pensionsreformer.
Samtidig demonstrerer fagforeningerne og menneskerettighedsgrupper mod nye sikkerhedslove og udvisningerne af tusindvis af romaer, også kendt som sigøjnere, til Østeuropa. 
Udvisningerne af romaerne bliver af kritikere kaldt et forsøg på at få afledt opmærksomheden fra de upopulære pensionsreformer og sociale nedskæringer. Regeringen siger derimod, at udvisningerne er nødvendige som led i bekæmpelse af kriminalitet.
En landsomfattende strejke er varslet til tirsdag mod pensionsreformerne, som blandt andet vil medføre, at pensionsalderen hæves fra 60 til 62 år. 
