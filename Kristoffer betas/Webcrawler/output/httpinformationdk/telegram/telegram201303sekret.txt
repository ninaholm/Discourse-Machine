Sekretær: Lund sagde noget om Kinnocks seksualitet
Hukommelsen var svag hos embedsmand, der dog kunne huske, at ministeren sagde "noget" om Kinnocks seksualitet.


 Det gjorde tilsyneladende ikke større indtryk på ministersekretær Morten Jensen, at han i september 2010 fik yderst private oplysninger om hans ministers politiske modstanders mands seksualitet.
I hvert fald har han svært ved at erindre ret meget om den ordveksling, der fandt sted, da han sammen med sin ministersekretærkollega Anne Simonsen blev bedt om at finde en stribe skatteafgørelser frem til daværende skatteminister Troels Lund Poulsen (V).
- Som en sidesætning, mens vi var derinde (på ministerens kontor, red.) fik jeg oplysninger om Stephen Kinnock. Det var oplysninger om hans eventuelle seksualitet, forklarer Morten Jensen til Skattesagskommissionen tirsdag.
- Sagde han noget om, at Stephen Kinnock var homoseksuel eller biseksuel? spørger kommissionens udspørger Lars Kjeldsen.
- Det var noget i den retning.
- Det lyder lidt mærkeligt, ministeren giver jer afgørelsen og siger: I øvrigt så er han bøsse, indvender Kjeldsen.
- Jeg erindrer ikke den nærmere sammenhæng, lyder Morten Jensens svar.
Skattesagen gik i det hele taget relativt upåagtet hen over Morten Jensen, der ellers tiltrådte sin højt placerede stilling blot en dag før, dagbladet BT offentliggjorde den første artikel om Thorning-parrets skat.
I hvert fald havde han "ikke konkret viden" eller "ingen erindring" om de fleste af de ting, kommissionen gerne ville vide.
Heller ikke hans kollega ministersekretær Anne Simonsen huskede ret meget af forløbet, da hun vidnede for kommissionen tidligere tirsdag.
Men de forklarer begge, at de fik overbragt rygtet om Kinnocks påståede seksuelle præferencer af ministeren i forbindelse med, at han bad dem finde de afgørelser frem, som Skat København havde støttet sig.til, da de afgjorde, at Kinnock ikke skulle betale skat i Danmark.
Kommissionen undrer sig tilsyneladende over, at ministeren og hans særlige rådgiver Peter Arnfeldt havde brug for så detaljerede juridiske oplysninger, som de to ministersekretærer blev bedt fremskaffe.
- Det er 130 sider udskrift fra Karnov, ligningsvejledningen, tre skatteafgørelser og et notat til ministeren, påpeger Lars Kjeldsen.
Begge ministersektærer medgiver, at det ikke var hverdagskost, at ministeren og hans rådgiver bad om den type dokumenter.
- I en række tilfælde er jeg blevet bedt om at finde supplerende materiale til ministeren. Jeg husker ikke hvilket materiale, forklarer Morten Jensen
