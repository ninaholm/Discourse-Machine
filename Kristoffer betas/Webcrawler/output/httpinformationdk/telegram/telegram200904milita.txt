Militær operation i det nordlige Pakistan



 Pakistanske soldater har indledt en operation i den nordvestlige by Buner, hvor Taliban for nylig har forsøgt at udvide deres kontrol, siger en ledende militær talsmand, general Athar Abbas.
 - Militærets operation blev indledt klokken 12 i dag (dansk tid). Hæren og soldater fra grænsekorpset er gået ind i Buner, siger han. 
 Størstedelen af talibanoprørerne forlod for få dage siden Buner-distriktet blot 100 kilometer fra hovedstaden, Islamabad, og trak sig tilbage til deres højborg i Swat-dalen.
 Den pakistanske regering har efter pres fra Taliban indført islamisk sharialovgivning i området i håb om, at det kan være med til at inddæmme oprøret. Men kritikere mener, at regeringens indrømmelse blot vil give ekstremisterne mere blod på tanden. 
 Op mod en million mennesker er fordrevet i deres hjem i det nordvestlige Pakistan, hvor militante grupper udnytter lokale stridigheder og udbredt utilfredshed med leveforholdene, siger nødhjælpsorganisationer og lokale politikere.
 Embedsmænd fra Pakistans Nordvest Grænse Provins appellerede om international hjælp til området ved et møde i Geneve i dag.
 FN vurderer, at omkring 600.000 mennesker har behov for fødevarehjælp i området, siger Emilia Casella fra FN's Verdens Fødevareprogram.

