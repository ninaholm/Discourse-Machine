Det går hurtigt med at få solgt lejligheden
Det går hurtigere og hurtigere med at få solgt lejligheden. Salgstiderne nærmer sig en ni år gammel rekord.


 Skiltet med "Til salg" i ejerlejlighedens vindue når ikke at falme. Der er nemlig kommet godt gang i salget af lejligheder - og de er simpelthen til salg i kortere tid. Alt tegner nu til, at salgstiden for solgte ejerlejligheder i 2013 bliver markant lavere end årene før.
Det viser en opgørelse fra ejendomsmæglerkæden Home.
- Vi ser oftere flere købere til samme lejlighed, og flere lejligheder bliver solgt til eller tæt på prisen, siger Mads Ellegaard, relationschef i Home.
At lejlighederne bliver solgt hurtigere viser sig også ved, at sælgerne får en bedre pris og må give mindre afslag i slutforhandlingen end tidligere.
- Afslaget er mere end halveret siden 2009. I 2009 måtte sælger give 10 procent i snit, nu er afslaget på mindre end fem procent, siger Mads Ellegaard om undersøgelsen.
Fra Home lyder en forklaring på hurtige salg, at der fortsat er få lejligheder på markedet at vælge imellem. Samtidig er danskernes optimisme på boligmarkedet steget markant.
I år er den gennemsnitlige salgstid til dato 109 dage. Årsrekorden finder vi tilbage i 2004 med 105 dage. Til sammenligning tog det i snit 171 dage at sælge lejligheden i 2009.
Siden nytår er der på landsplan kommet 17 procent flere lejligheder til salg. Især i København har sælgerne fået blod på tanden med 50 procent flere ejerlejligheder siden nytår. Men der er fortsat 65 procent færre end, da der var flest i 2006.
- Et godt og hurtigt salg kræver fortsat den rigtige udbudspris. Hvis prisen bliver sat for højt, så sker der ingenting. Køberne bliver væk, men når prisen er rigtig, så går salget altså hurtigere, end vi har set de seneste 10 år, siger Mads Ellegaard.
