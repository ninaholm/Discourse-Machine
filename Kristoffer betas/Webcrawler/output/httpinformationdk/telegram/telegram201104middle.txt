Middleton hastekonfirmeret inden vielse
Kate Middleton er blevet hastekonfirmeret, så at hun kan være medlem af Den engelske Kirke inden sit bryllup.


 Den kommende royale brud Kate Middleton er blevet konfirmeret af Den engelske Kirke forud for hendes vielse til Storbritanniens prins William senere på måneden. Det oplyser prinsens kontor.
Ceremonien, der blev forestået af biskoppen af London, Richard Chartres, fandt sted 10. marts, oplyser en talskvinde for St. James' Palace.
Ved konfirmationen var den 29-årige Middleton ledsaget af sin kommende mand.
- Catherine Middleton blev konfirmeret af biskoppen af London ved en privat gudstjeneste på St. James' Palace, hvor hendes familie og prins William deltog, forklarer talskvinden.
- Miss Middleton, som allerede var døbt, besluttede at blive konfirmeret som led i forberedelserne til sit bryllup, fortæller talskvinden videre.
Prins William selv blev konfirmeret af Chartres ved en ceremoni på Windsor Castle, vest for London, i marts 1997, da han var 14 år.
Den engelske Kirke og kongefamilien i Storbritannien har været tæt knyttet sammen siden kong Henrik VIII brød med paven i Rom og katolicismen i det 16. århundrede og erklærede sig selv overhoved for Den engelske Kirke.
