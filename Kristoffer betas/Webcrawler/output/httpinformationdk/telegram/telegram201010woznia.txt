Wozniacki vinder sin femte titel i år
Caroline Wozniacki vinder finalen i WTA-turneringen Pan Pacific Open i Tokyo over Elena Dementjeva med cifrene 1-6, 6-2, 6-3.


 Caroline Wozniacki tog tidlig lørdag morgen dansk tid sin femte WTA-titel i år, da hun nedkæmpede russiske Elena Dementjeva i finalen i WTA-turneringen Pan Pacific Open i Tokyo med cifrene 1-6, 6-2, 6-3.
Dermed kan danskeren ved at spille sig i kvartfinalen i næste uges WTA-turnering i Beijing for første gang nogen sinde nå helt til tops på verdensranglisten.
Det var der ellers ikke meget, som tydede på efter første sæt i finalen i Tokyo. 
Elena Dementjeva snuppede sættet med 6-1 på blot en halv times tid og uden større modstand fra Caroline Wozniacki.
Men Wozniacki beviste igen, at hun er en stor fighter. Hun fik rettet spillet til fra begyndelsen af andet sæt, som hun vandt sikkert 6-2.
Danskeren fortsatte det fornemme comeback i tredje og afgørende sæt, hvor hun nedkæmpede Dementieva, der meget sigende sluttede af med en dobbeltfejl på Wozniackis første matchbold ved stillingen 5-3 og 40-15 til danskeren. 
Med sejren levede Caroline Wozniacki fornemt op til topseedningen, og hun befæster sin plads som nummer to i verden, hvor hun altså allerede i næste uge kan spille sig forbi den skadede amerikaner Serena Williams, der i øjeblikket indtager førstepladsen.
Caroline Wozniackis stærke comeback mod Dementieva - nummer 10 på verdensranglisten - bliver ikke mindre imponerende af, at hun i semifinalen var ude i en tre timer lang og opslidende kamp mod Victoria Azarenka fra Hviderusland.
Sejren i Tokyo bringer den 20-årige danskers samlede høst op på 11 WTA-turneringssejre. 
Samtidig bragte hun sig også foran i det indbyrdes regnskab med Dementieva, som tidligere har voldt Caroline Wozniacki store problemer. De to har nu mødt hinanden syv gange med dansk sejr i de fire. 
