Mand i Kansas skyder og dræber tre og sårer 14
Gerningsmand fra skudangreb på fabrik blev skudt og dræbt af politifolk, efter at han havde skudt løs i fabrik


 En bevæbnet mand skød og dræbte tre mennesker og sårede 14 andre på en fabrik i Kansas i det seneste masseskyderi i USA.
Politiet siger, at en politimand har reddet "mange, mange liv", da han som den første ankom til fabrikken og skød og dræbte gerningsmanden.
 - Det var en skrækkelig situation siger sherif T. Walton i amtet Harvey i Kansas.
Han siger, at gerningsmanden var ansat på fabrikken, og at myndighederne har fået en del oplysninger om, hvad der skulle have fået manden til at gå amok med skydevåben, men han oplyste ingen detaljer.
Ifølge Walton åbnede den bevæbnede mand først ild mod to bilister fra sin bil. Han stjal en pickup fra det ene af sine ofre og kørte til fabrikken, som producerer græsslåmaskiner.
Her skød han en kvinde på parkeringspladsen med et automatgevær og gik derefter ind på fabriksområdet, hvor de ansatte hurtigt begyndte at løbe for at redde livet.
- Nogle råbte "Løb, løb, der bliver skudt," siger et øjenvidne.
Lokale medier identificerer gerningsmanden som den 38-årige Cedric Ford, som var maler på fabrikken, og som havde lagt billeder af sig selv bevæbnet med et gevær ud på Facebook.
- Jeg ved ikke, om han fortsat arbejdede der, eller hvor lang tid han havde været ansat, siger Walton til The Wichita Eagle.
De første meldinger om skyderi indløb til politiet fra vidner, der fortalte, at en mand skød mod mennesker fra sin bil i byen Newtown.
Efterfølgende blev der meldt om en mand, som var skudt i benet på en strækning mellem Newtown og Hesston.
Skuddramaet fandt sted kort efter klokken 17 torsdag lokal tid.
Et vidne siger, at gerningsmanden var bevæbnet med et AK-47-automatgevær og et andet skydevåben.
