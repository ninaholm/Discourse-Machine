Afghanistan løslader talibanfanger
Som led i en fredsaftale, der skal sikre, at talibanbevægelsens fodsoldater skifter side, er 14 formodede talibanfanger blevet løsladt i Afghanistan.


 14 formodede talibanfanger er blevet løsladt fra afghanske fængsler. Det sker, efter at de har fået gennemgået deres sager som led i en fredsaftale, der skal få talibanbevægelsens fodsoldater til at skifte side.
12 fanger er blevet løsladt fra et amerikansk fængsel på Bagram-basen, mens to andre blev løsladt fra afghanskkontrollerede fængsler, siger en afghansk embedsmand.
Løsladelserne er et resultat af en fredsjirga, en fredsforsamling, blandt afghanske klanledere tidligere på måneden.
Fredsjirgaen godkendte den gang en plan fra Afghanistans præsident, Hamid Karzai, om at lave fredsaftaler med moderate medlemmer af talibanbevægelsen.
Taliban har bekæmpet de udenlandske styrker og Afghanistans regering, siden bevægelsen blev væltet efter den amerikanskledede invasion af landet i 2001.
