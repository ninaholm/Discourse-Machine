Irans steningsdømte kvinde skal piskes
Iransk kvinde, der blev dømt til døden ved stening, er også blevet idømt 99 piskeslag.


 Sakineh Mohammadi-Ashtiani, en iransk kvinde, der er dømt til døden ved stening for utroskab, er også blevet idømt 99 piskeslag, fordi hun er blevet fotograferet uden tørklæde, siger hendes søn.
I et interview, der er blevet offentliggjort af det franske magasin La Regle du Jeu, siger kvindens søn, Sajjad, at han har hørt om straffen med pis fra løsladte fanger. Han har fået bekræftet oplysningerne af en dommer, som henviser til, at kvinden har optrådt uanstændigt ved at lade sig fotografere af en britisk avis uden at bære tørklæde.
Den britiske avis The Times bragte den 28. august et foto af kvinden uden tørklæde, men den 3. september blev det oplyst, at fotoet ikke var af Sakineh Mohammadi-Ashtiani.
- Fotografiet var helt klart ikke af min mor, siger Sajjad.
Den 43-årige Mohammadi-Ashtiani, der er mor til to, blev dømt til døden ved stening for et udenomsægteskabeligt forhold. Hendes sag har ført til internationale protester. 
Teheran har midlertidigt suspenderet dødsstraffen.
