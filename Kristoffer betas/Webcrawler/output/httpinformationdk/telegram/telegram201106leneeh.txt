Lene E. håber på justeret Libyen-indsats
Udenrigsministeren håber på mere ro i Libyen, når Danmarks strategi skal genforhandles efter sommer.


 Muammar Gaddafis dage i Libyen er ved at være talte.
 Det sagde udenrigsminister Lene Espersen (K) onsdag, da hun sammen med flere andre danske politikere besøgte den oprørskontrollerede by Benghazi i det østlige Libyen og erklærede dansk opbakning til de libyske oprøreres Nationale Overgangsråd, TNC.
Om det så betyder, at situationen i Libyen er ændret markant til det mere fredelige, når Danmark i løbet af sommeren skal fastlægge en ny strategi, vil hun dog ikke sige endnu.
 - Det kan jeg ikke forudsige, men vi vil følge udviklingen på jorden i Libyen og tilpasse strategien efter de nye udfordringer, der måtte komme, siger hun forud for et møde i Folketingets Udenrigspolitiske Nævn torsdag, og hun tilføjer.
- Jeg synes, at vi er kommet meget langt i forhold til den plan, vi havde lagt for de første tre måneder, og derfor tror jeg også, at der er enighed i kredsen om at se på, om der er steder, hvor vi kan justere på tingene.
Om det så betyder en reduktion, eller om Danmark fortsat skal have fire F16 fly på vingerne over Libyen, vil hun ikke forudsige endnu.
- Det har vi ikke taget stilling til. Indtil videre har stemningen været, at Danmark fortsætter som hidtil. Så vil vi håbe på, at det der har været målet fra starten, nemlig at få etableret en våbenhvile, som vil være til gavn for den libyske befolkning, det kan lade sig gøre, siger hun.
Lene Espersen oplyser, at regeringen er i gang med en revision af Libyen-strategien, og at der efter sommer - sandsynligvis i august - skal fastlægges en ny fremadrettet strategi.
- Jeg har tilkendegivet over for forligsordførerne, at de får en status på, hvordan det går med de mange initiativer, vi ønsker at sætte i søen. Og så får de mulighed for at læse den status igennem i løbet af juli måned, siger udenrigsministeren.
- Så forventer jeg, at vi efter sommerferien kan tage fat og få lavet en ny Libyen-strategi. Men det afhænger selvfølgelig af, hvordan det kommer til at gå både med den militære kampagne, men også med de mange andre udfordringer, der er i Libyen, siger hun.
