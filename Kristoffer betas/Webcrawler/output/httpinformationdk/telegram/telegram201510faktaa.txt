FAKTA: Aktiehandler gav Parken-ledelse fængselsdom
Tidligere Parken-topfolk er kendt skyldige i kursmanipulation i en periode fra 13. august til 24. oktober 2008


 De to tidligere Parken-topfolk Flemming Østergaard og Jørgen Glistrup blev 8. september 2015 kendt skyldige i kursmanipulation under særligt skærpende omstændigheder.
* Retten frifandt samtlige de tiltalte for tiltalen vedrørende perioden 12. november 2007 til 1. august 2008.
* For perioden 13. august 2008 til 24. oktober 2008 var der rejst tiltale for kursmanipulation under særligt skærpende omstændigheder og medvirken hertil med videre i forbindelse med 49 enkeltstående købsordrer afgivet på fondsbørsen.
 * Retten fandt Parken Sport & Entertainment A/S og den tidligere direktør, Jørgen Glistrup, skyldig i kursmanipulation under særligt skærpende omstændigheder vedrørende 32 af disse købsordrer.
* Retten fandt det således bevist, at disse købsordrer - der var egnede til at påvirke kursen i en retning, der afveg fra værdien i markedet - var udtryk for urigtige eller vildledende signaler om efterspørgslen efter eller kursen på Parken-aktien, og sikrede, at kursen på Parken-aktien lå på et unormalt eller kunstigt niveau.
* Den tidligere bestyrelsesformand, Flemming Østergaard, blev fundet skyldig i kursmanipulation under særligt skærpende omstændigheder for så vidt angik 15 ud af de 32 købsordrer.
Kilde: Københavns Byret
