Nyt krisetopmøde på vej i eurozonen
EU-præsident overvejer at indkalde til eurotopmøde i et forsøg på at stoppe gældskrisen.


 EU's præsident, Herman Van Rompuy, overvejer at indkalde eurolandenes stats- og regeringschefer til et krisetopmøde på fredag.
Det fortæller diplomater i Bruxelles, mens EU-landenes og eurozonens finansministre er ved at afslutte et to-dages møde, som er blevet overskygget af gældskrisens buldren gennem Europa.
Herman Van Rompuy åbner også selv døren på klem for et krisetopmøde efter et møde med Spaniens premierminister, José Luis Zapatero, i Madrid.
- Der er ikke truffet nogen beslutning om et topmøde i eurozonen, men det kan ikke udelukkes, siger Van Rompuy ifølge AFP.
Eurolandene kæmper fortsat med at blive enige om en ny hjælpepakke til Grækenland, som ellers styrer direkte mod en statsbankerot.
Selvom alle er enige om, at Grækenland har behov for nye milliardlån, så er det endnu ikke lykkedes at finde en brugbar model, der også kan få private banker til at medvirke i en ny hjælpepakke.
Behovet for at finde en hurtig løsning er dog blevet større, efter at finansmarkederne de seneste dage har rettet fokus mod Italien og Spanien og gjort låneomkostningerne for de to lande langt højere.
Mens EU og eurozonen tidligere har udstedt milliardlån til Grækenland, Irland og Portugal, så vil et økonomisk kollaps i Italien eller Spanien være nærmest umuligt at håndtere på grund af landenes størrelse.
