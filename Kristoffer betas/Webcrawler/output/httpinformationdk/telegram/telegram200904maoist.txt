Maoister i Indien frigiver passagerer



 Maoistiske oprørere i Indien kaprede i dag et tog med op mod 500 passagerer, men alle blev senere frigivet, oplyser politiet.
 Kapringen fandt sted i den urolige delstat Jharkhand dagen før anden runde af det indiske parlamentsvalg.
 - Toget er frigivet af maoisterne. Alle passagererne er i sikkerhed, siger en talsmand for politiet.
 Maoisterne siger, de kæmper for de jordløse landarbejdere og fattige bønder. De venstreorienterede oprørere har under valgkampen optrappet deres aktioner i det centrale og østlige Indien.
 Ifølge politiet havde maoisterne taget mellem 300 og 500 passagerer som gidsler.
