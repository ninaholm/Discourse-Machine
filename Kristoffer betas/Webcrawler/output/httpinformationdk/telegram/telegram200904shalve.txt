S vil halvere antallet af kampfly



 Skrot eller sælg halvdelen af flyvevåbnets F-16-flyflåde. Det foreslår Socialdemokraternes forsvarsordfører, John Dyrby Paulsen, inden forhandlingerne om et nyt forsvarsforlig.
 - Vi har i dag 48 operative F-16 fly. Det er et antal, man besluttede sig for under den kolde krig i 80'erne. Men i dag er trussels-scenarierne nogle helt andre, og vi har slet ikke brug for så mange kampfly, siger John Dyrby Paulsen til DR Nyheder.
 Han understreger dog, at de sparede penge ved at skille sig af med 24 fly skal tilfalde forsvaret selv.
- Der er god brug for pengene i forsvaret - men det er ikke kampfly, der står i første række som det, vi har mest brug for, siger han.
 Venstres forsvarspolitiske ordfører, Karsten Nonbo, afviser det socialdemokratiske forslag.
 - Det vil være meget dårlig timing at skære ned i F-16-flåden netop nu. Inden for få år skal vi til at investere i nye kampfly, og hvis vi fra start møder op med en nedskåret flyflåde på 24 i stedet for 48 fly, så vil vi få de nye fly til en helt anden - og formentlig højere - pris, end hvis vi foreløbig bevarer flåden på 48 fly, siger Karsten Nonbo.
 Blandt de opgaver, F-16-flyene i dag løser, er afvisningsberedskab, rekognoscering og deltagelse i internationale operationer. Det ventes, at politikerne bliver enige om et nyt forsvarsforlig i løbet af juni.
