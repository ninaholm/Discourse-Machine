Den anden sorte boks fra styrtet AirAsia-fly er fundet
Snart er man klogere på, hvorfor flyet med 162 personer om bord styrtede i havet for mere end to uger siden.


 Mysteriet om hvorfor et AirAsia Airbus A320-fly styrtede ned i Javahavet med 162 mennesker om bord den 28. december sidste år, kan måske snart være løst.
Indonesiske dykkere har nemlig fundet den anden sorte boks fra flyet, og den kan vise sig at indeholde vigtige oplysninger om årsagen til styrtet. Boksen indeholder kommunikationen i cockpittet mellem piloterne frem til det fatale styrt i havet.
Dykkere har endnu ikke været i stand til at frigøre den sorte boks fra bunden af Javahavet. Den sidder fast under tunge vragdele på omkring 32 meters dybde, og dykkerne kæmper med at bjærge den.
Myndighederne håber, at optagelserne er intakte, og at de kan afsløre årsagen til styrtet.
Den nationale vejrtjeneste i Indonesien har sagt, at et stormvejr kan have været en medvirkende årsag til, at flyet forulykkede med 162 personer om bord.
Myndighederne har også fundet den første sorte boks, der indeholder data om flyets kurs, som blev optaget på dets rute fra Indonesiens andenstørste by Surabaya mod Singapore, før det forsvandt fra radaren.
De sorte bokse bliver formentlig sendt til hovedstaden Jakarta til analyse, og det kan tage op til en måned at trække en komplet gennemgang af hændelsen ud af boksene.
Man har endnu ikke modtaget nærmere oplysninger om tilstanden på de sorte bokse.
- At downloade er let og tager muligvis en dag. Men at aflæse boksene er sværere. Det kan tage to uger til en måned, siger Madjono Siswosuwarno, der er chef for udvalget for national transport.
Indtil videre er kun 48 af de 155 passagerer og syv besætningsmedlemmer blevet bjærget. Mange af ofrene fra styrtet befinder sig formentlig fortsat i flyets kabine på havbunden.
Ofrenes pårørende har opfordret myndighederne at prioritere bjærgningen af deres familiemedlemmer.
