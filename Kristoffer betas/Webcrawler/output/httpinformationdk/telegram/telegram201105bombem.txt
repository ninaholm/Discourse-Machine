Bombemanden var flere gange i Danmark
To gange var bombemand Lors Doukaev i Danmark inden hans mislykkede bombeaktion på Hotel Jørgensen.


 Den et-benede bombemand Lors Doukaev var to gange i Danmark før hans besøg, der endte med en bombesprængning på Hotel Jørgensens toilet i indre København.
Det erfarer DR fra flere uafhængige kilder.

Allerede sidste år kom det frem, at Doukaev var i Danmark i maj 2008 på en studietur arrangeret af den arkitektskole, han læste på. Det andet besøg skal være foregået efterfølgende.

Det vides ikke, hvad den 25-årige foretog sig på sin tur til Danmark. Men har der været tale om en rekognosceringstur, så er det belastende for ham.
- Hvis det er tilfældet, så har han jo virkelig foretaget en langvarig, grundig planlægning, som viser, at man har et fortsæt, siger Hans Jørgen Bonnichsen, tidligere operativ chef for PET.
Derfor mener han, at besøget bør have vakt politiets og efterretningstjenestens opmærksomhed.
- For efterretningstjenesten drejer det sig selvfølgelig om at få afklaret, om det har været en rekognosceringstur for at fastslå, hvad omfanget har været og hvor nøje planlagt det har været, siger Bonnichsen.
I sidste uge tiltrådte justitsminister Lars Barfoed (K), at Lors Doukaev kan tiltales efter terrorparagraffen, når sagen mod ham starter i Københavns Byret den 16. maj.
Tjetjeneren er blandt andet tiltalt for at fremstille en bombe af sprængstoffet TATP med henblik på at bringe den til sprængning hos Jyllands-Posten i Viby ved Aarhus eller en anden ikke nærmere bestemt lokalitet i Danmark eller udlandet.
Lors Doukaev blev anholdt i september sidste år, efter at en hjemmelavet bombe eksploderede mellem hænderne på ham på Hotel Jørgensen tæt ved Nørreport Station i København.
Politiet fandt ham kort efter i Ørstedsparken, og siden har den etbenede bombemand, der er vokset op i Tjetjenien og senest har haft adresse i Belgien, siddet varetægtsfængslet.
