Bredt forlig om budget i København
Bredt budgetforlig i Københavns Kommune, der tilgodeser kerneydelserne til børn, ældre og socialt udsatte. Samtidig er anlægsbudgettet historisk højt.


 Partier fra højre til venstre i Borgerrepræsentationen er blevet enige om Københavns Kommunes budget for 2011.
Forliget natten til fredag er indgået mellem Socialdemokraterne, SF, De Radikale og De Konservative. Venstre, Dansk Folkeparti og Enhedslisten forlod rådhuset, inden de afgørende forhandlinger.
Trods stramme økonomiske rammer bliver der investeret massivt i de kommunale kerneydelser til børn, socialt udsatte og ældre, hedder det i en udtalelse fra overborgmesterkontoret.
- Jeg er ikke mindst glad for, at vi har sikret massive investeringer i nybyggeri af daginstitutioner og skoler - og ro omkring økonomien på børneområdet i de kommende år, udtaler overborgmester Frank Jensen (S).
Pengene er fundet ved effektiviseringer på tværs af hele kommunen, særligt på administration.
Med Budget11 bekræfter partierne ønsket om, at København skat satse på grøn vækst og være CO2-neutral i 2025.
- Vi har først og fremmest prioriteret kernevelfærden. Samtidig har det været os magtpåliggende, at vi også investerer i grøn og sund vækst, siger teknik- og miljøborgmester Bo Asmus Kjeldgaard fra SF.
Kommunens anlægsbudget er historisk højt og udgør over fire milliarder kroner. Det skaber alene i 2011 over 4000 arbejdspladser.
- Vi er tilfredse med et budget, der i en krisetid satser offensivt med at få ledige i arbejde, siger beskæftigelses- og integrationsborgmester Klaus Bondam (R):
- Og så er det lykkedes at redde et budget i land, som ikke går ud over børnene og de svage. De værste besparelser på børne- og handicapområdet blev forhindret, og budgettet indeholder endda flere offensive investeringer i folkeskolen, udtaler Bondam.
De Konservative glæder sig over, at københavnerne får adgang til flere parkeringspladser. Samtidig lægger gruppeformand Mogens Lønborg vægt på budgetforligets fokus på at hæve fagligheden i de københavnske folkeskoler, blandt andet ved en profilskole med fokus på matematik og naturfag.
