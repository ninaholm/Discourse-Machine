Forskerchef: Røb nu din kilde, Sander
Sander bør tænke på forskersamfundet og røbe kilden til anonyme spørgsmål, mener formand for forskningsråd.


 Fra toppen af den danske forskerverden lyder der nu en klar opfordring til tidligere videnskabsminister Helge Sander (V).
Han skal stoppe hemmelighedskræmmeriet om, hvorvidt det var veninden Milena Penkowa, som i 2009 stod bag 30 kritiske anonyme spørgsmål til Det Frie Forskningsråd for Sundhed og Sygdomme (FSS).
 Det er bestyrelsesformanden for det samlede frie forskningsråd, professor Jens Christian Djurhuus, som retter henvendelsen til Sander.
- Han bør komme ud med navnet af hensyn til forskersamfundet, men også Milena Penkowa selv, hvis det ikke er hende, der står bag spørgsmålene, siger Djurhuus til Ritzau.
Han reagerer på, at Sander har nægtet hverken at be- eller afkræfte, om Penkowa leverede de kritiske spørgsmål til det forskningsråd, der omhandler sundhed og sygdomme.
Spørgsmålene til rådet, der gentagne gange har afvist Penkowas ansøgninger om forskningsmidler, stillede skarpt på nepotisme og kammerateri ved tildeling af bevillinger.
I et svar til Sander nægtede den daværende formand for FSS, Lars Fugger, at besvare spørgsmålene. Fugger betegnede anklagerne som "grundløse" og et forsøg på "bagvaskelse".
Ifølge Helge Sander var der imidlertid god grund til at stille de kritiske spørgsmål. I et interview med Ritzau understreger han, at de var medvirkende til en nødvendig lovændring på området.
Sanders kobling mellem de anonyme spørgsmål og lovændringen huer absolut ikke Jens Christian Djurhuus fra Det Frie Forskningsråd.
- Det må have været et øjebliks ivrighed, der har fået ham til at sige det, siger Djurhuus.
Lovændringen har blandt andet betydet, at sagsbehandlingstiden i forskningsrådene er steget fra tre til ni måneder.
Sanders oprindelige oplæg til lovændringen indeholdt endda flere elementer, som glædeligvis blev streget, mener Jens Christian Djurhuus.
- Slutresultatet blev - som følge af forligskredsen i Folketingets arbejde - heldigvis ikke så forfærdeligt, siger han.
