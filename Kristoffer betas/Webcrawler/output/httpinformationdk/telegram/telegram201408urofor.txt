Uro fortsætter efter drab på sort teenager: To er skudt
To personer er natten til tirsdag skudt og såret i Ferguson, og der bliver affyret tåregas og chokgranater.


 Urolighederne fortsætter i St. Louis-forstaden Ferguson i Missouri.
Politiet har natten til tirsdag affyret tåregas og chokgranater mod en større menneskemængde, der protesterer mod drabet på den sorte teenager Michael Brown forrige lørdag, rapporterer CNN.
To personer er skudt og såret, fortæller politiets operationschef Ron Johnson til den amerikanske tv-kanal.
Byen har været i oprør siden den ubevæbnede 18-årige mand blev dræbt af flere skud affyret af en hvid politimand.
Mandag blev Nationalgarden udstationeret i Ferguson i et forsøg på at skabe ro.
Både natten til lørdag og natten til søndag blev der indført udgangsforbud i byen, der er en forstad til St. Louis. Guvernøren ophævede udgangsforbuddet mandag.
Under de mange dages uroligheder er der sat ild til flere bygninger og mange butikker er blevet plyndret.
Flere detaljer om skyderiet er stadig uklare, og advokater og retsmedicinere er tilbageholdende med at kommentere sagen, da undersøgelserne fortsætter.
Browns familie og demonstranter fra mange steder i USA har i adskillige dage krævet, at politimanden, den 28-årige Darren Wilson, bliver anholdt. Han er imidlertid sat på betalt orlov.
