Økologisk Råd: Togforurening skal falde 95 procent
Det Økologiske Råd vil have en grænseværdi for små partikler, som findes i stor stil i dobbeltdækkertog.


 Togpassagerer bør maksimalt udsættes for en femogtyvendedel af den forurening med små partikler, som er blevet målt i DSB's dobbeltdækkertog.
Det mener Det Økologiske Råd, som tilbage i marts påpegede problemet med partiklerne i DSB's regionaltog på Sjælland.
- Det kan virke urealistisk, men de partikelfiltre, vi har på dieselbiler i dag, har en reduktion på 99,9 procent. Så jeg tror ikke, det er urealistisk, at man kan reducere med over 95 procent på lokomotiverne, siger seniorrådgiver Kåre Press-Kristensen til Ritzau.
Det var ham, der stod bag de opsigtvækkende målinger, som viste 500.000 partikler per kubikcentimeter i et dobbeltdækkertog, som nu er bekræftet af målinger, som Teknologisk Institut har foretaget for DSB.
Til sammenligning måler man typisk 50.000 partikler per kubikcentimeter på den tresporede hovedgade H.C. Andersens Boulevard i det centrale København.
- Man opholder sig længere tid i togene, end man gør på gaden, så jeg vil sige, at vi helst skal ned under 20.000, vurderer Kåre Press-Kristensen.
Aktuelt er der ingen grænseværdier for udledningen af små partikler, men det bør der være, mener Det Økologiske Råd.
- Det er et kæmpe problem, for når der ikke er nogen grænseværdier, hvornår er der så en for høj koncentration? Der er et akut behov for grænseværdier, og vi behøver ikke vente på, at EU sætter dem, mener miljøforkæmperen.
Han peger på, at skadevirkningerne af den dieselos, som kommer fra lokomotiverne, kan være dødelige.
- Dieselos er kræftfremkaldende og giver anledning til hjerte-kar-sygdomme, blodpropper, hjerneblødninger, astma, bronkitis og rygerlunger. Det er ganske alvorligt, siger Kåre Press-Kristensen, som dog indskyder:
- Men man skal ikke gå i panik. Man får også den type forurening mange andre steder, men det her er så høje niveauer, at der er behov for en markant indsats.
Derfor glæder Det Økologiske Råd sig også over, at DSB vil sætte nye filtre på dobbeltdækkervognene inden nytår. Det vil reducere antallet af små partikler med 40 procent.
- Det er en reduktion, men vi skal meget længere end det. Vi skal rense udstødningen fra lokomotiverne langt mere, og vi skal rense indblæsningen til passagererne meget bedre, siger Kåre Press-Kristensen, som har tilbudt at hjælpe DSB med at nedbringe forureningen.
