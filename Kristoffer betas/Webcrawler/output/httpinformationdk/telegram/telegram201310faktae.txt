FAKTA: Her er EU's asylpolitiske redskaber
EU-lederne kræver målrettet handling for at forhindre ny Lampedusa-katastrofe, men lover ingen nye tiltag.


 EU's stats- og regeringschefer kræver fredag i en topmødeerklæring "målrettet handling" for at forhindre, at flere migranter drukner til havs, sådan som det skete ud for øen Lampedusa for tre uger siden.
Indsatsen skal foregå ud fra unionens principper om solidaritet og en fair ansvarsdeling.
Det skal ske ved at gøre noget ved årsagerne til migration, udbygge samarbejdet med flygtningens transit- og hjemlande og ved at styrke og bruge de redskaber, EU allerede har til rådighed såsom:
* Frontex: Et EU-agentur, der overvåger, koordinerer og hjælper med at håndtere kontrollen med EU's ydre grænser.
Har ikke noget eget udstyr, fly og skibe, men holder styr på, hvad medlemslandene kan bidrage med til fælles grænseaktioner i Middelhavet, Det Ægæiske Hav og Det Ioniske Hav mellem Italien og Grækenland.
Frontex' budget for 2013 er på 634 millioner kroner.
* Eurosur: Et nyt grænseovervågningssystem, der skal sættes i værk senere i år, og som frem til 2020 ventes at koste 1,8 milliarder kroner.
Skal i tæt samarbejde med Frontex sørge for, at landene bliver bedre til at koordinere overvågningen af de ydre grænser. Blandt andet vil politi, toldmyndigheder og kystvagter kunne dele billeder og data fra grænserne og til søs i realtid.
På sigt skal Eurosur hjælpe med at bekæmpe kriminalitet på tværs af grænser som narkosmugling, trafficking og illegal indvandring. Samt hjælpe med at spore og overvåge små fartøjer til søs.
* Taskforce for Middelhavet: Styres af EU-Kommissionen og består af eksperter fra medlemslandene og EU-agenturer. Har torsdag holdt sit første møde.
 Den skal tjekke, om de nuværende regler og værktøjer kan udnyttes mere effektivt ud fra principper om forebyggelse, beskyttelse og solidaritet.
Arbejdsgruppen skal aflægge rapport til justits- og indenrigsministrene i begyndelsen af december. Stats- og regeringscheferne får også en status på deres næste topmøde i december, inden de tager fat på mere langsigtede drøftelser i juni næste år.
* Der bliver ikke tale om en omfordeling af asylansøgere. Ligesom der ikke rokkes ved princippet om, at en asylansøgning kun behandles i selve det land, hvor den er indgivet.
