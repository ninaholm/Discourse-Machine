Vælgere tror: EL stemmer for finanslov
Et flertal af vælgerne er ifølge meningsmåling overbeviste om, at Enhedslisten undlader at vælte regeringen.


 Selv om Enhedslisten og regeringen for øjeblikket er oppe at toppes i en hidtil uset grad, bliver dramaet ved den skarpe retorik, vurderer vælgerne.
Enhedslisten vælter nemlig ikke regeringen i forbindelse med finanslovforhandlingerne til efteråret, lyder det fra et stort flertal i en meningsmåling, som Wilke har foretaget for Avisen.dk.
Seks du af 10 tror således, at Johanne Schmidt-Nielsen og co. bakker op om regeringens finanslov. Blot hver sjette regner med, at Enhedslisten trækker tæppet væk under statsminister Helle Thorning-Schmidts hold.
 Enhedslistens fungerende politiske ordfører, Pernille Skipper, glæder sig over målingen.
- Vores budskab om, at vi ikke har et mål om at få Lars Løkke tilbage, er gået rent igennem. Vores målsætning er jo ikke at vælte Helle Thorning, vores målsætning er - som vi lovede vælgerne under valget - at trække den her regering til venstre, siger hun.
En række medlemmer af Enhedslisten magtfulde hovedbestyrelse har gjort det klart, at de næppe stemmer for finansloven.
 Hos Socialdemokraterne glæder fungerende politisk ordfører, Jens Joel, sig over, at vælgerne ser mere nøgternt på situationen i regeringsblokken.
- Jeg læser den her måling som, at folk har forstået, at regeringen og Enhedslisten har et interessefællesskab omkring, at Lars Løkke og VKO-flertallet ikke kommer tilbage til magten, siger han til Avisen.dk.
- Vi tager ikke noget som helst for givet, andet end at Enhedslisten er enig med os i, at vi ikke skal have Lars Løkke og VKO-blokpolitikken tilbage, lyder det fra Jens Joel.
62,9 procent svarer nej på spørgsmålet i Wilke-målingen om, hvorvidt de tror på, at Enhedslisten vælter regeringen ved ikke at gå med i finanslovforhandlingerne til efteråret. 16,9 procent har svaret ja, mens 20,1 procent er usikre.
