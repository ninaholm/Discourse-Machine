Mexico er ramt af voldsomt jordskælv
Folk strømmede ud i gaderne og sirenerne hylede, da Mexico blev ramt af et voldsomt jordskælv nær Acapulco.


 Et meget kraftigt jordskælv har ramt området sydøst for havnebyen Acapulco i Mexico.
Skælvet måler 7,9 på richterskalaen og har fået bygninger i landets hovedstad, Mexico City, til at ryste, skriver nyhedsbureauet Reuters. Folk i millionbyen er strømmet ud i gaderne af frygt for at bygningerne skulle kollapse.
- Jeg kan sværge på, at jeg aldrig har følt så voldsomt et jordskælv. Jeg troede, at bygningen ville styrte sammen, siger et øjenvidne, den 42-årige Sebastian Herrera.
Den mexicanske præsident, Felipe Jesús Calderón, oplyser, at der ingen alvorlige skader er efter jordskælvet. Samme melding lyder fra borgmesteren i Mexico City, som har set de begrænsede skader fra en helikopter.
Der er ingen fare for, at jordskælvet vil udløse en altødelæggende tsunami, men lokalt kan der komme små tsunamier, meddeler tsunamivarslingscentret for Stillehavet.
Skælvets epicenter ligger i 18 kilometers dybde 25 kilometer øst for byen Ometepec i den sydlige del af landet, 186 kilometer fra Acapulco.
I første omgang forlød det, at skælvet havde en styrke på 7,9 på richterskalaen, men amerikanske eksperter har senere nedjusteret det til 7,6.
BBC's korrespondent i Mexico City fortæller, at både kontoransatte og beboere løb ud i gaderne, mens sirener kunne høres overalt i byen. Tilsyneladende er telefonsignalerne i storbyen blevet påvirket af det kraftige skælv.
Mexico bliver ofte ramt af jordskælv, fordi landet ligger ved den såkaldte Ildring. Ildringen bevæger sig som en hestesko fra New Zealand, videre langs Asiens østkyst - over havet til Alaska - og ned langs Nord- og Sydamerikas østkyst.
Langs ringen udløses mindst 80 procent af alle verdens jordskælv. De opstår, når den ene plade bevæger sig ind under den anden.
Det seneste årti har jordskælv krævet mere end 780.000 liv verden over. Det svarer til knap 60 procent af samtlige katastroferelaterede dødsfald globalt.
