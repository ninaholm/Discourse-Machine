Anders Samuelsen: Vi er altså ikke onde mennesker
Liberal Alliance vil have tilliden tilbage i den offentlige sektor, så samfundet ikke bremses af bureaukrati.


 - Nej, vi er jo ikke onde i Liberal Alliance.
Der blev grinet højt på Cirkuspladsen i Allinge, da partileder Anders Samuelsen fra sin plads på Folkemødets hovedscene måtte svare på, om medlemmerne og politikerne fra Liberal Alliance i virkeligheden er onde mennesker.
Spørgsmålet var stillet af et andet af partiets medlemmer i Folketinget, hans storesøster Mette Bock, da partiet benyttede sin taletid til en større fælles diskussion af de værdier, der ligger bag ønsket om, at staten skal bruge færre penge.
- Politik ender altid med at blive de gode mod de onde. Og de gode er altid dem, der vil bruge flere penge, og de onde er dem, der vil bruge lidt færre penge, anførte han
- Men sandheden er, at staten har et underskud på 58 milliarder kroner i 2015, og det er i virkeligheden penge, vi låner af de næste generationer, siger Anders Samuelsen og slår fast, at det derfor er nødvendigt at bruge færre penge.
Han havde hevet Thyra Frank med på scenen. Ud over at være folketingspolitiker for partiet, er hun også tidligere leder af plejehjemmet Lotte på Frederiksberg.
Thyra Frank gav partiets udlægning af, hvordan man som parti og med samvittigheden i behold kan spare penge, uden at det koster på velfærden, som kritikerne anfører.
- Jeg drømmer om et samfund, hvor der er tillid til alle os, der arbejder i den offentlige sektor. Jeg kan ikke forstå, at man har lavet et samfund, der bygger på kontrol, når det her det handler om tillid, siger hun.
Så kan arbejdstiden bruges på det, man som plejehjemsansat, hjemmehjælper eller skolelærer er sat i verden for. Det var det, hun som plejehjemsleder gjorde oprør mod, og det hun blev kendt for i flere tv-dokumentarer.
- Mens jeg arbejdede på Lotte var det en dag sådan, at jeg kom til at tænke på, om folk mon kan dø af sult og tørst, mens jeg sidder her og dokumenterer, hvor godt det går, siger hun.
Anders Samuelsen mener, at man på den måde kan spare samfundet for mange penge.
- Hvis vi kan strikke rammerne sammen, så vi får en offentlig sektor, der er drevet på den begejstring, der var på dit plejehjem, så kan vi skabe meget mere for de samme midler, men også for færre midler, siger han.
