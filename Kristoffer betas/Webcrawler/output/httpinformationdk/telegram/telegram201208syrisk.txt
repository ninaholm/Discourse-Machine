Syriske kampfly bomber Aleppo
Voldsomme kampen mellem Syriens hær og væbnede oprørere bølger frem og tilbage i storbyen Aleppo.


 Syriske bombefly er i gang med en storoffensiv i Aleppo og bomber flere bydele med tunge våben. Det siger øjenvidner.
Samtidig skal op mod 20.000 soldater være ved at omringe byen, der med 2,5 millioner indbyggere er Syriens største by.
- Kampfly og kamphelikoptere angriber flere bydele. Blandt andre Shaar og Sakhur, siger menneskeretsorganisationen Det Syriske Observatorium for Menneskerettigheder.
Bydelene Ansari, Hamdaniyeh og Sukari angribes også. Alle bydele har siden 20. juli været centrum for hårde kampe mellem væbnede oprørere og syriske regeringssoldater.
Øjenvidner siger, at der flere steder i Aleppo kæmpes fra kvarter til kvarter, og at der er adskillige døde og sårede.
Mindst 44 mennesker er dræbt søndag under kampe rundt om i Syrien, siger Det Syriske Observatorium.
28 civile er dræbt, 10 regeringssoldater og seks oprørere. Observatoriet føjer til, at en af de dræbte regeringssoldater var en dreng på kun 12 år.
Lørdag omkom 205 mennesker under stridigheder i Syrien. Det er umuligt af få bekræftet dødstallene. Det Syriske Observatorium, der har hovedkontor i London får sine oplysninger fra godt 300 kontakter inde i Syrien.
I Damaskus var der søndag nogenlunde roligt, efter at hæren lørdag igen fik kontrol over hele hovedstaden. Regeringssoldater opsatte nye kontrolposter flere steder i byen. En række mindre byer i omegnen af Damaskus blev dog angrebet og bombet at regeringssoldater.
