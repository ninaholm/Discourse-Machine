Dan Jørgensen får tysk støtte til dyrevelfærd
Fødevareministeren har lavet en fælles erklæring med Holland og Tyskland om samarbejde for bedre dyrevelfærd.


 Fødevareminister Dan Jørgensen (S) har fået udenlandsk støtte til sin kamp for bedre dyrevelfærd.
Ministeren har søndag ved et besøg i hollandske Vught ud for s'Hertogenbosch underskrevet en fælles erklæring med sine kolleger fra Holland og Tyskland.
- Det er lidt af et gennembrud, at vi har fået Tyskland med i en aftale, som skal skabe større fokus på dyrevelfærden blandt landbrugs- og fødevareministrene i Europa, fortæller Dan Jørgensen til Ritzau.
Sammen vil de tre ministre lægge pres på EU-Kommissionen for at indføre skrappere krav til dyrevelfærden.
Dan Jørgensen understreger vigtigheden af at have EU's største medlem med i erklæringen.
 - Det er sikkert ikke mange, der er overraskede over, at en dansk fødevareminister råber op om dyrevelfærd, men når man har Tyskland med som det største land i EU og som stor aftager af kød og dyr fra andre lande, så betyder det meget, vurderer han.
- Jeg forventer, at når vi fremlægger det her med Tyskland som medunderskriver, så vil det gøre stort indtryk på kommissionen.
- Europaparlamentet har bedt om det her længe, og det begynder efterhånden at være svært for kommissionen at lade være, påpeger ministeren.
Et af punkterne i den fælles erklæring er ønsket om en tidsbegrænsning på otte timer for dyretransporter.
- Det er noget, jeg har kæmpet for i mange år uden særlig meget opbakning, konstaterer Dan Jørgensen.
- I dag kan du principielt transportere dyr, så længe det skal være, bare de kommer ud af bilen og hviler undervejs. Du kan nærmest transportere dem, fra de bliver født, til de dør, påpeger ministeren.
Erklæringen rummer desuden et ønske om et forbud mod næbtrimning af æglæggende høns, krav om bedre forhold for svin og etablering af et europæisk forum til fremme af dyrevelfærd.
Den vil mandag blive præsenteret, når EU's landbrugs- og fiskeriministre mødes i Bruxelles.
