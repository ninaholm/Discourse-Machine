Støjberg går selv ind i asylforhandlinger med Sverige
Regeringens forsøg på at få en aftale med Sverige om overdragelse af asylansøgere er vanskelig, siger Støjberg


 Den danske regerings forsøg på at tale sig til rette med de svenske myndigheder om modtagelse af flere hundrede asylansøgere har foreløbig ikke ført til de store resultater.
Det understreger integrationsminister Inger Støjberg (V), der nu selv vil forsøge at tage kontakt til den svenske regering.
Situationen er opstået som følge af, at der siden søndag er kommet flere hundrede flygtninge og migranter til Danmark fra Tyskland.
Men det var for manges vedkommende ikke for at søge asyl her. Målet var hurtigst muligt at passere gennem Danmark og komme videre til Sverige, og derfor har regeringen taget kontakt til svenskerne for at høre, om folk kan komme over Øresund.
- Vi er fortsat i dialog med svenskerne, og det er klart, at det skal prøves. Men det ser vanskeligt ud, siger Inger Støjberg, efter at der nu har været kontakt på embedsmandsniveau.
- Jeg vil også forsøge at få kontakt på det politiske niveau, det har der ikke været indtil videre, siger integrationsministeren.
Selvom det kan virke naturligt at sende flygtningene derhen, hvor de helst selv vil være, så er det langt fra så enkelt.
Det vil nemlig være en overtrædelse af Dublin-konventionen, der siger, at det land, man først ankommer til, også er det land, hvor der skal søges om asyl.
- Vi arbejder meget intenst med det her, og sagen er jo, at der er en række flygtninge og migranter, der ikke ønsker at søge asyl i Danmark, siger Inger Støjberg.
- Men vi behandler dem selvfølgelig fuldstændig efter reglerne, og det vil sige, at søger man om asyl, så vil sagerne blive behandlet her, siger ministeren.
