Cameron ankommer til Det Hvide Hus
David Cameron besøger Det Hvide Hus som højdepunktet af hans første besøg i Washington som britisk premierminister.


 Den britiske premierminister, David Cameron, er ankommet til Det Hvide Hus, hvor han skal have tre timers samtaler med den amerikanske præsident, Barack Obama.
Cameron ankom til præsidentboligens vestfløj i en amerikansk regeringslimousine, der var udstyret med et amerikansk og et britisk flag.
Hans besøg risikerer at blive overskygget af miseren over Storbritanniens løsladelse af en mand, dømt for Lockerbie-terrorangrebet og de politiske skærmydsler over BP's olieudslip.
Cameron og Obama ventes også at ville diskutere og kraftigt forsvare USA og Storbritanniens militære strategi i Afghanistan.
