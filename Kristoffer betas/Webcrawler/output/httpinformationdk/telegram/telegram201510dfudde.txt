DF uddeler roser til Støjbergs udlændingestramninger
Integrationsministeren er med flere bebudede udlændingestramninger "ved at komme op i fart", siger DF.


 Dansk Folkeparti letter på hatten, når det gælder den række af stramninger på udlændingeområdet, som integrationsminister Inger Støjberg tirsdag har lanceret.
Stramningerne lægger blandt andet op til at udvide kredsen af personer - udenlandske som danske statsborgere - der ryger på den særligt lave integrationsydelse.
Det sker ved at stille krav til personer, der allerede opholder sig i Danmark. Krav, der går på, at man skal have været i landet i syv af de seneste otte år, hvis man skal være berettiget til kontanthjælp i stedet for den omtrent halvt så store integrationsydelse.
Desuden vil regeringen skærpe betingelserne for at opnå tidsubegrænset opholdstilladelse, delvist ved at skærpe kravene til danskkundskaber.
Og så ønsker regeringen, at flygtninge selv skal betale for familiemedlemmernes rejse til Danmark i forbindelse med familiesammenføringer.
- Det er meget fint, at Inger Støjberg er ved at komme op i fart, for det har stået lidt sløjt til i den seneste tid, og det har vi også sagt til regeringen, siger udlændingeordfører i Dansk Folkeparti, Martin Henriksen.
- Når det så er sagt, så kan vi godt se os selv i det, og vi kan se, at regeringen har lyttet til de forslag, som vi er kommet med, og det skaber jo et fornuftigt forhandlingsklima. Men vi er slet ikke i mål endnu, og der er behov for yderligere stramninger, hvis det står til os, siger han.
Forslagene er en del af en samlet pakke af stramninger, som integrationsministeren forsøger at få på plads sideløbende med finanslovsforhandlingerne.
Første møde i forhandlingerne blev afholdt tirsdag, og de fortsætter fredag. Dansk Folkeparti vil dog gerne gå længere end regeringen, når det gælder stramninger på udlændingeområdet:
- Vi har nogle ønsker, blandt andet om at flygtninge ikke skal kunne springe over i boligkøen, og så ser vi gerne, at flygtninge, som rejser tilbage til deres hjemlande, får inddraget deres opholdstilladelse, siger Martin Henriksen.
