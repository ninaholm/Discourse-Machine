Medier: Tyskere og nordmænd såret i eksplosion
Blandt de sårede i eksplosionen i Istanbul er både tyske og norske turister, rapporterer tyrkiske medier.


 Der er angiveligt seks tyskere, en nordmand og en peruaner blandt de sårede i den eksplosion, der tirsdag formiddag rystede den centrale Sultanahmet-plads i Istanbul og efterlod ti mennesker døde. Det rapporterer flere tyrkiske medier.
Samtidig oplyser en talsmand fra et turistselskab til Reuters, at der netop var en gruppe tyske turister i området, da eksplosionen skete.
Tyske myndigheder har ikke bekræftet oplysningerne, men det tyske udenrigsministerium opfordrer tyske statsborgere til at undgå turistområder og offentlige forsamlinger i Tyrkiets største by, skriver dpa.
Det norske udenrigsministerium bekræfter ifølge nyhedsbureauet NTB, at en nordmand blev lettere såret i eksplosionen. Nordmanden bliver behandlet på et lokalt hospital.
Tidligere rapporterede den tyrkiske avis Radikal ifølge nyhedsbureauet Tass, at ni af de ti dræbte i eksplosionen er tyskere. At der skulle være udenlandske statsborgere blandt de dræbte er ikke bekræftet fra officielt hold.
Ifølge guvernøren i Istanbul er ti mennesker dræbt og 15 såret.
Tyrkiets præsident, Recep Tayyip Erdogan, siger, at en syrisk selvmordsbomber formodes at stå bag bombeanslaget, skriver Reuters.
To tyrkiske unavngivne sikkerhedskilder siger til Reuters, at der er stor sandsynlighed for, at militante fra Islamisk Stat (IS) står bag eksplosionen.
 Reuters citerer vidner og politi på stedet for, at de har set legemsdele spredt på pladsen efter eksplosionen, der var så kraftig, at den kunne høres i de omkringliggende områder.
Tyrkiets mediumråd har ifølge dpa indført et midlertidigt forbud mod tv-stationers dækning af eksplosionen efter ordre fra ministerpræsident Numan Kurtulmus.
Sultanahmet-pladsen er beliggende i et populært turistområde med flere seværdigheder som Den Blå Moské og det byzantinske monument Hagia Sophia.
Tyrkiet har de seneste måneder været ramt af en bølge af dødelige angreb.
I oktober detonerede to selvmordsbombere midt i en folkemængde ved en fredsdemonstration i landets hovedstad, Ankara, og dræbte 103 mennesker.
