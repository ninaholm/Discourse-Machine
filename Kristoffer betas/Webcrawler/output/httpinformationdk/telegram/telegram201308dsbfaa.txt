DSB får stort set alle IC4-tog inden sidste deadline
Ansaldobreda forventer at levere stort set alle IC4-tog inden absolut sidste deadline i september.


 Syv år efter den oprindelige deadline ser DSB nu ud til at modtage stort set alle de IC4-tog, de i 2000 bestilte hos italienske Ansaldobreda.
I selskabets halvårsregnskab, som er offentliggjort fredag, fortæller DSB, at den italienske producent har meddelt, at 82 af de 83 IC4-tog vil blive leveret inden udgangen af september.
Herefter har DSB ret til at annullere ordren på resterende tog, og selskabet har således allerede modtaget 35 millioner kroner for det sidste IC4-tog, som altså ikke forventes at ankomme til tiden.
Dette togsæt blev af uvisse årsager givet til Libyens tidligere diktator Muammar Gaddafi af Italiens tidligere premierminister Silvio Berlusconi.
DSB meddelte tidligere på året, at Ansaldobreda havde opgivet at få toget klargjort inden skæringsdatoen.
Med en foreløbig forsinkelse på syv år vil de fleste nok være varsomme med at tage meldingen fra italienerne som en garanti. DSB meddeler dog, at man med udgangen af juli blot manglede at modtage fire IC4-tog.
Foruden IC4 står Ansaldobreda også for produktionen af IC2-togene, som er tiltænkt en rolle på udvalgte regionalstrækninger.
Her er meldingen, at der manglede fem tog ved udgangen af juli, som alle ventes leveret inden deadline.
Der er dog stadig lang vej til, at togene kommer til at udfylde den forventede rolle i DSB's køreplan, som i flere år har været under voldsomt pres på grund af de manglende tog.
I slutningen af juli var det således kun 23 af IC4-togene og tre af IC2-togene, der fragtede passagerer rundt i landet.
- Udvidelse af køreplanerne vil først ske, når konklusionen på Havarikommissionens endelige rapport om signalforbikørslen i november 2011 ved Marslev er på plads.
- Først da ved vi, om togene fremadrettet vil være omfattet af begrænsninger i løvfaldsperioden, skriver DSB i regnskabet med henvisning til de bremseproblemer, der i 2011 fik dem til at tage togene ud af køreplanen.
