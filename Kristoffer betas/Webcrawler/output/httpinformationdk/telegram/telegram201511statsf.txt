Statsforvaltning: Carl Holst brugte pressemand ulovligt
Carl Holst brugte en ansat i Region Syddanmark til at føre valgkamp, hvilket er ulovligt, fastslår afgørelse.


 Tidligere forsvarsminister Carl Holst (V) brugte som formand for Region Syddanmark en ansat i regionen til at bistå i valgkampen. Det er ulovligt, fastslår Statsforvaltningen.
Dermed sætter Statsforvaltningen et foreløbigt punktum i sagen.
Den nuværende formand for Region Syddanmark, Stephanie Lose, vil dog nu sætte udtalelsen på dagsordnen til møderne i forretningsudvalget og regionsrådet på mandag:
- Jeg konstaterer, at Statsforvaltningens afgørelse er ret klar, siger Stephanie Lose og tilføjer, at det nu er op til medlemmerne af regionsrådet at beslutte, hvad der nu skal gøres i sagen.
- Nu vil jeg bruge weekenden på at læse redegørelsen grundigt igennem, siger Stephanie Lose.
Statsforvaltningens vurderer, at den ansatte i Region Syddamark, Christian Ingemann Nielsen, i et "større omfang" har hjulpet Carl Holst med hans kampagne for at blive valgt til Folketinget ved valget i juni.
Ifølge Statsforvaltningen hjalp Christian Ingemann Nielsen med at besvare borgerhenvendelser angående Holsts folketingskandidatur. Derudover hjalp Ingemann Nielsen med input til blandt andet debatter, pressemeddelelser og læserbreve.
Redegørelsen nævner et eksempel, hvor Christian Ingemann Nielsen udarbejdede talepunkter og argumenter, som Holst kunne bruge i en paneldebat i P4 Syd med Marlene Borst Hansen (R) og Karina Lorentzen (SF).
Det er ikke lovligt, fordi den ansatte ikke er betalt af Venstre, men af skatteborgernes penge.
 Statsforvaltningen lægger til grund, at regionsrådet generelt ikke har haft kendskab til, at medarbejderen har hjulpet Carl Holst med valgarrangementer og kontakt til pressen.
Statsforvaltningen forventer, at regionsrådet nu tager de fornødne skridt til at undgå, at en lignende sag opstår igen. Det skal blandt andet ske ved at instruere medarbejderne i, hvad de må og ikke må.
