Alle vil tale med Putin på topmøde med Thorning og Merkel
Officielt skal der snakkes handelsrelationer, men i korridorerne skal Putin mødes med blandt andre Porosjenko.


 Den russiske præsident, Vladimir Putin, spiller en uofficiel hovedrolle, når stats- og regeringschefer fra flere end 50 lande torsdag og fredag mødes i Milano til et møde om blandt andet handel, samarbejde og klima.
For selvom gaskrisen og uroen i Ukraine ikke står at læse på dagsorden for det 10. Asien-Europa-møde (Asem), kommer disse emner og flere af de mest presserende politiske knuder til at blive diskuteret i kulissen bilateralt eller i små lukkede kredse.
Putin mødes med Ukraines præsident, Petro Porosjenko, fredag morgen klokken otte for at diskutere den fredsplan, som de to blev enige om i september efter adskillige måneders kamphandlinger med deltagelse af russisk militær i det østlige Ukraine.
På fredagens Ukraine-møde ventes også den tyske forbundskansler, Angela Merkel, den britiske premierminister, David Cameron, og Frankrigs præsident, François Hollande, at deltage.
Ruslands kurs har været frem og tilbage, siden russerne for alvor gik ind i konflikten i Ukraine tidligere på året.
Først annekterede Rusland sortehavshalvøen Krim, og siden deltog russiske soldater uden at give sig til kende i det østlige Ukraine med støtte til prorussiske separatistbevægelser. Senere skete det mere åbent og med den begrundelse, at man måtte beskytte befolkningsgrupper.
Senest har Putin annonceret en stor tilbagetrækning af soldater fra den ukrainske grænse.
Krisen i Ukraine handler dog i høj grad også om russisk gas, som både Ukraine og flere europæiske lande er afhængig af.
Mens Europa har slået ned med sanktioner på Moskva, har de fleste asiatiske lande bevaret de gode forbindelser til Putin, som især har haft fokus på at styrke forholdet til Kina.
En undtagelse er Japan, der som EU har indført sanktioner mod Rusland, og premierminister Shinzo Abe har udtrykt ønske om at møde Putin i Milano.
Helle Thorning-Schmidt (S) har et bilateralt møde med Sydkoreas præsident, Park Guen-hye, torsdag formiddag, og den danske statsminister rejser hjem, inden mødet slutter fredag.
