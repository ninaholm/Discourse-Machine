Sparerunde kan betyde sammenlægninger



 Det er ikke kun antallet af plejende hænder, der vil blive skåret ned på i den omfattende sparerunde, som Region Hovedstadens hospitaler er i gang med. Besparelserne vil formentlig også komme til at betyde sammenlægninger af afdelinger og reduceringer af sengekapaciteten. 
Det fremgår af en netop udsendt orientering til forretningsudvalget i Region Hovedstaden, skriver Berlingske Tidende.

Hårdest ramt er Hvidovre Hospital, og i orienteringen foreslås det, at "plejenormeringen på flere afdelinger nedjusteres. Samtidig er der planer om sammenlægninger inden for børneafdelingens specialcenter. 
Også Frederiksberg Hospital er hårdt ramt økonomisk, og i orienteringen til forretningsudvalget lyder et af forslagene: "Nedlukning af senge og ambulatoriekapacitet med lav belægning inden for ortopædkirurgi, urologi og reumatologi".

