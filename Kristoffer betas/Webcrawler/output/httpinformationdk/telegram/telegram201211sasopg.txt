SAS-opgør: Piloter og stewardesser står for skud
SAS gør op med medarbejdergoder. Især piloter og stewardesser må holde for.


 For bare otte år siden beskæftigede det skandinaviske SAS luftfartsselskab 32.000 medarbejdere. Når den nye sparerunde er gennemført, vil der kun være 9000 tilbage.
I dag beskæftiger SAS 15.000 ansatte. Det skal nedbringes til 9000 ved frasalg af Widerøe og SAS' ground handling (blandt andet bagagehåndtering), fyringer i administrationen og et opgør med især piloter og stewardessers overenskomstgoder.
 Det står allerede klart, at 800 ansatte mister jobbet, når SAS samler administrationen i Sverige og kun beholder de allermest nødvendige funktioner i Danmark og Norge.
Men ellers er det især det flyvende personale - piloter og stewardesser - der kommer til at holde for stærkt forringede overenskomster.
En ting er, at der er lagt op til løntilbagegang på op til 15 procent for mange medarbejdere. SAS varsler også et opgør med mange af de øvrige medarbejdergoder.
Pensionerne skal tilpasser det øvrige skandinaviske marked, og reglerne for diæter, spisepauser, indkvartering og standby-aftaler bliver også ramt, så de fremover følger de almindelige regler i den svenske stat.
Samtidig varsler SAS det endelige opgør med en af de ordninger, som ifølge ledelsen har plaget selskabet i mange år. Piloter og stewardesser skal nemlig fremover flyve fra deres hjembase i Danmark, Norge eller Sverige.
Det betyder, at det er slut med at flyve piloter og stewardesser rundt fra det ene land til det andet i arbejdstiden, fordi de har base i for eksempel Stockholm men er vagtsat til at flyve på en afgang, der udgår fra København.
De ansatte skal samtidig være mere fleksible, hvis deres arbejdstider ændres på grund af vejrproblemer eller teknisk bøvl.
SAS-ledelsen lægger ikke skjul på, at det er piloter og stewardesser, der kommer til at holde for.
- Alle SAS' flyvende medarbejdere i kabine og cockpit får fremover nye, fælles, markedstilpassede vilkår, når det gælder løn, pensioner og arbejdstider.
- Således gør SAS op med en række af de strukturelle barrierer, som har udfordret selskabets fleksibilitet og lønsomhed, skriver SAS-ledelsen.
Ifølge SAS-ledelsen er de faglige organisationer blevet orienteret om de gennemgribende ændringer af de oprindelige overenskomster. Medarbejderne har nu fået en frist på en uge til at svare på ledelsens udspil.
SAS' bestyrelse mødes igen søndag den 18. november for at træffe beslutning om, hvorvidt forudsætningerne for planens gennemførelse er til stede.
Og SAS har på forhånd gjort det klart, at den nye låneaftale med virksomhedens kreditorer er betinget af medarbejdernes accept af aftalen.
