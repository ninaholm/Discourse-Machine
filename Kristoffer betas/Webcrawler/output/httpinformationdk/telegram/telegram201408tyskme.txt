Tysk medie: Israel aflyttede Kerry under forhandlinger
Det velansete nyhedsmagasin Der Spiegel skriver, at Israel brugte oplysningerne i fredsforhandlingerne i 2013.


 Israel var med på en lytter, da USA's udenrigsminister, John Kerry, sidste år holdt fredssamtaler med palæstinenserne. Det skriver det tyske nyhedsmagasin Der Spiegel søndag.
Ifølge artiklen lyttede Israel og mindst én anden efterretningstjeneste med på samtalerne, hvor Kerry forsøgte at mægle i konflikten mellem Israel og palæstinenserne.
John Kerry talte regelmæssigt i telefon med ministre eller højtstående embedsmænd fra flere lande i Mellemøsten under forhandlingerne, inden de endegyldigt kollapsede tidligere i år.
Ifølge Der Spiegels kilder benyttede den amerikanske udenrigsminister sig ikke kun af sikre telefonlinjer, men også almindelige satellittelefoner, der er mere sårbare over for aflytning.
- Regeringen i Jerusalem (den israelske, red.) brugte informationerne i forhandlingerne om en diplomatisk løsning i Mellemøsten, lyder det fra en efterretningskilde, som Der Spiegel har talt med.
Hverken USA's udenrigsministerium eller Israels regering har ønsket at kommentere sagen.
John Kerry har som udenrigsminister haft en genoplivning af fredsforhandlingerne i Mellemøsten som en af sine topprioriteter, og han havde i juli 2013 held meld at lokke både Israels premierminister Benjamin Netanyahu og den palæstinensiske præsident, Mahmoud Abbas, til forhandlingsbordet.
Men i april i år annoncerede Israel pludseligt en plan for at bygge 700 nye hjem i en række bosættelser og afviste at løslade flere palæstinensiske fanger, hvilket satte forhandlingerne i stå.
John Kerry har også forsøgt at mægle under den nuværende konflikt mellem Israel og Hamas i Gaza, men heller ikke disse forhandlinger har endnu båret frugt.
Omkring 1700 palæstinensere har mistet livet siden 8. juli, mens 67 har mistet livet på israelsk side.
