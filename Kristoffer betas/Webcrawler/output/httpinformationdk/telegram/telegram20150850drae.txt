Over 50 dræbt ved selvmordsangreb i Kabul
En person har sprængt sig selv i luften ved et politiakademi i Kabul kort tid efter et andet voldsomt angreb.


 De afghanske myndigheder meddelte lørdag, at over 50 blev dræbt, og hundredvis blev såret ved det dødeligste angreb i Kabul, siden Nato-missionen sluttede i december. Angrebet svækker håbet om, at Taliban er ved at blive svækket.
Taliban påtager sig skylden for angrebet, som skete efter en række dødelige bombeangreb i den afghanske hovedstad.
- Selvmordsbomberen havde en politiuniform på og detonerede sine sprængstoffer blandt studerende, som var på vej tilbage til en politiskole efter en pause, siger en talsmand fra politiet ifølge nyhedsbureauet Reuters.
Gerningsmanden havde ifølge talsmanden stillet sig midt i en kø af studerende, som ventede på at blive visiteret, før de fik adgang til skolen.
Sikkerhedspersonale med tunge våben fik hurtigt afspærret området, mens ambulancer drønede til det blodige gerningssted.
Mindre end et døgn tidligere var en lastvogn med sprængstoffer eksploderet i hovedstaden, hvorved 15 civile blev dræbt, mens 240 blev såret.
Fredagens bomber er de første i Kabul, siden Mullah Akhtar Mansour overtog ledelsen af Taliban for en uge siden.
Kampene mellem den afghanske regering og de militante fra Taliban-bevægelsen er blevet intensiveret, efter at Nato afsluttede sin mission i Afghanistan sidste år.
Politiskolen, der blev angrebet fredag, er det primære uddannelsessted for politibetjente i Afghanistan. Mellem 2000 og 3000 betjente udklækkes her hvert år.
Omfanget af volden øger de forhindringer, som står i vejen for en stabilisering af fredsprocessen.
