Oldgamle hulemalerier opdaget i Rumænien
De ældste hulemalerier i Centraleuropa er fundet i det nordvestlige Rumænien. Malerierne kan være op mod 35.000 år gamle.


 Rumænske eksperter har opdaget de til dato ældste hulemalerier i Centraleuropa. De vurderes til at være op mod 35.000 år, siger rumænske og franske forskere.
Forskellige dyr er afbilledet på hulevæggene.
- Det er første gang i Centraleuropa, at så gammel kunst er blevet fundet og bekræftet, hedder det i en fælles erklæring fra Rumæniens Sammenslutning af Speleologer - huleforskere - og Jean Clottes, en ekspert, der arbejder for Unesco.
Det er et væsentligt fund, og dets ægthed er helt sikker, siger Clottes, der er ekspert i forhistorisk kunst. Han blev hidkaldt af rumænske specialister for at attestere fundet.
Hans gruppe omfatter huleforskere, en palæontolog, en arkæolog og to specialister i hulekunst.
De skønner, at hulemalerierne kan dateres til en periode af gammel klippekunst fra mellem 23.000 og 35.000 år siden.
- Kulstof 14-prøver skal bekræfte disse vurderinger, siger eksperterne.
Malerierne, der er holdt i sort, blev opdaget for tre-fire måneder siden i Coliboaiahulen i det nordvestlige Rumænien.
Der er billeder af dyr, heriblandt en bøffel, en hest, bjørnehoveder og sågar et næsehorn, ifølge formanden de rumænske huleforskere, Viorel Traian Lascu.
