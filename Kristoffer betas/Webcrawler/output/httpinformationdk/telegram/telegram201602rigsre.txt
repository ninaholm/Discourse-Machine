Rigsrevisionen kritiserer Skats tilsyn med udbytteskat
Ifølge beretning har Skat ført en "helt utilstrækkelig" kontrol med refusions-udbetalinger af udbytteskat.


 Rigsrevisionen er ude med riven efter Skat og Skatteministeriet.
I en beretning vurderer Rigsrevisionen onsdag, at Skat og Skatteministeriets tilsyn med refusion af udbytteskat har været "meget kritisabel".
- Skatteministeriet har i sit tilsyn reelt ikke forholdt sig til udviklingen i udbytteskat, herunder refusioner, lyder det.
- Skatteministeriet har således ikke reageret på udsving i refusion af udbytteskat, som ministeriet flere gange er blevet gjort opmærksomme på i forbindelse med månedlige regnskabsgodkendelser fra Skat.
Desuden afslører beretningen, at Skat udbetalte 3,2 milliarder kroner i refusion af udbytteskat på trods af, at Skat havde modtaget oplysninger om den formodede svindel.
Skatteministeriet forklarer det med, at Skat på daværende tidspunkt ikke havde det tilstrækkelige grundlag for at stoppe udbetalingerne.
Men den køber Rigsrevisionen ikke.
- Rigsrevisionen finder, at Skat - allerede da de modtog oplysninger udefra - burde have undersøgt området nærmere, inden der blev foretaget yderligere udbetalinger af refusion, lyder det i beretningen.
Mere generelt beskyldes Skat for at have ført en "helt utilstrækkelig" kontrol med udbetalinger af refusion af udbytteskat.
Den markante kritik kommer, efter at Statsrevisorerne i september bad Rigsrevisionen om at undersøge, hvordan tilsynet har været.
Det skete på baggrund af, at der ifølge Særlig Økonomisk og International Kriminalitet (SØIK) er blevet svindlet med refusion af udbytteskat for 6,2 milliarder kroner.
Skat har efterfølgende anmeldt formodet svindel for ekstra 2,9 milliarder kroner.
