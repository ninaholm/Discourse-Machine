Mitchell på ny Mellemøst-mission



 Den amerikanske Mellemøstudsending, George Mitchell, tager senere på måneden på en ny mission i regionen. Planen er, at han skal have en "jævnlig og vedvarende tilstedeværelse" i Mellemøsten i bestræbelserne på at bidrage til, at Israel og palæstinenserne løser deres indbyrdes konflikt.
 Det siger USA's udenrigsminister, Hillary Clinton, i dag.
 - Dette er det første af, hvad der bliver et fortsat engagement på højt niveau fra senator Mitchells side, sagde Clinton på et fælles pressemøde med Mitchell. Han havde netop orienteret hende om forløbet af sin første Mellemøst-rundrejse.
 Clinton tilføjer, at USA vil samarbejde med Israel og palæstinenserne om at etablere en "levedygtig palæstinensisk stat".

