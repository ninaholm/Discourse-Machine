Jens Hald vil gøre hjemmeværnet synlig



 Den ny civile chef for Hjemmeværnet, Jens Hald (V), håber at kunne gøre den frivillige forsvarsorganisation mere synlig. Selv om blandt andre Dansk Folkeparti har advaret forsvarsminister Søren Gade (V) mod bare at give et "ben" til en af sine politiske venner, håber den tidligere formand for Folketingets Udenrigspolitiske Nævn, at han kan gøre den skepsis til skamme.
 - Det bliver min opgave at fastholde troværdigheden om Hjemmeværnet, og det kræver en synliggørelse. Selv om Hjemmeværnet allerede er synligt, så håber jeg at kunne gøre organisationen endnu mere synlig, siger Jens Hald. 
 - Mange forbinder i dag Hjemmeværnet med noget historisk, men vi har bevist, at vi også er fremtidssikret. Efter den 11. september er det blevet klart, at Hjemmeværnet har vigtig rolle i dag i totalforsvaret med at sikre infrastrukturen. Der er en reserve som hurtigt kan rykke ud, og mange tænker sikkert ikke over, hvor utrolig meget vi egentlig får for pengene med Hjemmeværnet. Tænk, hvis vi skulle betale fuldtidslønnede folk for at være standby til alle de opgaver, som de frivillige hjemmeværnsfolk løser i dag, siger Jens Hald. 
 Jens Hald får især ansvaret for Hjemmeværnets markedsføring og informationsarbejde. Han skal først og fremmest arbejde for gode relationer til befolkningen, så der skabes forudsætninger for tilgang af nye medlemmer til Hjemmeværnet, der i dag har knap 49.000 medlemmer. 

