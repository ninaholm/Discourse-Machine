Kampen om sjællandsk superhus skærpes



 I slutspurten om placeringen af et sjællandsk supersygehus kræver Ringsteds borgmester nu en uafhængig undersøgelse af sygehusberegningerne fra Region Sjælland. Niels Ulrich Hermansen (V) mener, at tallene er fulde af forbehold og usikkerheder.

- Der er tale om en historisk beslutning, som regionen bør træffe på et sikkert fundament. Jeg har tillid til, at de sjællandske regionspolitikere vil skele til Region Hovedstaden, som fik lavet en uafhængig ekspertvurdering, siger han.

Han peger bl.a. på usikkerhed omkring besparelserne ved at have færre vagtberedskaber, og hvor effektive de forskellige sygehuse er.

- Jeg frygter, at regionens nuværende beregninger vil blive tilsidesat af Sundhedsstyrelsen og Juhl-udvalget, der skal dele penge ud til sygehusbyggerier, siger Niels Ulrich Hermansen.

Region Sjælland har udpeget fire mulige placeringer af et supersygehus: Næstved, Ringsted, Køge og Roskilde. I Ringsted-scenariet mener Region Sjælland, at de færre akutsygehuse fører til besparelser på 42 millioner kroner om året på vagtberedskabet. Men den økonomiske analyse viser også potentiale for 84 millioner kroner mere årligt. Alene her mener Ringsteds borgmester altså, regionen kan spare yderligere 42 millioner kroner årligt ved at vælge Ringsted.

- For mig at se er Ringsted klart den billigste løsning, når man ser på den samlede økonomi i sygehusplanerne. Men Region Sjælland forsøger med forbehold for det ene og det andet at fremsætte et andet billede, siger Niels Ulrich Hermansen.

Ud af de 17 borgmestre i regionen peger de 9 på Køge. Afgørelsen tages på et regionsrådsmøde 16. marts.
