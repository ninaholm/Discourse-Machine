Galla-aktivister er dømt for happening
Byretten afviser flere anklager mod Greenpeace-aktivister, der lavede numre med ordensmagten ved klimatopmødet


 11 aktivister fra Greenpeace slipper med en langt lavere straf end den, som Københavns Politi havde lagt op til i sagen om en happening under klimatopmødet.
Straffen er 14 dages betinget fængsel - hvor anklageren havde krævet 60 dage.
Tre af aktivisterne havde i december forrige år held til at passere flere politiafspærringer, før de udklædt som statsleder med frue og livvagt på Christiansborg Slot bredte deres gule bannere ud med teksten: "Politicians talk - Leaders Act".
Via tv-stationerne røg budskabet ud til hele verden.
De blev straks anholdt og sad sammen med en fjerde aktivist varetægtsfængslet i 20 dage hen over jul og nytår.
Senere blev de øvrige syv aktivister og selve organisationen Greenpeace Nordic også tiltalt for den politiske protestaktion.
Byretten afviser anklagerens krav om udvisning af blandt andre spanieren Juan Antonio Lopez de Uralde og andre udenlandske statsborgere, der deltog i fupnummeret.
Men Greenpeace Nordic straffes med 25 dagbøder á 2500 kroner - altså 75.000 kroner i alt.
Greenpeace-folkene var tiltalt for dokumentfalsk ved at have lavet falske adgangsdokumenter til statsledermiddagen og ved at udstyre deres lejede biler med falske nummerplader.
Nummerpladerne var dog ikke dokumentfalsk, fastslår byretten, som også frifinder de 11 for den usædvanlige anklage om at have krænket dronning Margrethe.
Aktionen var nemlig ikke rettet imod majestæten, fastslår retten.
Derimod er de 11 fundet skyldige i to andre lovovertrædelser: De udgav sig for at være offentlig myndighed, og desuden trængte de ind på slottet og forstyrrede husfreden.
