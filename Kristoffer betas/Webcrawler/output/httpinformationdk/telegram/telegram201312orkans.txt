Orkanstyrke på vestkysten: Nu er Bodil gået i land
Stormen Bodil er kort før middag gået i land ved Hanstholm, hvor der for første gang er målt stormhastigheder.


 Klokken 11.50 gik stormen Bodil i land på den jyske vestkyst. Siden formiddag er vinden taget til i styrke, og der er nu officielt storm ved Hanstholm i Nordjylland, oplyser Danmarks Meteorologiske Institut, DMI.
- Nu er stormen gået i land, og vi fik den første observation af middelvind af stormstyrke klokken 11.50 ved Hanstholm, siger vagthavende Tine Zeuthen til Ritzau.
- Vi har netop målt den første stormstyrke, hvor vi er oppe på 25 meter i sekundet i middelvinden, fortæller hun.
Bodil har allerede lukket flere mindre broer, og de stærke vindstød forventes at lukke helt ned for de større broer, der forbinder landsdelene. Det er nemlig kun et spørgsmål tid, før det er vindstød af orkanstyrke.
- Vi er også så tæt på vindstød i orkanstyrke, som vi næsten kan være, da der er målt 63 knob, og 63,5 er orkanstyrke for vindstød, så det er et spørgsmål om tid, før vi ser vindstød med orkanstyrke, siger Tine Zeuthen.
Godt en time senere lød meldingen så på vindstød af orkanstyrke.
- Vindstød af orkanstyrke fra Hanstholm til Vadehavet. Vindstød af stormstyrke i hele vestlige Østersø og over Sønderjylland, skriver meteorolog hos DR Jesper Theilgaard på Twitter.
Hanstholm blev først ramt af stormen, og hele vestkysten får først Bodils kræfter at mærke.
- Det går især ud over den sydlige del af landet og langs vestkysten i første omgang i eftermiddagstimerne, men så drejer vinden om i vest og nordvest, og så bliver stormen landsdækkende, fortæller Tine Zeuthen.
Hvor den sidste storm, senere navngivet Allan, hurtigt strøg over landet, så regner DMI med, at Bodil lægger sig på danskernes færden udendørs i længere tid.
- Det bliver en langstrakt affære, og hele natten kan vi godt have vindstød af stormstyrke og nogle steder af orkanstyrke. Den lægger sig lidt i løbet af natten, men der kan fortsat være storm eller kuling i morgentimerne, lyder det.
På baggrund af de seneste prognoser fra DMI forventes stormen Bodil at blive så kraftig, at Banedanmark af sikkerhedsmæssige årsager nu varsler lukning af togdriften på tværs af landet.
Det gælder både fjern- og regionaltog og den københavnske S-bane i takt med, at stormen bevæger sig fra Vest- til Østdanmark, oplyser Banedanmark.
