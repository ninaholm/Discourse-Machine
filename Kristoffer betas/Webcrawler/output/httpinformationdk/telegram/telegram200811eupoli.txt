EU-politikere skal møde truede sælfangere



 EU-politikere skal til Grønland for at stå ansigt til ansigt med de grønlandske fangere, der vil lide under et kommende EU-forbud mod import af sælskind. Det mener Grønlands hjemmestyre, som nu vil sende invitationer ud til blandt andet medlemmer af Europaparlamentet.
 - Det er på tide, at Grønland får besøg af sælmodstandere, så de ved selvsyn kan se forholdene og forhåbentlig bedre forstå, hvilke konsekvenser der er ved initiativet, siger Finn Karlsen, landsstyremedlem med ansvar for fiskeri, fangst og landbrug.
 Sælskin fanget af det oprindelige folk i Grønland, inuitterne, vil være undtaget EU's importforbud. Alligevel rammer initiativet de grønlandske lokalsamfund ved at gøre skind upopulært, mener hjemmestyret.
 Og en studietur til Grønland er en god idé, mener medlem af Europaparlamentet for Venstre Niels Busk, der dog selv af praktiske årsager har måttet takke nej til at deltage. Han arrangerer til gengæld et seminar i parlamentet i begyndelsen af det nye år, hvor parlamentarikerne kan møde grønlandske og canadiske sælfangere. Niels Busk vil have parlamentet til at stemme importforbuddet af sælskind ned og i stedet gå efter at forbyde inhumane jagtmetoder såsom kølledrab af babysæler.
