FLSmidth skal af med 140 ansatte i Danmark
En stor effektiviseringsplan i FLSmidth betyder blandt andet, at koncernen skal slankes med 1100 ansatte.


 Den danske ingeniørkoncern FLSmidth skærer antallet af medarbejdere med 1100, oplyser selskabet i regnskabet for første halvår 2013.
Heraf skal selskabet af med 140 stillingsnumre i Danmark, oplyser selskabets topchef Thomas Schulz til Ritzau Finans.
Han trådte til 1. maj og har siden sat gang i en større oprydning, som nu udmønter sig i de omfattende effektiviseringer, der skal spare selskabet for 750 millioner om året fra 2015.
- De seneste tre måneders grundige analyse har bekræftet, at FLSmidth har et betydeligt potentiale for effektivisering. Der vil i løbet af de næste 18 måneder blive gennemført en bæredygtig effektiviseringsplan, skriver selskabet i regnskabet.
Effektiviseringerne får også den konsekvens, at FLSmidth lukker 20 kontorer globalt. Derudover skal organisationen forenkles og ingeniør- og administrative funktioner flyttes ud. Projekter, der ikke giver penge i kassen, lukkes ned.
Det er de senere års utilfredsstillende økonomiske resultater, der har sat gang i spareplanerne. Desuden skal FLSmidth rustes til fremtiden, lyder det.
FLSmidth kæmper med efterdønningerne af finanskrisen på kerneområderne - efterspørgslen efter cement er stadig ikke kommet op i omdrejninger, og det er småt med investeringer i mineindustrien.
Selskabet må notere 22 procents nedgang i ordreindgangen i andet kvartal 2013 i forhold til sidste år.
- Ved at nedbringe vores omkostninger, øge kvaliteten af det arbejde, vi udfører, og vokse organisk kan vi øge effektiviteten og opnå en betydelig forbedring af vore resultater og markedsposition.
- Effektiviseringsplanen er et målrettet initiativ, der skal sikre, at vi er godt rustet til fremtiden, uanset hvordan markedet udvikler sig, siger administrerende direktør Thomas Schulz i regnskabet.
Som følge af effektiviseringsplanen forventes det, at koncernens samlede medarbejderantal reduceres med cirka 1100 svarende til en reduktion på syv procent. I alt har FLSmidth omkring 16.000 ansatte globalt.
Selskabets resultat faldt 62 procent for første halvår 2013 til 177 millioner kroner mod 464 millioner kroner i samme periode 2012.
FLSmidth sætter forventningerne lidt ned til resultatet i 2013 og forventer nu en koncernomsætning på 26-28 milliarder kroner mod tidligere 27-30 milliarder kroner.
