Ministre kritiserer Foghs ledelse



 Statsministeren er en elendig personaleleder, der ikke gider bruge kræfter på at støtte, rådgive eller rose sine ministre. Sådan lyder kritikken fra flere unavngivne ministre, som Berlingske Tidende har talt med. 
 Anders Fogh Rasmussen nyder enorm respekt og beundring for sine politiske bedrifter og analytiske evner. Men hans ledelsesstil er ikke noget at råbe hurra for, mener ministrene.
 - Det er ikke ligefrem moderne ledelse, lyder det fra en minister, der godt kunne tænke sig lidt mere indlevelse fra statsministeren. 
 En anden minister efterlyser mere omsorg og personlig opbakning fra statsministeren i kritiske situationer.
 - Han er i den grad ikke en omsorgsfuld chef, der lige giver et ring, når man er ude og hænge. Ej heller er der roser, hvis man gør noget godt. Det forventes bare, siger den pågældende minister.
 Statsministerens nærmeste allierede, beskæftigelsesminister Claus Hjort Frederiksen (V) erkender, at det er ham, der i stedet må varetage de blødere ledelsesopgaver.
 - Det er ikke Anders' stærke side at høre endeløst på ting og sager. Han er meget målrettet og resultatorienteret. Han vil have løsninger, siger Claus Hjort Frederiksen til Berlingske Tidende.
