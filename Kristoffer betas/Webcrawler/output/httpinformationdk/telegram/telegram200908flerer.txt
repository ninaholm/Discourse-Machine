Flere retssager i Iran efter oprør
Nye retssager er indledt i Iran efter demonstrationerne mod præsidentvalget. På anklagebænken er blandt andet tidligere regeringsmedlemmer.


 Den fjerde runde af retssager blev indledt tirsdag efter urolighederne i Iran som følge af det omstridte præsidentvalg. Det rapporterer det statslige iranske tv, Irib.
 Blandt dem, der er på anklagebænken i en revolutionsdomstol i Teheran, er ifølge det officielle nyhedsbureau Irna tidligere viceindenrigsminister Mostafa Tajzadeh, tidligere viceudenrigsminister Mohsen Aminzadeh, tidligere regeringstalsmand Abdollah Ramezanzadeh og en iransk-amerikansk akademiker, Kian Tajbakhsh.
 Der er gennemført tre masseretssager i Iran tidligere i denne måned efter demonstrationerne, som var rettet mod påstået svindel ved valget. Præsident Mahmoud Ahmadinejad blev ifølge myndighederne genvalgt, men forløbet den 12. juni kritiseres af oppositionen. Titusinder af iranere deltog i protester, og landets elite er også blevet splittet.
 Blandt de tidligere tiltalte er højtstående politikere. Anklagerne lyder blandt andet på handlinger, der krænker den nationale sikkerhed, og de tiltalte risikerer i værste fald dødsstraf.
 Vestlige lande og menneskerettighedsgrupper har fordømt retssagerne.

