Frankrig advarer om terrorfare i London
Frankrig siger, at rejsende i Storbritannien må være "stærkt på vagt" overfor mulige terrorangreb.


 De franske myndigheder har advaret rejsende om, at de må være "ekstremt årvågne", hvis de besøger steder i Storbritannien, der kan være mulige terrormål.
I en rejsevejledning fra det franske udenrigsministerium understreges det, at kendte turistattraktioner og offentlige transportmidler kan blive mål for angreb.
- De britiske myndigheder mener terrortruslen ligger på et meget højt niveau i landet, og at risikoen for et angreb er meget høj, skriver det franske udenrigsministerium.
I Berlin fastholder den tyske indenrigsminister, at der ikke er tegn på noget forestående terrorangreb.
- Der foreligger ingen konkrete terrorplaner mod Tyskland. Ingen bør være i tvivl om, at landet er et mål for terrorister, men der foreligger ingen konkrete planer om umiddelbare angreb, som vi har kendskab til, siger de Maiziere til radiostationen Deutschlandfunk. 
Den øgede antal af de såkaldte droneangreb i Pakistans stammeområder er knyttet til al-Qaedas formodede planer om terror mod flere af Europas største byer, vurderer Pakistans USA-ambassadør.
- Jeg tror, at den aktivitet, som vi oplever i Nordwaziristan i form af angreb, hænger sammen med de terroradvarsler, som vi har hørt om i forbindelse med mulige angreb mod Europa, siger Hussein Haqqani til BBC. 
