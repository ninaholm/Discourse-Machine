S afventer hjemmeværnets våbentjek
Det er forhastet at fjerne våben fra hjemmeværn, som tjekker våben, siger forsvarsordfører Annette Lind (S).


 Socialdemokraterne vil først vurdere, om hjemmeværnsfolk skal aflevere deres våben, når hjemmeværnet har undersøgt sagen om brug af et hjemmeværnsvåben ved weekendens attentat i København.
Det siger forsvarsordfører Annette Lind (S) til, at gerningsmanden ved weekendens terrorangreb i København skød med et fuldautomatisk gevær af typen M95, som var stjålet hos en hjemmeværnsmand.
- Det er meget ulykkeligt, at våben fra hjemmeværnet er brugt i angrebet. Det skal vi sørge for ikke sker igen. Hjemmeværnet har igangsat en stor undersøgelse af, hvordan man sikrer våben i hjemmet. Vi kigger på det, når den er færdig, siger Annette Lind.
Ifølge hjemmeværnet opbevarer 4328 hjemmeværnsfolk våben hjemme i dobbeltsikrede våbenskabe. De skal være uddannet, bestå en årlig kontrolskydning og ellers opbevare deres våben efter bestemmelserne.
Hjemmeværnet kontrollerer løbende, hvordan våben opbevares, og medlemmer må aldrig have ammunition hjemme.
Hjemmeværnet skulle under Den Kolde Krig bekæmpe invasionsstyrker fra Warszawapagten sammen med hæren.
Nu bevogter hjemmeværnsfolk danske militærlejre i Afghanistan, ligesom hjemmeværnet løste politiopgaver ved weekendens terrorangreb.
Annette Lind understreger, at hjemmeværnet har fjernet mange våben i de seneste år.
Hun afviser, at partiet har skiftet holdning. I juli 2001 ville Socialdemokraterne, SF, De Radikale og Enhedslisten flytte hjemmevåben til et centralt lager.
Da sagde Socialdemokraternes retsordfører, Karen Hækkerup:
 - Den tid, da det var vigtigt, at frivillige i Hjemmeværnet kunne komme direkte til våben, er forbi. Det er ikke længere relevant, at de kan komme til våben på deres privatadresser.
Spørgsmål: - Hvorfor har Socialdemokratrene skiftet holdning?
- Det har vi ikke på nogen måde. Nu afventer vi hjemmeværnets rapport, siger Annette Lind.
