DF: Skyd mod piraterne
Dansk Folkepartis Søren Espersen mener, at den danske flåde skal affyre varselsskud mod pirater.


 Den danske flåde kan lære af de sydkoreanske kolleger, der fredag stormede et fragtskib kapret af somaliske pirater.
Det er således med "tilfredshed", at Dansk Folkepartis udenrigsordfører, Søren Espersen, har noteret det sydkoreanske angreb, der kostede otte pirater livet.
- Det er efter Dansk Folkepartis bedste overbevisning nødvendigt at sætte hårdt mod hårdt i forhold til de somaliske pirater, hvis fænomenet skal bringes til ophør, hvilket søværnet bør lade sig inspirere af, siger Søren Espersen i en pressemeddelelse. 
Derfor bør den danske flåde i området blandt andet benytte sig af varselsskud mod piraterne, ligesom DF vil have stationeret danske specialstyrker på særligt udsatte skibe, der sejler i den usikre Aden-bugt.
 På nuværende tidspunkt patruljerer det danske skib Esbern Snare ud for Somalias kyst. Det har dog ikke kunnet afværge, at to danske søfolk for nylig er blevet taget som gidsler, da deres skib blev kapret af somaliske pirater.
Rederiet Shipcraft meddelte fredag, at der er indledt forhandlinger med piraterne, som tilbageholder besætningen på skibet M/V Leopard. Ud over de to danskere er der tale om fire filippinere.
 Den seneste opgørelse fra 18. januar i år viser, at somaliske pirater tilbageholder i alt 31 fartøjer og 707 gidsler, som de kræver løsesum for at frigive. 
Tallet er inklusive det sydkoreanske skib med 21 gidsler, der fredag blev befriet af de sydkoreanske specialstyrker.
