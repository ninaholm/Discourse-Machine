En ny babyflodhest er kommet til verden i Zoo
Flodhestehuset i Københavns Zoo har fået en ny beboer. Sandsynligheden for, at ungen skal aflives, er lille.


 En lille ny flodhest på kun 30 kilo har indtaget Flodhestehuset, oplyser København Zoo mandag.
Den kom til verden torsdag aften, har det rigtig godt og har netop fået et helbredstjek af Zoos dyrlæge. Samtidig fik den klippet resten af navlestrengen af, som ifølge Zoo var "temmelig lang".
Dyrlægen indsatte også en chip i ungen, som fungerer som en slags personnummer med oplysninger om dyret.
Ungen er en han og er lige nu ved at lære Flodhestehuset i Zoo at kende sammen med sin 27-årige mor, som kommer fra Emmen Zoo i Holland. Hun ankom til det nye flodhestehus i 2007.
Den nyfødte flodhest, som kan ses i Zoo om cirka to uger, er hendes tredje unge. Faren ankom i 2013 fra Barcelona, og den nye unge er hans første afkom.
Hvis det viser sig, at den nye flodhest ikke passer ordentligt ind i den europæiske bestand af flodheste, kan den i princippet komme ud for at skulle aflives, siger den videnskabelige direktør i København Zoo, Bengt Holst.
 Det var det, der skete for den halvandet år gamle giraf Marius i februar, som blev aflivet for at sikre den europæiske bestand af giraffer bedst muligt i forhold til genpuljen.
Men den lille nye flodhest har nok ingen grund til at frygte at få Marius' skæbne. Dens forældre er ikke beslægtede, og derfor er der en god chance for, at der vil være brug for ham i andre europæiske zoologiske haver.

- Sandsynligheden for, at flodhesten skal aflives, er mindre for denne unge end for tidligere unger, da faderen er af en vigtig genetisk afstamning. Det var netop derfor, vi hentede ham til, siger Bengt Holst.
Han fortæller, at en aflivning af overskudsdyr kan komme på tale, hvis man tager ansvar for at have genetisk sunde bestande langt ud i fremtiden.
