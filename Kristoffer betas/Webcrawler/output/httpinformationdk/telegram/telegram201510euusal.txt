EU og USA vil have lappet datahul
Det juridiske tomrum, der er opstået efter EU-domstol vragede dataaftale, kan være skadeligt, siger kommissær.


 EU og USA vil hurtigt have en løsning på det juridiske tomrum, der er opstået, efter at en dataaftale mellem de to parter blev vraget af EU-Domstolen tidligere på ugen.
Tirsdag dumpede domstolen i en vidtgående afgørelse amerikansk datasikkerhed, som ikke yder europæiske forbrugere tilstrækkelig beskyttelse.
Selskaber som blandt andet Facebook er afhængige af, at der er regler på området.
EU's justitskommissær Vera Jourova siger, at hun torsdag blev enig med den amerikanske handelsminister, Penny Pritzker, om, at de skal handle hurtigt for de internetbaserede selskabers skyld.
- Vi er helt klar over, at for særligt små og mellemstore virksomheder kan det pludselige juridiske tomrum være skadeligt, siger Jourova.
Efter tirsdagens dom understregede hun, at det også er vigtigt, at dataoverførsler mellem EU og USA kan fortsætte, fordi "de er rygraden i vores økonomi".
Jourova rejser til USA i næste måned for at drøfte problemet, og repræsentanter for EU og USA vil også mødes i næste uge for at drøfte spørgsmålet.
EU-Domstolens afgørelse kommer, efter at den østrigske jurastuderende Max Schrems har indbragt dataaftalen mellem EU og USA for domstolen. Han har klaget over manglende beskyttelse af sine personlige data, når Facebook overfører dem til servere i USA.
Schrems' bekymring blev vakt i kølvandet på den tidligere efterretningsmand Edward Snowdens afsløringer af et verdensomspændende amerikansk program, der høster store mængder data.
Efter at EU-Domstolen har dumpet USA som en såkaldt "safe harbour", når det gælder datasikkerhed, er der ifølge EU's justitskommissær andre rammer for transatlantiske dataoverførsler, der nu kan bruges.
Det er enten standardiserede klausuler om databeskyttelse i kontrakter mellem virksomheder, der udveksler data over Atlanterhavet, eller bindende regler for dataoverførsler inden for samme virksomhed.
Allerede inden dommen var EU i gang med at forhandle om en ny aftale med USA.
