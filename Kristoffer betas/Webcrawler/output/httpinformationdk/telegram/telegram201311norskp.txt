Norsk Politi begik fejl: Kom en time senere til kapring
Politiet begik en kæmpe fejl, da de rykkede ud til drabsmand i kapret bus. De ankom en time efter ambulancer.


 Norsk politi kom meget sent frem til stedet, hvor en bus mandag aften blev kapret med tre døde til følge.
Det var således brandmænd, som måtte tage affære og pågribe den 30-årige sydsudaneser, mens politiet stadig var på vej mod gerningsstedet.
- I denne tragiske sag må vi selvfølgelig sige, at det ikke var godt. Men vi ved ikke mere omkring omstændighederne, sagde politimester i Sogn og Fjordane, Ronny Iden, på en pressekonference mandag.
Alle ambulancer kørte således igennem en tunnel, som politiet troede var lukket. De sparede 37 kilometer på deres vej ved at køre igennem tunnelen.
Mens ambulancerne kørte 52 kilometer fra Lærdal, kom politiet - fra samme by - ud på en strækning, der var 89 kilometer lang.
Politiet måtte bruge en time og 14 minutter på at nå frem til den kaprede bus.
Statens vejvæsen fortæller ifølge avisen VG, at de allerede i sommer gav politiet besked om, at de kunne passere igennem Midnestunnelen under udrykning.
De første ambulancer var på stedet klokken 17.50, mens politiet ankom 59 minutter senere.
Buschaufføren og to passagerer - alle om bord - blev dræbt, da en 30-årig asylansøger angreb med en kniv.
En lignende episode skete med samme busselskab i 2003.
