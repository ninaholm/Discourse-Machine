USA venter i spænding på milliardtrækning
Jackpot i lotteri er nu oppe på 3,6 milliarder kroner. Der er solgt lottosedler for over dobbelt så meget.


 Millioner af amerikanere er gået i gang med at tælle ned til trækningen i Mega Million-lotteriet, hvor jackpotten nu er vokset til 640 millioner dollar eller cirka 3,6 milliarder kroner.
Topgevinsten er den største i lotteriets historie. Fredag var der endeløse køer foran kiosker og butikker i samtlige de 42 delstater, hvor lottosedlerne kan købes.
Siden slutningen af januar er førstepræmien svulmet op, fordi ingen har haft den rigtige talkombination.
Trækningen finder sted klokken 4 natten til lørdag dansk tid. Men allerede nu er der en stor vinder: Udbyderen af lottospillet. De amerikanske spillefugle har købt lottosedler op til denne uges trækning for 1,46 milliarder dollar eller 8,2 milliarder kroner.
 Den største præmie, som er vundet på en enkelt lotteriseddel i USA's historie, var på godt to milliarder kroner. Det skete, da otte arbejdere fra Nebraska i 2007 vandt i Powerball-lotteriet.
For at vinde den store gevinst skal spilleren først og fremmest have fem rigtige. De fem bolde trækkes fra en bowle med 56 bolde. Derefter trækkes et supertal blandt 46 andre kugler. Hvis det også matcher, udløses den helt store gevinst.
Sandsynligheden for at få netop den kombination er én til 176 millioner. Sandsynligheden for at blive ramt af et lyn er til sammenligning langt større end chancen for at hive førstepræmien hjem.
New York Post minder om, at store pengepræmier ikke er nogen garanti for et sorgløst og lykkeligt liv. Avisen opremser flere tragiske historier om tidligere vindere. Blandt andet Jack Whitaker, som for ti år siden vandt 1,8 milliarder kroner.
Takket været et udsvævende liv er pengene i dag væk, og både Whitakers datter og barnebarn er døde af narkooverdoser.
Den største danske lottogevinst nogensinde er på 38,56 millioner kroner. Den blev vundet i en Føtex på Østerbro i København i 2008.

