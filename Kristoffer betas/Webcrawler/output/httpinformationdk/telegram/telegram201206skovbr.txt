Skovbrand er ude af kontrol nær Athen
Græske brandfolk kæmper mod en voldsom skovbrand, der nær hovedstaden Athen er ude af kontrol.


 En kraftig skovbrand raser syd for den græske hovedstad, Athen.
Flere end 200 brandfolk er sat ind for at tæmme branden, der begyndte lørdag.
Kraftige vinde har hjulpet flammerne til at få fat i flere skovområder.
Brandfolkene har hjælp af 60 køretøjer og fire fly, der kaster vand over flammerne, samt en helikopter.
Fem brandfolk er kommet til skade under slukningsarbejdet, og 120 boliger er blevet flammernes bytte syd for hovedstaden.
Strømforsyningen er væk i flere områder, og hovedvejen til den antikke attraktion Sounion på den sydligste del af halvøen Attika er afskåret.
På øen Kythnos er der også brand.
Grækenland har bedt Italien, Frankrig og Kroatien om hjælp. Ifølge det græske civilforsvar har Italien sagt, at to italienske slukningsfly sendes til Grækenland i løbet af søndag.
Fire personer er anholdt og mistænkes for at have startet branden ved et uheld, da de var ved at rydde et område på en byggeplads.
I de varme sommermåneder rammes Grækenland ofte af skovbrande. I de seneste år har brande ødelagt store skovområder og nedbrændt flere landsbyer.
