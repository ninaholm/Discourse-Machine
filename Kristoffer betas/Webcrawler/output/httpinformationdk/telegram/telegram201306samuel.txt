Samuelsen til Venstre: I smadrer demokratiet
Venstres formand afviser at svare på hårde beskyldninger fra Liberals Alliances Anders Samuelsen.


 Venstre og partiets formand, Lars Løkke Rasmussen, afholder sig fra at komme med politiske udspil på grund af "ekstrem vælgerangst".
Og når der endelig kommer et forslag fra det store oppositionsparti, så bliver det droppet, hvis det viser sig at være upopulært.
Det siger formanden for Liberal Alliance, Anders Samuelsen, til Berlingske.
Lars Løkke Rasmussen afviser at svare igen på anklagerne, som ifølge Dansk Folkepartis formand, Kristian Thulesen Dahl, skaber unødvendig splid på den borgerlige fløj.
- Konsekvensen af, at man udelukkende tænker strategisk og udelukkende er gået på jagt efter ministerposterne, er, at man smadrer demokratiet, siger Anders Samuelsen til Berlingske.
- Lige nu kunne de være med til at presse regeringen til at tage nogle af de helt grundlæggende debatter, men de lader være på grund af deres ekstreme vælgerangst. Det er en undladelsessynd af de helt store. Det er en falliterklæring, mener Samuelsen.
Den liberale leder peger konkret på Venstres udspil om brugerbetaling på de videregående uddannelser tidligere på ugen.
Meldingen fra Venstre skabte en masse røre, og få timer efter det var offentliggjort, trak Venstres gruppeformand, Kristian Jensen, det tilbage.
Og det ser Anders Samuelsen som et "frygteligt eksempel på", hvor skrækslagne Venstre er for vælgerne.
Kristian Thulesen Dahl betragter angrebet som udtryk for "en krig mellem De Konservative og Liberal Alliance om, hvem der overlever på sigt". En strid, som i virkeligheden kun gavner regeringen, mener DF-formanden ifølge Berlingske.
