Ny forskning: Spædbørn kan ammes til højere intelligens
Mennesker, der er blevet ammet som små, har højere IQ, viser et studie, der har fulgt nyfødte over 30 år.


 Mennesker, der bliver ammet som spædbørn, får intelligens ind med modermælken.
Netop offentliggjort forskning, der har fulgt 3500 nyfødte over 30 år, viser, at de børn, som fik bryst som spæd, har højere intelligens og tjener mere som voksne.
Derudover viser studiet, at morens socioøkonomiske situation ikke har stor betydning for amme-resultaterne ifølge forskerne.
- Effekten af amningen på hjernens udvikling og barnets intelligens er veldokumenteret, siger en hovedforfatter til undersøgelsen Bernardo Lessa Horta fra Pelotas Universitet i Brasilien i en skriftlig udtalelse.
- Vores undersøgelse giver første bevis på, at langvarig amning ikke blot øger intelligensniveauet til i hvert fald 30 års alderen, men også har indflydelse på det individuelle og samfundsmæssige niveau i form af højere uddannelse og indkomst, siger Horta og tilføjer:
- Det unikke ved dette studie er, at i gruppen, som vi undersøgte, var det at amme ikke mere udbredt blandt højtuddannede kvinder eller kvinder med høj indkomst. Det var jævnt fordelt på tværs af sociale klasser.
Amme-studiets resultater er blevet offentliggjort i det anerkendte medicinske tidsskrift The Lancet.
Forskningen har taget udgangspunkt i data fra børn født i Pelotas i 1982. Information om amning blev sammenlignet med gennemsnittet for intelligenstester, indkomst og uddannelsesniveau hos de 3493 deltagende personer, da de fyldte 30 år.
Der blev taget højde for 10 sociale og biologiske faktorer, der kan spille ind på resultaterne, såsom familiens indkomst, forældrenes uddannelse, rygning under graviditeten, morens alder, barnets fødselsvægt og fødselsmetoden.
- Mens resultaterne viser øget intelligens, højere uddannelse og indkomst i alle tilfælde af amning, står det klart, at jo længere tid et barn bliver ammet (op til 12 måneder), jo større fordele er der for barnet, skriver forskerne i en skriftlig udtalelse.
Modermælkens positive effekt på intelligensen hænger angiveligt sammen med en særlig mættet fedtsyre, der findes i mælken og er vigtig for hjernens udvikling, mener Horta.
