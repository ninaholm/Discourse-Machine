Sydkorea forbyder skibe fra nordkoreanske havne
Med nye sanktioner vil Sydkorea forbyde skibe, der inden for de sidste 180 dage har lagt til i Nordkorea.


 Ethvert fartøj, der inden for de sidste 180 dage har gjort holdt i en nordkoreansk havn, skal forbydes at sejle ind i sydkoreanske farvande.
Det oplyser den sydkoreanske regering, som uafhængigt vil indføre nye sanktioner mod styret i Nordkorea som følge af landets atomprøvesprængning 6. januar.
De sydkoreanske sanktioner, der retter sig mod 40 personer og 30 virksomheder, kommer i kølvandet på en beslutning fra FN's Sikkerhedsråd, der for knap en uge siden udvidede sine internationale sanktioner mod Nordkorea.
Nordkorea reagerede så ved at affyre seks missiler ud over Det Japanske Hav.
De nye foranstaltninger har til formål at modvirke rederier og handelsselskaber fra at gøre forretninger med Nordkorea for at isolerede landet yderligere.
Samtidig opfordrer Sydkorea ifølge AFP sydkoreanske statsborgere til at undgå nordkoreanske restauranter i udlandet for at mindske regimets adgang til udenlandsk valuta.
 Nordkorea ejer omkring 130 restauranter i 12 lande uden for Den Koreanske Halvø, som ifølge den sydkoreanske regering tjener omkring ti millioner dollar - eller hvad der svarer til godt 68 millioner kroner - om året til styret i Pyongyang.
Ifølge sanktionerne fra FN, der hovedsagelig er forhandlet på plads af USA og Kina, skal al gods ud og ind af Nordkorea nu inspiceres.
Desuden føjes 16 nordkoreanere til listen over personer, der har rejseforbud. De er internationalt blacklistet, og det samme gælder for 12 nordkoreanske virksomheder.
Nordkorea insisterer på, at dets missilprogram grundlæggende er rent videnskabeligt, men USA, Sydkorea og Kina siger, at affyringer som den, der har sendt en satellit i kredsløb i sidste måned, har til formål at udvikle interkontinentale ballistiske missiler.
Nordkorea hævder, at dets atomprøvesprængning i januar, som var den fjerde af slagsen siden 2006, var en test af landets brintbombeteknologi.
