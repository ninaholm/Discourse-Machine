Vil omringe Nato-møde i Strasbourg



 En række anti-militaristiske organisationer fra Frankrig og det øvrige Europa forbereder omfattende demonstrationer lørdag ved Nato-topmødet i Strasbourg, og politiet får ikke lov at stoppe os, siger en talsmand for organisationskomiteen til Ritzau.
 - Vi vil lade lederne vide, at vi er her, siger Christoph Kleine.
 Og de 15.000 politifolk og soldater, der beskytter Nato-topmødet i Strasbourg, kan forberede sig på, at demonstranterne vil bryde deres blokader.
 - Vi vil gå gennem dem, men vi vil ikke angribe dem, siger han.
 Advarslen kommer efter en urolig nat til fredag med op mod 300 anholdte i en forstad til Strasbourg, hvor mange demonstranter har slået lejr.
 Ifølge Christoph Kleine vil demonstrationerne blive skudt i gang tidligt lørdag morgen, og demonstrationstog vil starte flere steder rundt i byen.
 - Vi forsøger at omringe konferencecentret, siger han og lover "civil ulydighed" i stor målestok.
 Der ventes titusinder af demonstranter på gaden i Strasbourg.
  Politiet har en meget stor operation i gang, og ikke mange hundrede meter væk fra teltlejren i forstaden Neuhof, hvor de værste uroligheder bredte sig torsdag, står lange rækker af mandskabsvogne og lastbiler med vandkanoner parkeret.
 Unden sammenstød torsdag og natten til fredag brød flere hundrede voldelige aktivister ud fra en demonstration og gik i gang med at smadre bilruder og vinduesfacader og antænde bål i gaderne.
 Mange lokale beboere er vrede over, at myndighederne har valgt at placere de mange demonstranter i Neuhof, der i forvejen er det mest socialt belastede område i Strasbourg med mange indvandrere.
 - Det er svært at forstå. Mange af de unge herude mangler arbejde, og de kender i forvejen en del til kriminalitet og afbrændinger, siger Abdul, en mand på omkring 40 med algerisk baggrund, der er opvokset i Neuhof.
 - Hvad skal jeg sige, lyder det fra en ældre mand, der med et skuldtræk peger op på de helikoptere, der er i luften lige over bydelen.
 Flere kommentatorer peger på, at radikale grupper blandt demonstranterne er inspireret af begivenhederne i London, hvor sammenstød i gaderne gav dramatiske tv-billeder.
 - Vi vil meget gerne have, at I også er der, siger Christoph Kleine fra organisationskomiteen til flere tv-fotografer, der er ude at filme i teltejren i Neuhof.
 - Det går løs i morgen (lørdag) tidlig mellem kl. tre og fire. Så begynder vi at bevæge os ind mod centrum af Strasbourg.
 De mange mandskabsvogne og vandkanoner, som politiet har parkeret ikke mange gader derfra, tyder på, at det kan blive en vanskelig march.
