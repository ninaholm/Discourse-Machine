Vilhelmsen om ny finanslov: Vi fastholder kursen
Dansk økonomi er på vej frem, siger Annette Vilhelmsen. Men SF vil ikke love dyre tiltag på næste finanslov.


 Det bliver ikke "et overflødighedshorn af nye og dyre forslag", når regeringen i næste uge fremlægger sit forslag til finansloven for 2014.
Regeringen vil derimod "fastholde den økonomiske kurs", siger SF's formand, socialminister Annette Vilhelmsen, efter partiets sommergruppemøde.
- Det bliver ikke sådan et overflødighedshorn af nye og dyre forslag, for det er helt afgørende, at vi holder en ansvarlig økonomisk linje. Men der vil være forbedringer, siger Vilhelmsen tirsdag på SF's pressemøde på Hotel Nyborg Strand.
Dermed dæmper SF-formanden forventningerne til, at regeringen med sit udspil til næste års finanslov vil imødekomme Enhedslistens hovedkrav om, at der skal sættes flere penge af til at skabe nye job.
Kort før Annette Vilhelmsen stillede sig op foran pressefolkene, kunne AK Samvirke dog offentliggøre nye tal, der viser, at 25.579 danskere i 2013 har mistet retten til dagpenge. Og det tal ventes at stige til over 30.000 i de kommende måneder.
Dermed har Enhedslisten fået lidt tyngde til sit hovedkrav om flere penge til nye job. Og meget tyder på, at regeringen i de kommende forhandlinger i et eller andet omfang vil finde penge til nye job.
SF-formanden ser overordnet optimistisk på Danmarks økonomiske fremtidsudsigter.
- Dansk økonomi er grundlæggende sund. Der er styr på statsgæld og underskud, og vores konkurrenceevne er også i bedring.
- Det ser sådan set så småt ud til, at vi efter flere års økonomisk stilstand så småt kommer i gang igen, siger Annette Vilhelmsen.
Hun giver følgende forklaring på sin optimistiske tilgang til den økonomiske fremtid:
- Nogle af de tegn, vi ser, er, at forbrugerne har fået større tillid til fremtiden. Man har fået sat gang i forbruget, man kan se det på boligområdet, og i det hele taget ser det ud til, at danskerne nu slipper taget i krisen og begynder at sætte andre dagsordener.
- Det er små tegn, og det er forsigtige tegn, men det er noget af det, vi har gået og ventet på, siger Vilhelmsen.
