Flest vil skære i ydelser til handikappede
Halvdelen af befolkningen mener, at handikappede ikke skal fritages for offentlige besparelser.


 Sparerunder bør også ramme handikappede.
I en ny undersøgelse foretaget af analyseinstituttet YouGov for Kristeligt Dagblad svarer 47 procent af de 1008 adspurgte, at handikappede ikke skal fritages for offentlige besparelser.
Det bekymrer både eksperter og Muskelsvindfonden.
- Det gør mig da ked af det, for vi har jo ikke selv valgt at blive handikappede og være en udgift for samfundet. Undersøgelsen her viser, at solidariteten er under angreb, siger landsformand for Muskelsvindfonden, Evald Krog til Kristeligt Daglad.
Debatten handler blandt andet om, at handikappede med respiratorbehov som netop Evald Krog koster statskassen over en milliard kroner om året.
At næsten halvdelen af danskerne mener, at besparelser også skal ramme de handikappede, er ifølge Ove K. Pedersen, professor ved Handelshøjskolen CBS, et udtryk for, at borgerne lytter til samfundsdebatten:
- Vi ser eksempler på, at kommuner fremstiller handikapydelserne som urimelige. Diskussionerne om, at der økonomisk er noget at komme efter på handikapområdet, er slået igennem i befolkningen, siger Ove K. Pedersen til Kristeligt Dagblad.
Alligevel mener professoren ikke, at solidariteten med handikappede for alvor er ændret i samfundet:
- Der har i Danmark altid været stor solidaritet med de uforskyldt syge og de handikappede, og jeg tror ikke på, at værdierne er anderledes nu, siger han.
