Libyen: To politistationer er angrebet i Benghazi
Søndag morgen er to politistationer angrebet i den libyske by Benghazi, der var hovedsæde for oprøret i 2011.


 Uroen ulmer fortsat i Libyen, og søndag morgen blev endnu to politistationer angrebet i landets næststørste by Benghazi.
To andre politistationer blev angrebet fredag i Benghazi, der var hovedsæde for det oprør, der førte til tidligere diktator Muammar Gaddafis fald - og død.
En talsmand for regionsrådet i Benghazi langer ud efter indenrigsministeren:
- Vi er ikke tilfredse med indenrigsministeriets indsats og specielt ikke med ledelsen i Benghazis politi, siger Osama al-Sharif.
Der har været flere blodige angreb og voldelige sammenstød i landet, og i september blev den amerikanske ambassadør og tre andre amerikanere dræbt ved et angreb på USA's konsulat i Benghazi.
Der har også været massiv uro i Libyens regeringsby Tripoli, hvor en gruppe militante for to uger siden indledte en række belejringer af flere af landets ministerier.
Militsgruppen bevæbnet med antiluftskyts omringede søndag 28. april Libyens udenrigsministerium i Tripoli. Tirsdagen efter kom turen til landets justitsministerium.
Kravet fra den bevæbnede militsgruppe var, at tidligere rådgivere og støtter for den afsatte diktator Muammar Gaddafi skulle udelukkes fra højtstående poster i regeringen.
En uge senere fik militsgruppen deres vilje, da politikere i landets parlament vedtog en kontroversiel lov, der udelukker tidligere topfolk fra Gaddafis regime fra poster i regeringen.
Gruppen er hovedsageligt bestående af de samme oprørere, som bekæmpede Muammar Gaddafi i 2011.
