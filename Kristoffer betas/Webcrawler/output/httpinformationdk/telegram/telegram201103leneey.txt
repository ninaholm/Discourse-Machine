Lene E.: Yemen-uro er på sit højeste
Den politiske situation i Yemen eskalerer voldsomt lige nu, siger den danske udenrigsminister, Lene Espersen.


 Mens verdens øjne er skarpt fokuseret på krigsmissionen i Libyen, prøver EU også at holde styr på de voldsomme uroligheder i Yemen og Bahrain.
Ifølge Danmarks udenrigsminister, Lene Espersen (K), er situationen i Yemen lige nu mest alvorlig.

- Under alle omstændigheder er der ingen tvivl om, at det, at topgeneraler og mange politikere har valgt at vende regimet ryggen, fortæller noget om, at Yemen er det sted i verden lige nu, hvor den politiske situation eskalerer voldsomst, siger Lene Espersen (K) efter et udenrigsministermøde i Bruxelles.
EU's 27 udenrigsministre opfordrer styret i Yemen til straks at stoppe den voldelige adfærd.
- Vi opfordrer myndighederne til at standse den håndhævede adfærd og indgå i dialog med oppositionen, fortæller Lene Espersen.
Også i det lille land Bahrain har de voldsomme protester mod kong Hamad bin Isa Al Khalifa taget til i styrke.
Her understreger EU's udenrigsministre ligeledes, at landets sikkerhedsstyrker straks skal stoppe den uacceptable vold mod demonstranterne.
- Situationen er stærkt forværret, og de rapporter, der er om eskalerende vold og blodsudgydelser, er dybt bekymrende, siger den danske udenrigsminister.
Konflikten i Bahrain tog for alvor fart for en uge siden, hvor nabolandet Saudi-Arabien sendte 1000 soldater ind i det lille land for at hjælpe kongen med at nedkæmpe demonstranterne.
