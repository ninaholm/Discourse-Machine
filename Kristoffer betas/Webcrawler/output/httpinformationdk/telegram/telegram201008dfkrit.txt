DF kritiserer ministerdeltagelse i middag
Muslimer fejrer afslutningen på ramadanen med en middag på Christiansborg. Til Dansk Folkepartis fortrydelse deltager socialministeren i år.


 Dansk Folkeparti kritiserer socialminister Benedikte Kiær (K) for at have sagt ja til at deltage i den traditionelle ramadanmiddag, som holdes på Christiansborg. 
Bag middagsarrangementet, som afslutter muslimernes årlige fastemåned, står avisen Zaman Scandinavia og SF's socialordfører, Özlem Sara Cekic.
Ikke alene takker Dansk Folkepartis formand, Pia Kjærsgaard, selv nej til en invitation til middagen. Ifølge formanden for Folketingets 	socialudvalg, Martin Henriksen (DF), sender socialministerens deltagelse "et uheldigt signal".
Han anbefaler derfor, at socialministeren i stedet sender afbud til middagen om aftenen den 6. september i Snapstinget på Christiansborg.
- Socialministeren medvirker i Socialistisk Folkepartis mediestunt, hvis formål er at fremme accepten af islamiseringen af samfundet ved at bringe fejringen af islam helt ind i Christiansborgs og folkestyrets lokaler, siger formanden for socialudvalget og kalder det:
- Pinligt, uigennemtænkt og ikke særlig konservativt.
Ud over socialministeren har blandt andre SF's gruppeformand, Ole Sohn, den radikale gruppeformand, Margrethe Vestager, samt Tyrkiets familieminister, Selma Aliye Kavaf, alle takket ja til en invitation. 
Til gengæld tygger statsminister Lars Løkke Rasmussen (V) stadig på sin invitation.
Martin Henriksen har dog - som han udtrykker det - svært ved at forestille sig, at statsministerens svar skulle blive et ja tak. 
Socialudvalgsformanden henviser samtidig til, at netop SF tidligere har kritiseret den årlige gudstjeneste i forbindelse med Folketingets åbning i oktober.
- Når man hiver islam ind på Christiansborg, og så samtidig forsøger at hive kristendommen ud, ja, så træder man ganske enkelt på danskernes kultur, siger Martin Henriksen.
I USA fejrede præsident Barack Obama - vanen tro - tidligere på måneden i Det Hvide Hus "iftar", der er det måltid, som muslimer spiser efter solnedgang under ramadanen.

