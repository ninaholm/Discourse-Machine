Vanæret Xilai smidt ud af Kinas kommunistparti
Straffesag mod Kinas tidligere toppolitiker Bo Xilai rykker tættere på efter bortvisning fra kommunistpartiet.


 Den skandaleramte tidligere kinesiske toppolitiker Bo Xilai er nu formelt smidt ud af det regerende kommunistparti, oplyser statslige kinesiske medier søndag.
Det sker, efter at 500 højtstående partimedlemmer har holdt et fire dage langt møde bag lukkede døre, hvor de afsluttede ledelsesbeslutninger forud for den 10-årlige magtovertagelse, der finder sted i denne måned.
Centralkomitéen har godkendt en afgørelse fra Politibureauet om at bortvise Bo Xilai, skriver det statslige kinesiske nyhedsbureau Xinhua med henvisning til partiets øverst besluttende organ.
Ud over Bo Xilai blev også Kinas tidligere jernbaneminister, Liu Zhijun, på mødet formelt smidt ud af partiet efter at være beskyldt for at have modtaget 800 millioner yuan (744 millioner kroner) i bestikkelse. Bortvisning fra partiet sker ofte inden en retssag.
For godt en uge siden blev Bo Xilai tillige smidt ud af Kinas parlament. Bortvisningen baner vej for en straffesag mod eks-partibossen, der har mistet sin parlamentariske immunitet.
Bo Xilais kone, Gu Kailai, og hans tidligere politichef er begge fængslet for deres rolle i en drabssag, der anses for at være den første store skandale i Kina i to årtier.
I slutningen af september mistede han sine poster i kommunistpartiet, og statslige kinesiske medier skrev, at han vil blive "retfærdigt straffet". Bo Xilai var lokal partichef i Chongqing og havde en lovende karriere foran sig i toppen af det magtfulde parti.
Men de kinesiske myndigheder suspenderede Bo Xilai, da de begyndte at efterforske hustruens forbindelse til drabet på den britiske forretningsmand Neil Heywood.
Bo Xilai blev i marts fjernet fra sin post som partileder i Chongqing, og kort tid efter mistede han alle sine poster i det kommunistiske parti.
