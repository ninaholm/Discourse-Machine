Rouhani forsikrer om vilje til seriøs atomaftale
Når seks stormagterne i næste uge mødes med Iran, skal de forsøge at nå en endelig aftale for atomprogram.


 Den iranske regering er "dybt seriøs" omkring forhandlingerne for landets atomprogram, forsikrer præsident Hassan Rouhani en uge før, at Iran og de seks stormagter i gruppen P5+1 genoptager tovtrækkeriet 18. februar.
Selvom iranerne tilsyneladende lever op til den aftale, der blev indgået sidste år, er der fortsat visse bekymringer i Vesten. Blandt andet vil man gerne have adgang til steder, som Iran ikke vil fremvise, fordi de hører under militæret.
- Iran er klar til at indgå i forhandlinger med P5+1 for at nå en omfattende og endelig aftale, siger Rouhani ifølge iransk stats-tv.
- Vi er seriøse omkring dette, ligesom vi var seriøse, da vi tog det første skridt, siger præsidenten med henvisning til sidste års tre runder af forhandlinger, der endte med en midlertidig aftale 24. november.
Forhandlingerne genoptages i næste uge i Wien, hvor Det Internationale Atomagentur (IAEA) har sæde.
Ifølge aftalen fra november har Iran blandt andet accepteret at lægge loft over aktiviteter i atomprogrammet.
Bekymringen er, at Iran har planer om at udvikle atomvåben, men iranerne har hele tiden fastholdt, at der alene er tale om et program med energiforsyning for øje.
I bytte for at Iran har skruet ned for atomblusset, har Vesten slækket på de mangeårige sanktioner imod landet.
Den midlertidige aftale trådte i kraft i januar, og straks implementerede Iran ifølge FN-vagthunden de aftalte punkter.
I de kommende forhandlinger skal P5+1 og Iran søge at nå frem til en endelig aftale, der en gang for alle kan fjerne de internationale bekymringer og sikre, at Iran ikke skal lide under sanktioner.
P5+1-gruppen er USA, Kina, Rusland, Storbritannien, Tyskland og Frankrig.
