Mette Frederiksen vil af med Matchgruppe 3
Regeringen vil aktivere alle folk på kontanthjælp og spare, siger beskæftigelsesminister Mette Frederiksen (S)
Foto: Scanpix


 Mennesker skal ikke længere parkeres i Matchgruppe 3 som passive, fordi de har massive problemer med stofmisbrug eller store psykiske og sociale problemer.
Sådan siger beskæftigelsesminister Mette Frederiksen (S) om sin kontanthjælpsreform, som hun snart præsenterer.
- Vi vil afskaffe matchgrupperne, fordi vi vil sende det meget entydige signal om, at vi skal væk fra den passive til den aktive socialpolitik.
Mette Frederiksen siger, at tusinder af danskere på kontanthjælp i dag overlades til sig selv.
- De kommer længere og længere væk fra arbejdsmarkedet, siger hun.
- Vi kan ikke ændre alt fra den ene dag til den anden, men vi vil gerne i gang. Kontanthjælpsreformen er også en socialpolitisk reform.
Folk i Matchgruppe 1 skal hurtigst muligt i gang med et arbejde eller en uddannelse. Folk i Matchgruppe 2 har en "længere rejse" gennem aktivering, mens Matchgruppe 3 forsvinder, forklarer hun.
- Fremover bliver den store forskel, at vi gør op med, at man kan komme i Matchgruppe 3, hvor man slet ikke er omfattet af nogen indsats. Det er påfaldende, at jo større problemer, du har i dit eget liv, jo mere overlader vi dig i dag til dig selv, siger Mette Frederiksen.
Hun vil også gøre op med, at sociale klienter har op til syv eller 10 sagsbehandlere. Det har mødt kritik fra Jann Sjursen, der formand for Rådet for Socialt Udsatte, og socialrådgivernes formand, Majbrit Berlau.
- I dag skal meget udsatte borgere løbe spidsrod mellem mange forskellige sagsbehandlere og forvaltninger. Det bliver en del af en kontanthjælpsreform, at vi samler indsatsen om det enkelte menneske.
- Vi skal have borgeren i centrum, siger Mette Frederiksen.
Indsatsen samles som hos førtidspensionister i rehabiliteringsteams. De ser på det sociale, sundhed, beskæftigelse og uddannelse, påpeger hun.
Enhedslistens socialordfører, Finn Sørensen, kalder i Politiken regeringens udspil om førtidspension, sygedagpenge og kontanthjælp for "varm luft".
- Man skal passe på at tage samme sætning op af skuffen, hver gang der kommer et udspil. Dette er det modsatte, siger Mette Frederiksen.
Kontanthjælpsreformen skal skaffe penge, men hun vil ikke uddybe, om målet er én eller tre milliarder kroner, som har været nævnt af regeringen og Venstre.
- Der er ingen tvivl om, at kontanthjælpsreformen skal bidrag positivt til dansk økonomi fremadrettet. Selv hvis der ikke var en økonomisk krise, ville jeg stadig mene, at der er behov for en reform af kontanthjælpsområdet, siger beskæftigelsesministeren.
