Time: Facebookchef er årets person
Facebook-grundlægger Mark Zuckerberg er kåret som årets person af Time Magazine. Læserne pegede på Assange.


 Grundlægger og chef for Facebook, Mark Zuckerberg, er kåret til Årets Person 2010 af det amerikanske ugemagasin Time.  
Time definerer årets person som én, der på en god eller dårlig måde har haft størst indflydelse på begivenheder i løbet af det seneste år.
- I år har antallet af brugere på Facebook rundet den halve milliard. Størrelsen af Facebook har ændret vore liv. Hver tiende individ i verden er med, hedder det i begrundelsen af valget af den kun 26-årige Mark Zuckerberg. 
Kun 19 år gammel startede han den sociale webside i 2004, mens han studerede ved Harvard Universitet i USA. Siden da er antallet af aktive på websiden eksploderet, og Mark Zuckerberg er i dag en af verdens yngste dollar-milliardærer.
Udnævnelsen er dog kontroversiel. En meningsmåling blandt magasinets læsere viser, at lederen for den afslørende webside Wikileaks, Julian Assange, fik flest stemmer. 
Times chefredaktør, Richard Stengel, siger, at han efter diskussioner med bladets ledere og tidligere vindere besluttede at udpege Mark Zuckerberg.
Sidste år gik titlen som årets person til chefen for den amerikanske centralbank, Ben Bernanke, og året før var USA's præsident, Barack Obama, "Person of the Year".
