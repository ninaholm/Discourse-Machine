R vil bruge en milliard ekstra på skolen
De Radikales finanslovforslag omfatter en milliard ekstra til folkeskolen til blandt andet efteruddannelse. Finansiering? En afskaffelse af efterlønnen.


 De Radikale kalder statsminister Lars Løkke Rasmussens (V) såkaldte læseløfte til danske skoleelever "et discountløfte".
Med statsministerens løfte om, at danske skoleelever skal kunne læse efter 2. klasse følger 150 millioner kroner, men det rækker ingen steder, mener de Radikales politiske ordfører, Morten Østergaard.
Den radikale udmelding kommer, når partiet torsdag formiddag præsenterer partiets finanslovforslag.
- Løkkes løfte svarer til 70 kroner per elev, og det forslår ingen steder. Vi vil give en milliard kroner til folkeskolen i næste års finanslov, hvor af det halve skal gå til efteruddannelse af lærerne, siger han og fortsætter:
- Hvis vi skal have øget fagligheden, handler det om lærernes kompetencer, og derfor vil vi sætte midler af til, at alle lærere om fem år skal have linjefagsniveau i alle de fag, de underviser i. Ligeledes skal skolelederne have en diplomuddannelse i ledelse inden for fem år.
Pengene til forslaget vil De Radikale finde i partiets allerede kendte reformprogram.
- Så det er blandt andet finansieret ved en afvikling af efterlønnen, siger Morten Østergaard.
Spørgsmål: Men er det ikke på forhånd dømt til at falde, for I har jo ikke skyggen af chance for at få flertal for en afskaffelse af efterlønnen?
- Det er klart at det er et tabu for mange, ikke mindst de store partier. Men selv KL's formand (Jan Trøjborg (S), red.) har jo sagt, at der skal laves reformer af efterlønnen. Derfor tror vi, at tiden arbejder for det synspunkt, siger Morten Østergaard.

