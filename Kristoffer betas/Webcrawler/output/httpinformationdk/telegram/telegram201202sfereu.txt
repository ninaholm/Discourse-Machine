SF'er vil have EU til at hjælpe hjemløse
SF'eren Emilie Turunen vil have EU til at hjælpe udenlandske hjemløse, så de kan rejse hjem.


 Diskussionen kommer hvert år, når frosten sætter ind og udenlandske hjemløse strømmer ind på de danske herberger.
Hvad skal der ske med dem, og hvem skal hjælpe dem?
Nu vil SF's EU-parlamentariker, Emilie Turunen, have EU til at sikre, at dem, hun kalder "vandrende hjemløse", ikke blot kastes rundt mellem landene, men kommer permanent væk fra gaden og reintegreres i deres respektive hjemlande.
- Jeg vil i første omgang stille forslag om et pilotprojekt til cirka 25 millioner kroner på budgettet for 2013. Hvis det viser sig at være en succes, kan man arbejde videre for, at det bliver til et permanent EU-projekt, siger hun.
Pengene skal gives til organisationer, som hjælper de udenlandske hjemløse ved eksempelvis at tilbyde sengepladser og råd og vejledning i de lande, hvor de oprindeligt kommer fra.
- Der er behov for, at disse mennesker kommer permanent væk fra gaden gennem tværnationale samarbejder, siger hun.
Hendes reaktion kommer efter den seneste tids debat om, hvad der skal ske med de udenlandske hjemløse i eksempelvis København i vinterkulden. De har ikke samme mulighed for at få plads på herberger som danskere, der står uden hjem om vinteren.
De få herberger, som tager imod udenlandske statsborgere, har ikke pladser nok til alle dem, der har brug for en seng at sove i.
Lørdag aften slog social- og integrationsminister Karen Hækkerup (S) fast, at der skal findes plads til alle - også dem uden lovligt ophold - og at herbergerne så må søge om flere penge til nødpladser.
Martin Henriksen, Dansk Folkepartis udlændingeordfører, har nu kaldt Hækkerup og justitsminister Morten Bødskov (S) i samråd for at få en løsning på problematikken.
DF kræver alle illegale udlændinge hjemsendt.
- Jeg tager det som en selvfølge, at regeringen bruger EU-formandskabets magt og prestige til at markere danskernes utilfredshed med, at de østeuropæiske lande eksporterer deres sociale problemer til Danmark, lyder det fra Martin Henriksen.
Turunen mener ikke, at Danmark selv kan og skal løse problemet:
- Danmark kan ikke løse problemet med udenlandske hjemløse alene: Vi skal have et europæisk samarbejde op at stå, siger hun.
