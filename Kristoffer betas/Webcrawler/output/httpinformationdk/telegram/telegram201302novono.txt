Novo Nordisk er klar med Tresiba i Japan
Netop som amerikanske myndigheder vragede nyt insulin fra Novo Nordisk, er midlet klar til lancering i Japan.


 Novo Nordisk har fået godkendt prisen på sit langtidsvirkende insulin Tresiba i Japan, fremgår det af en meddelelse fra den danske medicinalkoncern onsdag.
- Prisgodkendelsen vil tillade Novo Nordisk at lancere i Japan kort efter, at Tresiba officielt optages på den nationale japanske sygesikrings prislister den 22. februar, skriver Novo Nordisk.
Meldingen om de japanske myndigheders godkendelse af prisen kommer samme uge, som den amerikanske lægemiddelstyrelse overraskende krævede flere studier af Tresiba, inden det kan komme på tale at godkende insulinet.
Den besked kom bag på selskabets topledelse og sendte aktierne i Novo Nordisk til tælling på fondsbørsen med et fald på 13 procent på én dag.
Novo Nordisk ønsker ikke at offentliggøre prisen på Tresiba før den 22. februar. Det oplyser presseafdelingen til Ritzau Finans.
