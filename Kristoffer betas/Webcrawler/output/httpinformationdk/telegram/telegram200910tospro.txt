Tosprogede skal lokkes til naturvidenskab



 Ingeniører, læger og fysikere har ofte høj status i familier med anden etnisk baggrund end dansk.
 Og det skal udnyttes til at få flere tosprogede unge til at tage en ungdomsuddannelse inden for naturfag, mener Industriens Fond, Dansk Naturvidenskabsformidling og Odense Kommune. Derfor er de gået sammen i et integrations- og naturvidenskabsprojekt for elever i 6. til 9. klasse, som Industriens Fond har bevilget 8,5 millioner kroner til.
 - Vi kan se, at der er rigtig mange tosprogede, som vælger naturvidenskab, fordi det har høj status og går på tværs af sprog. Derfor vil vi gerne have endnu flere til at vælge en ungdomsuddannelse af de tosprogede, og det kan lade sig gøre med det her projekt, siger Mads Lebech, der er administrerende direktør i fonden, og fremhæver, at i det danske videnssamfund vil flere veluddannede unge styrke Danmarks konkurrenceevne.
 Projektet løber i seks år og vil blandt andet betyde efteruddannelse af lærere, og at lokale virksomheder tilknyttes forskellige aktiviteter.
  Odense-borgmester Jan Boye (K) er glad for donationen.
 - Det, at erhvervslivet også er tænkt ind i projektet, giver det jo et meget interessant fremtidsperspektiv, og jeg venter mig bestemt meget af projektet og er sikker på, at de fire skoler, der bliver udvalgt, vil komme med flotte resultater, der kan bruges af andre kommuner, siger han i en pressemeddelelse.
