EU og de svage får ekstra på finansloven
En afdæmpet finanslov byder dog på flere penge til de svage og en stor check til at betale for EU-formandskab.


 En milliard kroner til de svageste i samfundet. Og en stor pose penge til at afholde EU-formandskabet.
Det er de mest iøjnefaldende nyheder i regeringens finanslovsforslag, som ellers er fattig på nye forslag.
-Det skyldes, at meget allerede er forhandlet på plads i foråret, og finansloven er i stort omfang blot en udmøntning af det, siger politisk ordfører Carina Christensen (K).
- Det er klart, at vi skal passe på pengene. Vi kan ikke bare slå til Søren. Finansloven er en fortsættelse af regeringens kurs, som har skabt plads til at tage vækstinitiativer, fortsætter hun.
Der er dog gode nyheder til de svageste i samfundet. Den såkaldte satspulje - også kendt som de svages finanslov - stiger til en milliard kroner i 2012.
Det skyldes dog ikke nye bevillinger fra regeringen. Satspuljens størrelse afhænger nemlig af lønudviklingen på arbejdsmarkedet, som sidste år skød i vejret.
Ifølge regeringen bør satspuljen bruges på blandt andet en styrkelse af ældreplejen, flere sengepladser i psykiatrien, bedre hjælp til udsatte børn og unge og tiltag for at få flere indvandrere i arbejde.
Det er dog ikke kun de svageste, men også jakkesættene, der har fået bevilget penge på finansloven.
Når Danmark i første halvår af 2012 overtager EU-formandskabet, vil det nemlig ikke blot blive en stor politisk opgave, men også en omkostningsfuld opgave.
Derfor er der afsat et budget på 250 millioner kroner på regeringens finanslov.
Pengene skal blandt andet bruges til transportudgifter, leje af konferencefaciliteter og tolkebistand ved de syv uformelle ministermøder og op til 90 embedsmandsmøder, som skal afholdes i forbindelse med EU-formandskabet.
