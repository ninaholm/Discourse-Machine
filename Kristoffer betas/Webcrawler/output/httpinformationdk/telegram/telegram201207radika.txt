Radikale: El-tvang er i orden
Radikale vil have en lov, der tvinger tankstationer til at opføre el-standere. Venstre protesterer.


 Radikales forslag til en lov, der kan tvinge tankstationer til at have ladestationer til elbiler, har mødt kritik fra flere sider.
Tankstationerne vil selv have lov at bestemme, og det bør de også få lov til, mener Venstre.
- Det hører sig ikke et demokratisk samfund til, at Folketinget skal tvinge butikker til at udbyde bestemte varer, siger Lars Christian Lilleholt, der er energi- og klimapolitisk ordfører i Venstre.
Men det er De Radikale uenige i.
- Tvang kan godt være løsningen en gang i mellem, siger Rasmus Helveg Petersen, der er partiets klimaordfører.
- Vi bliver nødt til at gøre det mere attraktivt at køre i de her supermiljøbiler, tilføjer han med henvisning til energieffektive biler, der udleder mindre end 65 gram CO2 per kørt kilometer og har minimal partikeludledning og støj.
Den slags biler er der ifølge Danmarks Automobilforhandler Forening kun solgt 50 af siden 2005. I år er der indtil videre solgt 8.
- De tal er til at græde over. Vi mener, en samlet pakke med blandt andet ladestationer kan være med til at sætte gang i salget af de her biler og dermed hjælpe os i gang med den omstilling, vi indtil nu har fuldstændig fejlet med i Danmark, tilføjer han.
Ud over ladestandere på tankstationer vil De Radikale belønne miljørigtige bilister med blandt andet gratis parkering og lavere registreringsafgift.
Regeringen skal til efteråret fordele 70 millioner kroner til forskellige grønne transportformer. Det er et led i dette, Radikale vil indføre ladestandere på flere tankstationer.
