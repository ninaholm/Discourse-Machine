Thorning stormer frem og distancerer Johanne Schmidt
Helle Thorning-Schmidt tabte folketingsvalget, men får langt flere personlige stemmer end i 2011.


 Den afgående statsminister og socialdemokratiske formand, Helle Thorning-Schmidt, får i Københavns Storkreds 42.412 personlige stemmer. Det er en fremgang på næsten 10.000 stemmer i forhold til valget for fire år siden.
 Derimod må Johanne Schmidt-Nielsen fra Enhedslisten notere en markant tilbagegang. Hun får 40.425 personlige stemmer mod 47.002 i 2011.
Uffe Elbæk, tidligere kulturminister og nu leder af Alternativet, bliver nummer tre i hovedstaden med 18.796 personlige stemmer.
Helle Thorning-Schmidt trækker tre partifæller med sig i Folketinget fra Københavns Storkreds. Det er Peter Hummelgaard Thomsen, Mette Reissmann og Yildiz Akdogan.
Valgresultatet levnede kun en enkelt plads til De Radikale mod tre ved forrige valg, og det er den tidligere SF'er Ida Auken, der går sejrrigt ud af den duel, mens såvel integrations- og socialminister Manu Sareen som Lone Loklindt, formand for Folketingets Miljøudvalg og medlem af Folketingets Præsidium, må aflevere deres mandater.
Den markante SF'er Özlem Cekic fik et flot personligt valg med en fremgang fra 5383 til 6542 stemmer, men det rakte alligevel ikke til genvalg, da hun var oppe imod partiformand Pia Olsen Dyhr, der opnåede 9575 personlige stemmer.
Søren Pind får et af Venstres to mandater, men det personlige stemmetal er halveret. Pind er gået fra 15.101 stemmer i 2011 til nu blot 7706. Det andet Venstre-mandat har Jan E. Jørgensen sikret sig, mens Martin Geertsen er ude af Folketinget.
 Hos Dansk Folkeparti er der genvalg til Peter Skaarup og Martin Henriksen, førstnævnte med 11.402 personlige stemmer.
Fremgang til Liberal Alliance baner vej til Folketinget for både spidskandidat Simon Emil Ammitzbøll og Laura Lindahl, og hos Enhedslisten er der foruden genvalg til Johanne Schmidt-Nielsen og Finn Sørensen nyvalg til Pelle Dragsted.
