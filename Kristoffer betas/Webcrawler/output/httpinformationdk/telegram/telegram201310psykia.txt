Psykiatriudvalg: Der skal penge på bordet
Regeringen skal finde flere penge til psykisk syge. Ellers kan nye anbefalinger ikke realiseres, siger udvalg.


 Færre bæltefikseringer på de psykiatriske afdelinger, større inddragelse af de pårørende og højere kvalitet i behandlingen.
Regeringens psykiatriudvalg slår i sin længe ventede rapport fast, at der på en lang række områder er behov for at sikre psykisk syge bedre vilkår frem mod 2020.
Men det koster, og uden ekstra ressourcer er det umuligt at nå målet.
"Det er udvalgets vurdering, at den nye ramme og retning for psykiatrien ikke kan gives indhold uden, at de forslag, som skal bidrage hertil, tilføres ressourcer", skriver udvalget i en rapport, som sundhedsminister Astrid Krag (SF) offentliggør fredag formiddag.
Ministeren erkendte for nylig, at der er et efterslæb i psykiatrien, men hun kaldte det "misforstået", når diskussionen bliver til et krav om flere penge frem for at bruge de eksisterende milliarder bedre.
Om regeringen er parat til at følge udvalgets anbefalinger om flere ressourcer vil vise sig.
I en skriftlig kommentar til Ritzau konstaterer Astrid Krag, at der nu er en samlet viden om, hvad det er for en støtte og behandling, samfundet tilbyder psykisk syge på tværs af regioner og kommuner.
- Og vi har aldrig før - hvilket nok er endnu vigtigere - haft så godt et grundlag for at vurdere, hvilke indsatser der er behov for.
- Det giver os et godt fundament at bygge videre på, når regeringen skal til at udforme en langsigtet national handleplan for psykiatrien, udtaler hun.
Foruden en række konkrete anbefalinger peger udvalget på, at tiden er inde til at ændre synet på psykisk syge.
I stedet for at betragte depressioner og andre sindslidelser som kroniske skal der fokus på, at langt de fleste kan blive raske igen og fungere med job eller uddannelse.
- Som alle andre har mennesker med psykiske lidelser en forventning og et ønske om at kunne leve et så almindeligt hverdagsliv som muligt.
- Og det skal afspejles i regionernes og kommunernes indsats, siger Vagn Nielsen, direktør i Sundhedsstyrelsen, der har været formand for udvalget.
- Derfor anbefaler vi, at udgangspunktet for indsatsen bliver, at mennesker med psykiske lidelser kan komme sig, siger han.
Udvalgets medlemmer tæller blandt andet Sind, Danske Regioner og Kommunernes Landsforening.
