Frankrig undersøger 14 tilfælde med kemiske våben
Frankrigs udenrigsminister siger, at Syrien måske har anvendt kemiske våben 14 gange.


 Frankrig siger, at det er ved at undersøge bevismateriale, der indikerer, at den syriske regering har anvendt kemiske våben i 14 situationer i de seneste måneder.
Samtidigt udtrykker Paris bekymring for, at præsident Bashar al-Assad stadig har mulighed for at producere giftige våben trods den internationale indsats for at få fjernet Syriens kemiske arsenal.
- Vi har mindst 14 indikationer, som viser os, at der i de seneste uger igen er blevet anvendt kemiske våben i begrænser omfang - navnligt klorgas, siger den franske udenrigsminister, Laurent Fabius.
 Han siger, at bevismaterialet stadig er ved et at blive gennemgået.
 Ifølge Fabius har Assad udleveret over 92 procent af de kemiske våbenlagre i henhold til en internationale aftale.
Syrien har indtil videre flyttet over 1300 ton våben, siden en aftale om en kemisk afvæbning sidste år blev indgået mellem det syriske regime, USA og Rusland. Det skete, efter at præsident Bashar al-Assads styrker havde udført et kemisk angreb mod civile i Damaskus.
Men syrerne har undervejs formået at misse adskillige deadlines. Regeringen hævder, at uroen i landet gør det svært at transportere de kemiske våben.
Ifølge planen skal de kemiske våben være destrueret senest den 30. juni. Det sker om bord på et amerikansk flådefartøj, der har udstyr til at nedbryde de kemiske våben.
