Lang ventetid på Foghs hurtige tog



 En timeplan for togdriften mellem Danmarks største byer skal være det grønne omdrejningspunkt, der giver den danske jernbane et tiltrængt løft.
 Berlingske Tidende offentliggør torsdag detaljer fra regeringens kommende trafikplan, der skal fjerne trafikpropper på vejene, skaffe flere tog til tiden og få flere folk til at vælge den kollektive trafik frem for bilen for at nedbringe trafikkens udslip af drivhusgassen CO2. Målsætningen om at nedbringe udslippet af CO2 har fået statsminister Anders Fogh Rasmussen (V) til at tale om en grøn trafikplan. De hurtige tog er dog ikke lige om hjørnet. Strækningen mellem København og Odense er den første, der kan komme ned på en time. Det vil ske om 10 år, i 2018. Andre forbedringer i den kollektive trafik ligger også langt ude i fremtiden, for mange tiltag, eksempelvis en letbane med moderne sporvogne rundt om København fra Lundtofte til Ishøj, er blandt de kollektive projekter, der foreløbig kun skal undersøges.
 Socialdemokraterne opfordrer regeringen til også at sætte penge af til projekterne for at sikre, at der kommer fart i processen.
 - Vi har tidligere haft miljøundersøgelser, der har været færdige, men hvor der bagefter ikke har været penge eller enighed om projektet. Derfor skal der også sættes penge af til projekternes udførelse, siger Socialdemokraternes trafikordfører, Magnus Heunicke.
