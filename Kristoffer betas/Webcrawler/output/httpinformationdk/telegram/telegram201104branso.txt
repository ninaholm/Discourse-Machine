Branson dykker ned på klodens dybeste hav
Forretningsmanden Richard Branson vil dykke ned på oceanernes dybeste sted, Marianergraven.


 Ejer af Virgin-konglomeratet og eventyrer Richard Branson har netop løftet sløret for sin næste store udfordring. Med en specialdesignet ubåd vil han dykke ned på verdenshavenes dybeste punkt, Marianergraven, der ligger mellem Asien og Australien.
 Branson siger, at han selv vil styre den seks meter lange ubåd, der skal bringe ham og medpassager Chris Welsh ned på cirka 11 kilometers dybde.
- Menneskehedens sidste store udfordring er at udforske oceanernes dybders, siger den kulørte iværksætter, mens han fremviser sin ubåd, der består kulfiber og titanium.
Ubåden, der koster næsten 90 millioner kroner, blev oprindelig bestilt af eventyreren Steve Fosset, der i 2007 blev dræbt i en flyulykke.
Branson, som er blevet milliardær på at sælge musik gennem selskabet Virgin Records og efterfølgende har skabt både flyselskabet Virgin Air og Virgin Galactic, der skal fragte turister ud i rummet, siger, at ubåden kan sætte op imod 30 verdensrekorder.
Forretningsmanden forklarer, at hans primære mål med turen ned i Marianergraven er at "lære verden om dybets hemmeligheder". Branson forventer at gøre videnskabelige nyfund og kortlægge nye dyrearter.
- Fantastiske virksomheder kan vokse ud af store udfordringer, siger han.
- Vi mener, at der er tusindvis af folk, der har lyst til at opleve oceanerne og blive akvanauter, siger Branson.
