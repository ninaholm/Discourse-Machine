Lærerforening: Gør læreruddannelsen 5-årig
Hvis man for alvor skal maksimere kvaliteten af fremtidens folkeskolelærere, skal uddannelsen varer fem år.


 Danmarks Lærerforening er glade og tilfredse med den rapport, som følgegruppen for ny læreruddannelse offentliggjorde onsdag.
Her bliver det blandt andet konkluderet, at lærerstuderende på landets seminarier skal have mere frie rammer til at tilrettelægge og sammensætte deres uddannelse.
Men et vigtigt aspekt mangler, forklarer formand for Danmarks Lærerforening, Anders Bondo Christensen.
- Rapporten er rigtig spændende læsning, og jeg synes, at de rammer ind i nogle meget væsentlige problemstillinger, som falder godt i tråd med det, vi selv har været inde på, siger han og fortsætter:
- Hvis jeg skulle udtale en bekymring, så er det, at rapporten er lavet inden for rammen af en fireårig uddannelse, og de ting kan ikke rummes inden for den periode. Så for mig er det helt oplagt, at vi gør uddannelsen femårig fremover. Det er helt og aldeles nødvendigt.
Ifølge Anders Bondo Christensen er der flere fordele i at gøre læreruddannelsen til en femårig kandidatuddannelse. Det vil nemlig også gøre noget ved problemerne omkring et for stort frafald fra og manglende ansøgere til uddannelsen, forklarer han.
- Hvis vi fra starten signalerer hvor store krav, der egentlig stilles til eleverne, vil vi dels gøre den mere spændende for de dygtigste unge mennesker og samtidig si nogle af dem fra, der i dag søger ind uden at have de nødvendige forudsætninger, siger formanden.
Følgegruppen, der har udarbejdet rapporten, blev oprettet i 2006 af forligspartierne bag reformen af læreruddannelses, som trådte i kraft i 2007.
Gruppen fik blandt andet til opgave at overvåge, hvordan reformen virkede i praksis, samt eventuelt komme med forslag til ændringer af læreruddannelsen.
