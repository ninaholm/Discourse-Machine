Syg Tutu aflyser rejseplaner
83-årige Desmond Tutu har aflyst alle rejser resten af året. Han kæmper mod kræft.


 Den sydafrikanske ærkebiskop Desmond Tutu rejser ingen vegne resten af året. Han koncentrerer sig om at bekæmpe sin kræftsygdom, meddeler hans stiftelse.
83-årige Tutu, der under apartheidstyret i Sydafrika kæmpede mod det hvide mindretalsstyre, er blandt andet kendt for at have modtaget Nobels fredspris.
Det var ventet, at han i denne uge skulle til konference i Rom i Italien sammen med andre personer, der før har modtaget Nobels fredspris.
Tutu fik prisen i 1984 for sin kamp mod det hvide styre. Det var i den periode, at Nelson Mandela, der senere blev det nye Sydafrikas første folkevalgte præsident, sad i fængsel.
I en erklæring fra Tutus stiftelse hedder det, at han nu forsøger en ny behandling mod den prostatakræft, han har lidt af i 15 år.
I 2013 tvang sygdommen ham til et ophold på hospitalet, men en stribe prøver og undersøgelser viste dengang ikke tegn på, at sygdommen breder sig.
