Libyens tidligere olieminister er flygtet
Malta blev i al hemmelighed flugtdestinationen for Libyens tidligere olieminister, Omar Fathi Bin Shatwan.


 Libyens tidligere olieminister, Omar Fathi Bin Shatwan, har også besluttet sig for ikke at ville lege med mere. Han er flygtet til middelhavsøen Malta fra den belejrede libyske by Misrata, oplyser det libyske udenrigsministerium.
Han er ankommet til Malta fredag i sidste uge i en mindre trawler, men hans tilstedeværelse er blevet holdt hemmelig, siger ministeriet.
Shatwan har også tjenestegjort som industriminister, og han var formand for en libysk-maltesisk bilateral kommission, inden han trak sig fra den libyske regering i 2007.
Malta har sendt begrænsede mængder af humanitær nødhjælp til Misrata, der er Libyens tredjestørste by, med trawlere. Men denne er den første bekræftelse på, at en libysk statsborger har benyttet et skib til at slippe bort fra det borgerkrigshærgede land.
Inden begyndelsen på et folkeligt oprør mod landets leder, Muammar Gaddafi, stod Libyen for omkring to procent af verdens olieproduktion.
