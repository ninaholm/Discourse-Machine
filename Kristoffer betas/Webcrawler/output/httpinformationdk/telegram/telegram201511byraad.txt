Byråd behandlede vindmøllesag efter Esben Lundes exit
Kommunaldirektør fortæller, at Esben Lunde havde forladt lokalpolitik, da vindmøllesagen blev behandlet.


 En skriftlig kommentar fra Ringkøbing-Skjerns kommunaldirektør viser, at uddannelses- og forskningsminister Esben Lunde Larsen (V) ikke var en del af byrådet, da forslaget om 25 vindmøller skulle behandles politisk.
Esben Lunde Larsen forlod nemlig det vestjyske byråd i 2013, og ifølge kommunaldirektøren blev ansøgningen fra vindmøllevirksomheden først indgivet i februar i år.
- Sagen er, at jeg ikke har været inhabil i sagen, for det blev drøftet, efter at jeg havde forladt byrådet, siger Esben Lunde Larsen til Ritzau.
Uddannelsesministeren kom i modvind, da det rygtedes, at han havde forsøgte at fremme et vindmølleprojekt ved Stauning Lufthavn i den vestjyske kommune.
Både ministeren selv, hans far og hans bror har økonomiske interesser i projektet, da de har anparter i virksomheden.
I første omgang kunne Esben Lunde Larsen ikke erindre, om han var gået uden for døren, da han sad i byrådet, og dermed havde erklæret sig inhabil i den politiske behandling af vindmølleprojektet.
Kommunaldirektørens udtalelse kan derfor give et svar på, hvorfor hukommelsen svigtede.
Selvom det nu viser sig, at Esben Lunde Larsen ikke var indblandet i beslutningen om vindmølleparken, så har han tidligere udtalt til Ritzau, at politikere godt må fremme personlige interesser i deres politiske virke.
- Jeg mener afgjort, man skal have lov til at kæmpe for sager, som man har økonomiske interesser i. Vi er valgt til at varetage interesserne i det lokale område, man er valgt i.
- Og der er der jo mange, der også har stærke personlige interesser, man kan kæmpe for, sagde han til Ritzau tirsdag.
