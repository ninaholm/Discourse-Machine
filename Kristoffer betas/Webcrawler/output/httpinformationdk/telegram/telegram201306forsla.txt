Forslag: Gidsler skal beskyttes bedre mod pressen
Søfartens Ledere vi beskytte gidsler med de presseetiske regler - pressen må evaluere og se om de er gode nok.


 Gidsler skal beskyttes bedre mod pressen i fremtiden. Det mener direktør i Søfartens Ledere Fritz Ganzhorn.
- Pressen må have en interesse i at evaluere og diskutere, hvordan den håndterer gidselsager, og om de presseetiske regler er gode nok, som de er i dag, eller bør justeres, siger Fritz Ganzhorn. Og fortsætter:
- Pressen må stille sig selv det spørgsmål, hvornår den bliver mediepartner eller ikke mediepartner med piraterne, der ønsker at udstille gidslernes elendighed for at presse prisen på en løsesum op, siger Fritz Ganzhorn.
Direktøren henviser til, at krigsfanger er beskyttede af Genèvekonventionen. Billeder af krigsfanger må ikke gengives medmindre deres identitet er sløret. De må heller ikke interviewes, fordi det formodes, at de ikke taler frit.
Gidsler har været udsat for en forbrydelse, hvor kriminelle økonomiske interesser ligger bag, og gidslernes situation kan ifølge Fritz Ganzhorn på en måde sidestilles med krigsfangers.
- Men gidsler er kun beskyttet af de presseetiske regler, og pressen må have en interesse i, at se på, om de regler er gode nok, siger Fritz Ganzhorn.
Udmeldingen kommer, fordi kaptajn Eddy Lopéz efter sin frigivelse 30. april efter 838 dage i fangenskab har klaget til Pressenævnet over Ekstra Bladets kampagne og til TV2 over dokumentaren "De danske gidsler - mareridtet i Somalia".
- Hver gang vi skulle tale med journalister, fik vi tæsk, så det kunne høres, at vi var bange. Vi fik at vide, hvad vi skulle sige. Vi talte aldrig på noget tidspunkt frit. Slet ikke, udtaler Eddy Lopez i klagerne.
Pressenævnet skal behandle klagen over Ekstra Bladet, fordi fagforeningen Søfartens Ledere og Ekstra Bladet efter flere møder ikke kunne nå til et kompromis.
TV2 har også været til møder i Søfartens Ledere og den klage behandles i øjeblikket af TV2 selv.
Shipcraft-sagen har fået konsekvenser på andre områder, idet der allerede er fremsat et lovforslag, der beskytter søfolkenes rettigheder bedre i fremtidige situationer.
