Ny passagerrekord i danske lufthavne
Flere passagerer på lavpris- og langdistanceflyvninger gav passagerfremgang på 0,8 procent i 2012.


 2012 blev året, hvor Danmarks næststørste flyselskab, Cimber Sterling, gik konkurs, men det blev også året, hvor de danske lufthavne satte ny passagerrekord.
For selvom konkursen medførte et fald i de danske indenrigsflyvninger på omkring 20 procent, så endte det samlede passagerantal med at stige 0,8 procent til det højeste niveau nogensinde, viser tal fra Trafikstyrelsen.
I alt rejste 14,2 millioner passagerer fra de danske lufthavne sidste år, og det er 120.000 flere end året forinden.
- Der har været en kraftig vækst i lavpristrafikken, både fra Ryanair i Billund, men også fra Easyjet og Norwegian i København, konstaterer Ole Kirchert Christensen, direktør for rådgivningsvirksomheden Travelbroker.
- Herudover har der også været en vækst i antallet af interkontinentale passagerer i København, tilføjer han.
Antallet af passagerer til internationale destinationer steg med fem procent, og da der er langt flere udenrigspassagerer end indenrigs, er det nok til at trække det samlede tal op.
Og selv 0,8 procent kan lyde som en begrænset vækst, så er den højere end, hvad man ser mange steder i udlandet, påpeger Ole Kirchert Christensen.
- Hvis man sammenligner med andre EU-lufthavne, så har den samlede vækst været på 0,2 procent. Så det her viser helt klart, at Danmark ligger foran, konstaterer han.
Flyvemaskinerne stiger dog ikke helt ind i himlen, og Ole Kirchert Christensen forudser, at det bliver svært at sætte en ny rekord i 2013.
- Generelt forventer man et år med meget, meget svag vækst inden for luftfarten i Europa, og de første tal fra januar peger på tilbagegang både i Billund og Aalborg, så jeg forventer en stagnation eller en svag tilbagegang, forudser eksperten.
