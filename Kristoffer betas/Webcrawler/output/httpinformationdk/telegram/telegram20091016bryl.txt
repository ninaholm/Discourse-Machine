16 bryllupsgæster dræbt i Pakistan



 Der skulle have været glæde og fest. Men for en gruppe pakistanske bryllupsgæster blev feststemningen vendt til død og ødelæggelse, da deres minibus fredag kørte på en landmine i Pakistans lovløse klanområde. 
 - Et køretøj med passagerer på vej til et bryllup ramte en mine, og 16 mennesker blev dræbt, heriblandt to mænd, fem kvinder og ni børn, oplyser en lokal politiofficer.
 Eksplosionen fandt sted i Sorandara-området i Mohmand, hvor sikkerhedsstyrker kæmper mod militante grupper. 
 Den pakistanske hær gennemfører i øjeblikket en militær storoffensiv, som skal slå det oprør ned, der i de seneste par måneder har resulteret i adskillige blodige angreb i forskellige dele af landet.
 En anden selvmordsbombe kostede ligeledes fredag mindst ni personer livet ved en militær flybase i Punjab-provinsen. Og få timer senere blev 10 mennesker såret af en bilbombe, der eksploderede foran en restaurant i byen Peshawar i det nordvestlige Pakistan.
 Peshawar og de klanstyrede områder i det nordvestlige Pakistan har de seneste uger været rystet af flere bomber. Alene i denne måned har terrorangreb fra radikale islamister kostet 190 mennesker livet.
 Taliban og al-Qaeda sættes i forbindelse med bomberne, der menes at være gengæld for den militære storoffensiv, som den pakistanske hær har indledt i grænseregionen Waziristan.
 Militæraktionen, hvor 28.000 soldater kæmper mod 10.000 militante, er en styrkeprøve mellem regeringen og de militante oprørere, der følges nøje af USA.
