Nordmænd kører mindre i bil



 For første gang i 18 år er der nedgang i vejtrafikken i Norge. Det er den tunge trafik, der står for det største fald. I de første fem måneder i år faldt vejtrafikken i Norge med en procent sammenlignet med samme periode i sidste år, oplyser norsk TV2. Den ene procent svarer til 170 millioner færre kørte kilometer på de norske veje.
 - Vi går ud fra, at der er en nøje sammenhæng med de dårlige økonomiske tider. Det er værd at bemærke, at det er lastbiltrafikken, der står for det største fald, siger projektleder Kjell Johansen, Statens Vegvesen.
 Faldet i løbet af vinteren og foråret har været på 0,3 procent for lette køretøjer, mens trafikken med tunge køretøjer er reduceret med 6,4 procent. Den største reduktion har fundet sted i hovedstadsområdet, hvor vejtrafikken i Oslo er 4,8 procent lavere. procent.
 - Vi må formode, at der er en sammenhæng med en vellykkede satsning på den kollektive trafik, siger Johansen. 
 Aldrig tidligere har så mange rejst med sporvogn, bus og tog i Oslo. Den kollektive trafik steg med 13 procent i de første fire måneder i år.
 Enkelte norske regioner oplever dog en stigning i vejtrafikken. Eksempelvis er biltrafikken i Finnmark i Nord-Norge steget med 3,8 procent.
