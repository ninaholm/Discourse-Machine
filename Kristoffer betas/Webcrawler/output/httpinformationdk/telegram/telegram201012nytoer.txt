Nyt Øresundsprojekt giver dansk hovedpine
Ring 5 skal udbygges, hvis en ny Øresundstunnel skal gavne Danmark. Dansk trafikforsker er meget skeptisk.


 For at en ny Øresundsforbindelse mellem Helsingborg og Helsingør skal give mening, kræver det først og fremmest, at Region Hovedstaden udbygger Ring 5.
Der har længe været reserveret jord til at bygge Ring 5. Men ifølge Per Homann Jespersen, trafikforsker og lektor ved RUC, er det tvivlsomt, hvorvidt sådan et byggeprojekt kan blive til noget.
- Hvis det blive til noget med udnyttelsen af Ring 5, så bliver det en meget pinefuld proces med mange protester og problemer i forløbet. Jeg er lidt skeptisk over for, om det kan lade sig gøre, siger trafikforskeren og forklarer:
- Sådan en Ring 5-korridor går gennem smukke naturmæssige områder. Det giver altid problemer. Det er samtidig også et område, hvor der bor folk med høje indkomster, og de har som regel meget større indflydelse på, om sådan en slags projekter bliver til noget eller ej, siger han.
IBU-Øresund-Projektet, der er et samarbejde mellem Region Skåne, Region Sjælland og Region Hovedstaden, fremlagde mandag en ny rapport om fremtidens infrastruktur i Øresundsregionen. 
Svenskerne har længe været interesseret i en forbindelse mellem Helsingborg og Helsingør, den såkaldte HH-forbindelse. Og nu viser Region Hovedstaden altså også en øget interesse for en række store projekter i området.
Det aktuelle behov for en ny Øresundsforbindelse mellem Helsingborg og Helsingør og udbyggelsen af Ring 5 er dog ikke særlig stort, konkluderer Per Homann Jespersen.
- For svenskerne drejer det sig om at have en ubrudt og hurtig forbindelse på vej og bane til Europa. Vi (Danmark, red.) har et mere afslappet forhold i forhold til at komme til Sverige. Der er en asymmetri, siger trafikforskeren.
