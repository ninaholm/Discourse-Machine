FN giver Serbien ret til Kosovo-søgsmål



 FN's Generalforsamling har sagt god for, at Serbien går til FN's Internationale Domstol, ICJ, i Haag for at få afgjort, om Kosovo havde ret til at løsrive sig fra Balkanlandet.
 Den tidligere serbiske provins erklærede sig som selvstændig nation den 17. februar og er i dag anerkendt af omkring 40 lande, deriblandt Danmark, mens Rusland hele tiden har bakket Serbien op i kampen mod et selvstændigt Kosovo.
 77 af de 192 lande i FN's Generalforsamling stemte i dag for den serbiske resolution om at gå rettens vej, mens 74 undlod at stemme og kun seks stemte imod. Det ventes at tage et til to år, inden FN's øverste domstol træffer en afgørelse om, hvorvidt Kosovos løsrivelse skete i strid med international lovgivning.
 Den serbiske udenrigsminister, Vuk Jeremic, har tidligere sagt, at Serbien uanset hvad vil rette sig efter afgørelsen.

