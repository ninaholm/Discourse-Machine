Bilbombe dræber 12 politifolk i pakistansk storby
Pakistan er endnu en gang blevet ramt af et dødbringende angreb. Mindst 58 personer er kvæstet.


 Mindst 12 politibetjente mistede livet, da en bilbombe eksploderede i Pakistans største by, Karachi, torsdag.
Yderligere 58 personer blev kvæstet i angrebet, hvor en bil fyldt med sprængstof eksploderede nær en politibus. Både de døde og de sårede er kørt til hospitaler i området.
Først troede man, at der var tale om et selvmordsangreb, fordi det forlød, at bilen med sprængstof var braget direkte ind i politibussen. Det er dog blevet korrigeret af Raja Umer Khatab, chef for byens enhed for terrorbekæmpelse.
Han siger, at bilen var parkeret i nødsporet langs bussens rute og blev detoneret, netop da de to biler befandt sig side om side.
Det bekræftes af Shahid Nadeem Baloch, der er politichef for Sindh-provinsen, hvor Karachi ligger.
Ifølge politiet var flere end 50 politifolk ved at stige om bord på bussen, da bilbomben eksploderede. Angrebet fandt sted i den østlige del af Karachi, der huser omkring 18 millioner indbyggere.
Ingen har endnu påtaget sig skylden for handlingen, der er den 11. indenfor kort tid.
For få dage siden blev en anden pakistansk by udsat for et dødbringende angreb. Mindst 10 mennesker blev dræbt og 16 andre såret, da der blev kastet håndgranater ind i en biograf i Peshawar.
Angrebet skete i biografen Shama, der er kendt for at vise pornografiske film i en af salene. Biografen har eksisteret i mere end 30 år, og den er før blevet angrebet af islamistiske oprørere.
Episoden har slående ligheder med et andet angreb på en biograf 2. februar, hvor to granater ligeledes blev smidt ind i en biografsal. Her blev fire dræbt og 31 såret.
Pakistan har således fået en blodig start på det nye år. Ifølge nyhedsbureauet AFP's optællinger er 114 mennesker blevet slået ihjel i januar.
