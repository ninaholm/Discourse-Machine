Skuldersår stadig et problem



 Dyrenes Beskyttelse mener, at det er en farce, at flere hundrede bødesager mod landmænd kan genoptages. 
 De er dømt for at have leveret grisesøer med skuldersår til slagterierne, men rigsadvokaten gav torsdag lov til, at sagerne kan genoptages og landmændene eventuelt få deres bøder tilbagebetalt, fordi afgørelsen var sket på et forkert grundlag.
 - I alle sagerne var søer leveret til slagtning med dybe, alvorlige skuldersår, mens de har været i besætningen. 
Derom hersker der ingen tvivl, for det er konstateret af den kontrollerende dyrlæge på slagtebåndet, siger direktør Britta Riis, Dyrenes Beskyttelse. 
 At sagerne genoptages handler således ikke om, hvorvidt søerne har haft skuldersår eller ej. 
Det handler alene om juridiske spidsfindigheder, idet skuldersårene ikke også er blevet konstateret af dyrlægen på den levende so på vej ind til slagtning. Enten fordi såret har været helet op, eller fordi dyrlægen har skullet syne alt for mange søer på alt for kort tid. Det ændrer bare ikke på, at soen i løbet af sit liv har haft et skuldersår, der ikke er blevet taget hånd om i tide ude i besætningen, forklarer direktøren. 
 Søer udvikler ifølge Dyrenes Beskyttelse kun dybe skuldersår, hvis de ikke passes ordentligt.
 - Dyrenes Beskyttelse kan kun tolke en eventuel genoptagelse af sagerne som, at danske svineproducenter mener, det er acceptabelt at have en produktion, som medfører, at søer udvikler alvorlige skuldersår. Og det er dybt bekymrende. I stedet for at genoptage allerede afgjorte sager med skuldersår burde man i stedet fokusere på at forbedre forholdene i staldene, udtaler Britta Riis. 
