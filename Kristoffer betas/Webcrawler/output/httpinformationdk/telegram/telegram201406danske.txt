Danske fiskere føler sig truede efter aftale i sildestrid
Ny aftale mellem EU og Færøerne i sur sildestrid vil gå ud over danske fiskere, frygter fiskeriforening.


 Det er uansvarligt, meget lidt bæredygtigt og skidt for danske fiskere, at EU onsdag er nået til enighed med Færøerne om en aftale, som skal ende striden om sildefangst i Nordatlanten.
Sådan mener direktøren for organisationen Danmarks Pelagiske PO, der varetager danske silde- og makrelfiskeres interesser, Esben Sverdrup-Jensen. Pelagiske fisk er de arter, der svømmer i frie vandmasser på dybt vand.
- Det er en blåstempling af det overfiskeri, som Færøerne har sat i gang sidste år på et tidspunkt, hvor sildebestanden er på et historisk lavpunkt.
Han er sikker på, at det er danske fiskere, der skal betale for, at en aftale kommer i hus. Og via sine kilder, som han dog ikke vil afsløre, mener formanden at vide, at aftalen giver færingerne lov til at fiske mere end tidligere.
- Den kvotestigning, som færingerne nu har fået anerkendt af kommissionen, den skal betales. Jeg har svært ved at forestille mig, at de andre parter i aftalen, Norge, Island og Rusland, har lyst til at belønne færingerne for at fastsætte en kvote, der er tre gange over, hvad der er ansvarligt.
- Så er der EU tilbage, og vi har den højeste kvoteandel i EU. Det er danske fiskere, der vil bøde i sidste ende, det er vores frygt, siger han.
Aftalen sætter ifølge EU-Kommissionen en stopper for Færøernes "ubæredygtige fiskeri" af sild. Der er dog ikke flere detaljer om, hvor stor Færøernes andel af sildekvoten bliver.
- Det er meget taktisk elegant, at man undlader at oplyse om de saftige detaljer i aftalen. Det er klart, at færingerne ikke vender tilbage til det niveau for sildekvoter, som svarer til det niveau, de fik under den første aftale, som eksisterede indtil udgange af 2012, siger Sverdrup-Jensen.
EU sender dermed forkerte signaler med aftalen, mener Sverdrup-Jensen.
- Jeg kan ikke se, hvorfor man vil belønne ansvarsløse handlinger og overfiskeri. Er det det signal, man vil sende til verden omkring os - at hvis man bare sætter sine egne kvoter, så bliver man belønnet i sidste ende, spørger Sverdrup-Jensen retorisk.
