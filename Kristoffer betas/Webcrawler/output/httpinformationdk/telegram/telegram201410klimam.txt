Klimaminister havde gerne set mere ambitiøs EU-aftale
Danmark gik efter højere klimamål ved EU-topmøde. Men klimaminister ser alligevel EU-aftale som positiv.


 Ikke alle Danmarks ønsker til de fremtidige klimamål i EU blev honoreret, da EU's topledere natten til fredag blev enige om en klimapakke for de 28 lande. Men alt i alt er den danske klima- og energiminister Rasmus Helveg Petersen (R) godt tilfreds med resultatet.
- Vi gik ind i den her kamp med knyttede næver. Vi har ikke fået det hele igennem, men vi har fået en flot aftale. Den viser, at EU er ambitiøs, og vi kan bruge aftalen overfor både USA, Kina og andre vækstlande, når det handler om klimamål, siger ministeren.
Ifølge aftalen skal EU udlede mindst 40 procent mindre CO2 i 2030 i forhold til 1990. EU-topmødet sætter også mål på 27 procent for både vedvarende energi og energieffektivitet.
Ifølge Rasmus Helveg Petersen havde Danmark dog gerne set et lidt højere mål på energieffektivitet end det, de 28 EU-lande kunne blive enige om.
- Det kan være billigere at udnytte energien bedre end i dag. Men det betyder jo ikke, at vi ikke kan gå højere op. Vi skal som den bedste spiller på fodboldholdet fortsat gøre vores bedste, selv om der er nogen, der ikke løber så hurtigt som os. For så taber holdet, siger klimaministeren.
Han peger på, at målet trods alt skaber en positiv bevægelse, og at Danmark fortsat vil forske i, hvordan man kan bruge energien mere effektivt.
- Da vi er de mest ambitiøse, har vi større indflydelse ved forhandlingsbordet. Samtidig kan danske virksomheder, der udvikler energieffektive løsninger, eksportere dem bagefter. Så både klimaet og danske arbejdspladser står tilbage som vindere, siger Rasmus Helveg Petersen.
Den danske minister havde også gerne set, at man i EU havde sat et højere mål for, hvor meget energi der skal komme fra vedvarende energi. EU er som nævnt enige om, at 27 procent af energiforbruget skal komme fra vedvarende energi - Danmark havde spillet ud med 30 procent.
Regeringens støttepartier SF og Enhedslisten er skuffede over aftalen. Enhedslisten kalder det "katastrofalt", at man ikke kunne blive enige om bindende mål for energibesparelser, mens SF's klima- og energiordfører, Steen Gade, vil kalde Rasmus Helveg Petersen i samråd om sagen.
- Resultatet er ikke tilfredsstillende, særligt når det gælder målene for vedvarende energi og energibesparelser. Det er de to områder, som er allervigtigst for Danmark, fordi det er her, vi er foran og kan hente gevinster, der også kan komme dansk erhvervsliv til gode, siger Steen Gade.
