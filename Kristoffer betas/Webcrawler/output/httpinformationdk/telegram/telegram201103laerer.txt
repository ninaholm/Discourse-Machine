Lærerne: Godt med en frisk minister
Trods gode intentioner var Tina Nedergaard sandet til i valgstrategi. Derfor er det godt med ny mand på posten


 Tina Nedergaard var kørt fast som undervisningsminister.
Og derfor er det en god idé at udskifte hende med Troels Lund Poulsen som ny, frisk mand på posten.
Det siger Anders Bondo Christensen, formand for Danmarks Lærerforening.
- Man må nok sige, at det hele er kørt fast, og derfor kan det være godt at starte på en frisk. Det er en god idé med en ny person på posten. Så har vi muligheden for en ny start, siger han.
Tina Nedergaard havde mange "rigtig gode intentioner" om et konstruktivt samarbejde om folkeskolen, men hendes arbejde sandede til, lyder det.
- Hun blev spændt for en taktisk vogn, og der gik for meget valgstrategi i det hele. Det var kørt fast i forhold til de politiske partier. Det var kørt fast i forhold til lærere, elever og ledere, lyder skudsmålet fra lærerformanden.
Anders Bondo Christensen kender slet ikke Troels Lund Poulsen, men håber på, at tingene vil ændre sig i en positiv retning nu.
- Jeg håber, vi kan starte forfra. Og jeg håber, at vi kan nedtone de partipolitiske profileringsprojekter, de højtragende målsætninger og de ideologiske udmeldinger.
- I stedet skal vi drøfte, hvad der skal til for at få lærerne til at lave den gode undervisning ude i folkeskolen, siger Bondo.
