Nordkorea bekræfter atomprøvesprængning
En "sikker og succesfuld" prøvesprængning, lyder det fra styret i Nordkorea om sin atomtest.


 Det nordkoreanske regime bekræfter, at landet har gennemført en underjordisk atomprøvesprængning. Det rapporterer det statslige nyhedsbureau, KCNA, tirsdag morgen dansk tid.
Styret i hovedstaden Pyongyang siger, at prøvesprængningen blev udført "på sikker og succesfuld vis", lyder det:
- Atomprøvesprængningen blev udført som en del af foranstaltninger til at beskytte vores nationale sikkerhed og suverænitet mod den hensynsløse fjendtlighed fra USA, som overtrådte vores lands ret til en fredelig satellitopsendelse, lyder det.
Forsvarsministeriet i nabolandet Sydkorea siger, at sprængningen havde en styrke på seks til syv kiloton.
Samtidig er FN's Sikkerhedsråd hasteindkaldt klokken 15 dansk tid for at overveje, hvilke skridt det internationale samfund skal tage over for Nordkorea.
Rusland var blandt de første, som tirsdag morgen fordømte atomprøvesprængningen.
- Vi fordømmer disse handlinger fra Nordkoreas side og ser dem sammen med den tidligere ballistiske raketaffyring (i december) som en overtrædelse af de tilsvarende resolutioner fra FN's Sikkerhedsråd, siger en kilde i det russiske udenrigsministerium.
Det internationale samfund har gentagne gange advaret og straffet det nordkoreanske regime med sanktioner for deres atomprogram, og nye stramninger over for det tillukkede stalinistiske regime kan blive resultatet.
Tirsdagens prøvesprængning var ventet ifølge flere kommentatorer.
Regimet sagde i januar, at man var ved at planlægge en tredje atomprøvesprængning og flere affyringer af langdistanceraketter, og at landets fjende hedder USA.
Satellitbilleder har også afsløret, at det nordkoreanske styre har været i færd med forberedelser i byen Punggye-ri i den nordøstlige det af landet, hvor landets to tidligere atomprøvesprængninger fandt sted i 2006 og 2009.
