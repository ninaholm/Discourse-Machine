Aktivistgruppe: Assads styrker bomber og dræber 20
Syriens militær har angrebet og dræbt flere end 30 mennesker ved angreb i provinserne Latakia og Aleppo.


 Det syriske militær har udført et større luftangreb natten til lørdag i kystprovinsen Latakia, hvilket har kostet mindst 20 mennesker livet, skriver Det Syriske Observatorium for Menneskerettigheder, som er på oprørernes side.
 - Dødstallet efter adskillige luftangreb over byen Salma i Jabal Akrad er på mindst 20 mennesker, siger Rami Abdel Rahman fra aktivistgruppen.
Det Syriske Observatorium for Menneskerettigheder anslår, at 10 af de dræbte var civile, selvom det angiveligt skulle være vanskeligt at identificere de dræbte.
Mindst seks af de dræbte var syriske oprørere, mens fire var fra udlandet.
- Antallet af døde forventes at stige, fordi der er mange blandt de sårede, hvis tilstand er kritisk, siger Rami Abdel Rahman.
Alawitterne, hvis religiøse minoritet Syriens præsident, Bashar al-Assad, tilhører, står stærkt i Latakia.
De seneste dage har oprørsstyrker indtaget flere landsbyer i Jabal Akrad, som er et bjergområde i den nordlige del af provinsen.
I Aleppo-provinsen har regeringsstyrker stormet en landsby og dræbt 12 mennesker natten til lørdag.
Også omkring Damaskus har der været kampe mellem oprørsstyrker og militæret.
