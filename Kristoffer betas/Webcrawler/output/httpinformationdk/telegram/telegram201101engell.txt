Engell: Ny K-ordfører et uambitiøst valg
Hans Engell er kritisk over valg af Carina Christensen som K-ordfører. Barfoed må nu trække læsset, lyder det.


 Det er uambitiøst af De Konservative, at de har valgt Carina Christensen som ny ordfører for partiet. Det mener politisk kommentator og tidligere leder af partiet Hans Engell.
- Lars Barfoed har satset på en ordfører, der er driftsikker, men til gengæld jævnt kedelig og ikke den store billetsælger. Det er svært at se hende kaste sig ud i en valgkamp, hvor hun virkelig slår igennem, siger han med henvisning til den nye leder.
- Med valget af Carina Christensen kommer Lars Barfoed til at trække hele læsset selv. Der bliver ikke megen hjælp at hente hos den politiske ordfører, fastslår han.
Hans Engell havde hellere set en mere dynamisk og selvstændig type på ordførerposten. Han nævner en række alternativer:
- Rasmus Jarlov har god gennemslagskraft, Mike Legarth har været en god finansordfører, Helle Sjelle er flittig og ofte på tv, og Charlotte Dyremose er en skarp og dygtig debattør. 
Carina Christensen stiller op i Sydjyllands Storkreds sammen med Mike Legarth og Charlotte-Sahl Madsen. Hvis de nuværende meningsmålinger holder, kan De Konservative ende med at kun at få et enkelt mandat i kredsen.
Dermed ligner det - ifølge Hans Engell - et farvel til Carina Christensen efter næste valg.
- Charlotte Sahl-Madsen har en stor fordel som minister og stor tilknytning til det sydjyske, mens Mike Legarth har været borgmester. Så Carina Christensen står til at få færrest stemmer - og dermed har Barfoed valgt en ordfører, som ser ud til at ryge ud af Folketinget, siger han.
Der har ikke været meget rampelys på Carina Christensen det seneste år. Det er knap et år siden, at hun blev vraget som udskældt kulturminister i forbindelse med en regeringsrokade og måtte tage til takke med en lille håndfuld konservative ordførerskaber. 
