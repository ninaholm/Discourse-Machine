Topmodel og mand fængslet for skattefusk
Omfattende skattesvig koster fængsel til dansk topmodel og hendes mand.


 Topmodellen Camilla Vest Nielsen idømmes 1 år og 9 måneders fængsel for skattesvig. Hendes mand, Peder Nielsen, idømmes det samme for medvirken.
I alt dømmes de for skattesvig til 6,5 millioner kroner.
De skal hver især også betale en tillægsbøde på knap 3,3 millioner kroner.
Parret var ikke mødt op for at høre dommen, men deres advokat oplyste, at dommen ankes.
Sagens kerne er en tvist om, hvorvidt Camilla Vest Nielsen var skattepligtig i Danmark fra 2001 til 2006 eller ej.
Topmodellen hævder, at hun boede i USA i de år, men anklager Rikke Hald har omvendt slået på, at Camilla Vest Nielsen opholdt sig i Danmark det meste af tiden.
Peder Nielsen er dømt for medvirken til hustruens skattefusk.
I dommen mod ham lægges der vægt på, at Peder Nielsen gennem flere omgange havde e-mail-korrespondancer med parrets revisorer, samt at han er uddannet økonom med viden om skattereglerne.
