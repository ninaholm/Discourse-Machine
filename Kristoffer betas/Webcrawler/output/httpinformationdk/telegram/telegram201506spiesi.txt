Spies: Ingen kontantpanik på græske feriedestinationer
Bankrestriktionerne i Grækenland rammer ikke turister lige så hårdt som den almindelige græker.


 Tv-billeder af grækere, der står i lange køer for at hæve penge, er ikke videre opmuntrende for de danskere, der står for at skulle på sommerferie i Grækenland.
Men ifølge Torben Andersen, der er informationschef hos Spies, behøver danske turister ikke frygte at komme i klemme på turen sydpå, selv om flere automater er løbet tør for euro hen over weekenden.
Først og fremmest opfordrer han til, at man medbringer euro hjemmefra. Men hvis pengene slipper op, kan man stadig betale med kort de fleste steder.
- Man forstår jo godt, at grækerne for en vis del ønsker kontanter. Men vores medarbejdere i Chania (på Kreta, red.) har her til morgen testet to supermarkeder og en taxichauffør - og alle tog imod kort, siger Torben Andersen.
Skulle man alligevel komme i bekneb, kan det fortsat lade sig gøre at hæve kontanter i hæveautomater på feriestedet.
Det gælder bare om at opsøge automater, der er opstillet af andre selskaber end de græske banker. For eksempel driver det amerikanske selskab Euronet alene på Kreta 150 automater.
- Grækerne har oftest et kort, der er knyttet til deres egen bank. Derfor er presset på egne banker størst, og de bruger næsten ikke de private hævemaskiner, siger Torben Andersen.
Han fortæller i øvrigt, at det daglige hæveloft på 60 euro, der blev indført i weekenden, kun gælder grækerne selv. Udlændinge kan hæve lige så meget, som deres bank eller kreditkortselskab tillader.
Det anslås, at omkring 20.000 danskere lige nu er i Grækenland. 4200 af dem rejser med Spies.
