Hårdkogte bander vokser stærkt



 Rigspolitiets særlige kartotek over landets mest hårdkogte bandemedlemmer vokser med rivende hast. Det viser en opgørelse fra Rigspolitiets Nationale Efterforskningscenter, (NEC), der overvåger landets hårde kerne af kriminelle.
 I Rigspolitiets banderapport fra 2008 var antallet af overvågede bandemedlemmer i Danmark opgjort til 944. Men alene i løbet af årets fire første måneder er det tal vokset med 175 personer, så listen nu tæller 1119 medlemmer.
 Ifølge NEC-chef Kim Kliver skyldes den voldsomme stigning dels, at banderne i år har fået flere medlemmer i kølvandet på bandekonflikten, dels at politiet holder et langt mere vågent øje med bandernes håndlangere.
 - En stor del af stigningen skyldes, at vi har gravet et spadestik dybere i forhold til dem, vi kalder "niveau 2-medlemmerne", altså dem, der opererer i omegnen af bandernes hårdeste kerne. Men samtidig har vi også oplevet en mindre tilgang til bandemiljøet, siger Kim Kliver.
 Han understreger, at den samlede stigning skal ses i lyset af, at konflikten får flere eksisterende bandemedlemmer til at melde sig ud af miljøet på grund af den øgede risiko for liv og lemmer.
 Ifølge en af landets mest erfarne og brændende ildsjæle indenfor SSP-samarbejdet, der skal forhindre, at unge rødder ender som dybt kriminelle, er konsekvens og konstant pusten i nakken afgørende, hvis fødekæden til banderne skal stoppes.
 - Vi tager ud til forældrene med det samme, når der er problemer. Faresignal nummer et er svigtende skolegang. Et andet er hashmisbrug eller hyppig småkriminalitet. Så siger nogle: Vi har jo ikke rigtigt noget på dem endnu. Jamen, det får I, kan jeg love. De, der ender som storkriminelle, startede alle sammen med de her kendetegn uden, at nogen greb ind. Vi spiller på hele klaveret og inddrager forældre, klubber og skoler. Gør man ikke det, så går det galt, siger lederen af Ungdomsafsnittet i Odense Kommune, Christian Frederiksen, der er specialist i håndtering af unge rødder.
