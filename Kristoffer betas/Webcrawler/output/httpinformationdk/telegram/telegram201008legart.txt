Legarth: S-kritik er noget sludder
Den konservative skatteordfører, Mike Legarth, afviser socialdemokratisk kritik af K-planen om at finansiere skattelettelser med beskåret erhvervsstøtte.


 Det konservative budskab om skattelettelser finansieret af beskårede erhvervsstøtteordninger er mere konkret end Socialdemokraterne og SF's budskab om at få danskerne til at arbejde mere gennem arbejdsmarkedsreformer.
Det mener De Konservatives skatteordfører, Mike Legarth, som reaktion på socialdemokratisk kritik af K's ambitioner om at sænke selskabsskatten.
- Den kritik er noget sludder. Vi tilkendegiver krystalklart, at vi vil finansiere det krone til krone, og hvor vi vil finde pengene, siger han.
Præcis hvilke ordninger De Konservative vil beskære og hvor meget, vil han dog ikke sige.
Mike Legarth svarer på kritik fra Socialdemokraternes finansordfører, Morten Bødskov.
Bødskov mener, at de borgerlige partiers kritik af S-SF planen Fair Løsning for at være ukonkret klinger hult, når De Konservative taler for skattelettelser uden at angive helt præcist og konkret, hvilke ordninger de vil beskære for at finde pengene.
Men det afviser Legarth altså. Han mener, at K-planen er mere konkret, fordi partiet peger på ét område - erhvervsstøtte - som finansiering, mens Socialdemokraterne og SF peger på flere forskellige muligheder som eksempelvis fastholdelse af seniorer, mulighed for at få udbetalt ferie og mulighed for at gå fra deltid til fuld tid.
- De nævner en række usammenhængende ting på flere områder. Vi anviser finansieringen inden for et bestemt område, siger han.
