Russiske og ukrainske gasbosser i dialog



 Mens store dele af Østeuropa i vinterkulden fortsat lider under det totale stop for russiske gasleverancer via Ukraine, kom der i dag så småt bevægelse i den fastkørte gasstrid mellem Rusland og Ukraine.
 De øverste chefer for de to landes gaskoncerner, russiske Aleksej Miller fra Gazprom og ukrainske Oleg Dubina fra Naftogaz, taler med hinanden i Bruxelles, meddeler formanden for EU-Parlamentets udenrigsudvalg, Jacek Saryusz-Wolski.
 Oprindeligt havde en talsmand for Naftogaz ellers sagt, at de to ikke ville sætte sig ved samme forhandlingsbord i Bruxelles.
 Miller mødtes i dag også til timelange samtaler med EU-Kommissionens formand, José Manuel Barroso, og EU's energikommissær, Andris Piebalgs.
 Inden den hektiske mødeaktivitet i EU-hovedkvarteret havde repræsentanter Gazprom og Naftogaz i Moskva genoptaget forhandlingerne om de russiske gasleverancer til Ukraine, som blev afbrudt ved årsskiftet, da striden om ubetalte gasregninger spidsede til. 
