130 mennesker druknet ved forlis i Middelhavet
Mindst 130 illegale indvandrere er omkommet, oplyser Libyen på årsdag for Lampedusa-tragedie.


 Omkring 130 illegale flygtninge, der ville til Europa fra Nordafrika, menes at være druknet ud for Libyen, oplyser de libyske myndigheder.
Meddelelsen kommer samme dag, hvor Italien markerer årsdagen for 366 bådflygtninges død ud for den italienske ø Lampedusa.
To både kæntrede torsdag omkring fem og en halv kilometer fra de libyske byer Garabuli og Tajura og omkring 130 mennesker menes at være druknet, siger den italienske gruppe CIR, som arbejder for flygtninges rettigheder.
Gruppen siger, at det totale antal passagerer på de to både var 250, og at kun 120 blev reddet af den libyske kystvagt. 10 af de omkomne er fundet.
- Italiens middelhavsmission Mare Nostrum, der har reddet over 90.000 illegale indvandrere eller bådflygtninge det seneste år, vil fortsætte det omfattende redningsarbejde, siger den italienske premierminister.
 - Mare Nostrum vil ikke blive opgivet, før EU er kommet med noget, der er lige så godt eller bedre, siger premierminister Matteo Renzi.
 Italien har igen og igen opfordret de andre EU-lande til at yde mere støtte til Mare Nostrum, eller "Vort Hav", der koster den italienske flåde 67 millioner kroner om måneden.
366 personer omkom under forliset i oktober sidste år, der betegnes som den værste episode af sin slags i nyere europæisk historie.
I kølvandet på tragedien blev der sat flere kræfter ind på at optrævle de kriminelle netværk, der organiserer de farlige immigrantture til havs.
Krigen i Syrien, tvungen militærtjeneste i Eritrea og destabiliseringen i Libyen er med at til at drive mange ud på de dødsensfarlige rejser over Middelhavet i synkefærdige, overfyldte både.
 I år er et rekordhøjt antal på 3072 omkommet på Middelhavet mod omkring 2630 i hele 2013, siger Den Internationale Organisation for Migration.
