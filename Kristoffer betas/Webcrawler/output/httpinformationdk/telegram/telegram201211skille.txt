Her skiller vandene læger og regioner
Overenskomstforhandlingerne mellem Danske Regioner og de praktiserende læger er torsdag aften brudt sammen.


 * Danske Regioner kræver effektiviseringsgevinster i den almene lægepraksis - det vil sige mere for de samme penge - på samme måde, som det øvrige sundhedsvæsen har skullet levere.
* Danske Regioner vil have mere hånd om de praktiserende læger og økonomien. Blandt andet for at imødekomme aktuel kritik fra Rigsrevisionen, som mener, regionerne har for lidt styring med, hvad pengene går til.
* Begge krav afvises af de praktiserende lægers organisation, PLO, som ikke vil aflevere kompetencen til at styre almen praksis samt acceptere honorarnedgang ved at behandle flere patienter for de samme penge.
* Hvis parterne efter sammenbruddet torsdag ikke finder sammen igen, så er regionerne tvunget til inden 1. april 2013 på anden vis at sikre, at danskerne fortsat kan komme til lægen.
* For 1. april udløber en aftale, som hidtil har lagt et låg på væksten i udgifterne til lægepraksis på to procent om året. Uden den mister regionerne helt kontrollen.
* Derfor mødes regionerne, Kommunernes Landsforening, Finansministeriet og Sundhedsministeriet nu 22. november for at drøfte, hvordan der sikres fortsat lægedækning og fortsat styr på økonomien, hvis der ikke kommer et forlig.
