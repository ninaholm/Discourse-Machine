Spøgende Obama: Joe Biden bliver næppe pave
USA's præsident holdt traditionen tro humoristisk tale ved pressekorpsets årlige middag i Washington D.C.


 USA's præsident, Barack Obama, siger at hans 70-årige vicepræsident, Joe Biden, har usædvanlige planer.
 - Det er ingen hemmelighed, at min vicepræsident fortsat er ambitiøs.
- Men lad os se det i øjnene: Alderen er hans problem, sagde Obama, da han lørdag traditionen tro holdt en spøgefuld tale ved den årlige middag med pressekorpset i Washingtons presseforening i Gridiron Club.
 - For blot et par dage siden måtte jeg trække Biden til siden og gøre det klart for ham: "Joe, du er alt for ung til at blive pave".
Obama fremsatte også flere spøgende bemærkninger om sin nye udenrigsminister, John Kerrys, tøjstil i forhold til forgængeren Hillary Clintons.
- Jeg mener ærlig talt, at det er på tide, at han holder op med at møde på jobbet i spadseredragt. Det er et forstyrrende syn. Jeg ved ikke, hvor han køber dem. Han er en høj fyr, sagde Obama.
- Mine taleskrivere, der finder på vittigheder, er på orlov, sagde Obama videre til gæsterne ved banketten, som også en del regeringsmedlemmer, toppolitikere og militære ledere deltog i.
The Gridiron Club, der blev stiftet i 1885, er den ældste og en af de mest elitære presseorganisationer i Washington. Der optages kun medlemmer, som er anbefalet af klubbens egne få medlemmer.
Obama langede også ud efter den republikanske senator Marco Rubio, som er en mulig præsidentkandidat i 2016.
Rubio vakte opsigt, da han på en noget klodset måde tog en tår vand, mens han på vegne af sit parti holdt svartalen til præsidentens årlige tale til nationen på tv.
Obama begyndte at tale om enorme udfordringer, USA står over for, men afbrød så for at tage et meget stort glas vand. Efter en ret så lang pause erklærede han:
 - Det er sådan, Marco Rubio, at man skal tage lidt vand.
Obama kom også ind på de mange nedskæringer, der dominerer det politiske liv i Washington:
 - Der er dog en ting i Washington, som ikke er blevet beskåret: Det er varigheden af denne middag.
