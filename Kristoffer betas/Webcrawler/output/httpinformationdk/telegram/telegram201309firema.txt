Fire mænd er sigtet i sag om gruppevoldtægt i Indien
En domstol har sigtet fire mænd for en gruppevoldtægt i Mumbai i slutningen af august.


 Fire mænd, som mistænkes for at have stået bag en gruppevoldtægt af en ung kvindelig fotograf i den indiske by Mumbai i august, er torsdag blevet sigtet.
En femte mistænkt, som var under 18 år, da overgrebet skete, ventes at blive sigtet senere ved en ungdomsdomstol.
 De fire mænd mødte frem i retten i bare tæer og så en smule forhutlede ud. En bar T-shirt, mens de andre havde skjorter på.
Anklagerne lyder blandt andet på gruppevoldtægt, unaturlig sex og ødelæggelse af beviser.
Den 22-årige fotograf blev voldtaget flere gange, mens hun var på opgave med at tage billeder på en forladt fabrik i det centrale Mumbai 22. august.
Kvindens mandlige kollega blev banket og bundet med et bælte, mens mændene forgreb sig på kvinden. De truede med en flaske.
Der er høring i sagen mandag i næste uge.
Voldtægt er et massivt problem i Indien, men alligevel har gruppevoldtægten i Mumbai chokeret mange, da byen hidtil har været regnet som et relativt sikkert sted for kvinder.
I sidste uge blev fire mænd dømt til døden efter en anden gruppevoldtægtssag, hvor offeret døde efter voldsom mishandling.
