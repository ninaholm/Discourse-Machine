Fogh: Inside-angreb i Afghanistan bekymrer
Nato gransker angreb på vestlige soldater i Afghanistan og gør alt for at hindre nye drab, siger Anders Fogh.


 Natos generalsekretær, Anders Fogh Rasmussen, betegner de seneste måneders mange dødelige angreb på vestlige soldater, som afghanere står bag, som "meget bekymrende".
- Vi gør alt hvad vi kan, sammen med vores afghanske partnere, for at nedbringe risiciene så meget vi kan, siger Fogh på sin månedlige pressekonference.
Han tilføjer, at Nato efterforsker hvert eneste drab grundigt.
For nylig besluttede de amerikanske styrker i Afghanistan, som træner afghanske politifolk, at suspendere uddannelsen af rekrutter, indtil de er gransket for eventuelle forbindelser til Taliban.
Nato-generalsekretæren peger imidlertid på, at det går fremad for de afghanske sikkerhedsstyrker.
- Afghanske styrker bliver mere professionelle, mere selvsikre og bedre udrustede. Inden for få uger vil de nå deres fulde styrke på 352.000, siger Anders Fogh Rasmussen ifølge Kuwait News Agency.
Samtidig udtrykker han tillid til, at militærfængslet på den berygtede Bagram-base vil være i gode hænder, når ansvaret nu overdrages til afghanerne.
- Jeg betragter det som en selvfølge, at de afghanske myndigheder vil gøre alt for at hindre sikkerhedsrisici. Det er også i deres interesse, siger generalsekretæren ifølge det tyske nyhedsbureau dpa.
USA overdrog mandag formelt kontrollen med Bagram-fængslet, der er blevet kaldt Afghanistans Guantanamo, til de afghanske myndigheder.
Overdragelsen kom som led i Nato-planen om, at udenlandske soldater skal ud af Afghanistan inden udgangen af 2014.
