Liberal Alliance kræver penge tilbage til boligejere
De boligejere, som har betalt for meget i ejendomsskat, skal have pengene tilbage automatisk, mener LA.


 Staten skal automatisk betale penge tilbage til de boligejere, der har betalt for meget i skat. Det mener Liberal Alliances skatteordfører, Ole Birk Olesen, efter at Rigsrevisionen i en beretning kraftigt kritiserer et omfattende antal fejl i Skats offentlige ejendomsvurderinger
I de seneste 10 år har adskillige danske boligejere ifølge beretningen fra Rigsrevisionen betalt for meget i ejendomsskat, og Ole Birk Olesen kræver, at boligejerne får pengene tilbage, når sagen er undersøgt til bunds.
- Så snart vi har fundet ud af dette, så forventer jeg, at disse mennesker med den største selvfølge får deres penge tilbage helt automatisk. Boligejerne skal ikke straffes for Skats inkompetence, det bør slet ikke stå til diskussion, siger Ole Birk Olesen.
Kritikken fra Rigsrevisionen rammer i alt seks skatteministre, som Danmark har haft siden 2003. Fire fra den tidligere regering og to fra den nuværende. Ifølge Liberal Alliances skatteordfører sidder såvel ministre som embedsværket med ansvaret.
- Adskillige ministre har siddet med ansvaret, mens dette makværk har stået på, og embedsmænd har uforstyrret fået lov til at udføre dette sjusk.
- Det er et kæmpe problem, som vi skal have løst en gang for alle, så borgere i dette land ikke betaler én øre mere i skat, end de skulle have gjort, siger Ole Birk Olesen.
Rigsrevisionen kritiserer også Skat for i mange tilfælde at have brudt reglerne i behandlingen af klager over den offentlige ejendomsvurdering fra boligejere.
Statsrevisorerne vil fremlægge kritikken på et pressemøde onsdag eftermiddag.
