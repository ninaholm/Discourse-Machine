Dødstallet når over 26 på blodig søndag i Gaza
Fremtrædende senator i Washington kritiserer Egypten for at være en svag mægler mellem Hamas og Israel.


 Mindst 11 civile palæstinensere, hvoraf fire var børn, blev dræbt søndag under et israelsk luftangreb, der ramte en boligblok. Målet for det israelske angreb var øjensynligt et højtstående Hamas-medlem.
I alt 26 blev dræbt i området søndag, oplyser den radikale palæstinensiske Hamas-bevægelse, der regerer området.
Siden onsdag er der dræbt 72 palæstinensere og tre israelere. Ifølge Hamas er 660 blevet såret i Gaza. I Israel er over 50 blevet såret.
Der lød søndag nye eksplosioner i den israelske by Tel Aviv, hvor der har været luftalarm i de seneste fire dage på grund af raketter fra Hamas, som ifølge israelerne har affyret 846 raketter mod den jødiske stat siden onsdag.
Israels antimissilsystem Iran Dome har nedskudt en del af raketterne og nedskød søndag eftermiddag endnu to i Tel Aviv.
USA's præsident, Barack Obama, siger, at Israel har ret til a forsvare sig selv mod angrebene fra Hamas, men at "det vil være at foretrække", hvis der ikke kommer en israelsk invasion i Gazastriben.
En israelsk militærinvasion af den smalle, tætbefolkede Gazastribe vil blive mødt med voldsom kritik i store dele af det internationale samfund.
En talsmand for Hamas, der regerer i Gaza, siger, at et israelsk missil ødelagde en treetagers bygning, hvorved 11 civilpersoner blev dræbt. Hospitalskilder siger, at fire kvinder og fire børn var blandt de dræbte.
- Massakren på Dalu-familien vil ikke få lov til at passere ustraffet, hedder det i en erklæring fra Hamas.
Den fremtrædende amerikanske senator, Carl Levin, kritiserer Egypten for at stå i spidsen for svage arabiske fredsbestræbelser.
- Det er ret så svagt, hvad der sker, så vidt jeg kan. Egypterne har ellers en stærk interesse, at regionen ikke eksploderer, og at alle fredsaftaler overholdes, siger Levin, som leder Senatets udvalg for væbnede konflikter.
- De må tage langt mere seriøse diplomatiske skridt for at gøre det klart over for Hamas, at bevægelsen vil miste støtte i den arabiske verden, hvis de fortsætter med disse raketangreb på Israel, siger senatoren til tv-stationen ABC.
