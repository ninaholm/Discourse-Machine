Topdirektør forlader Dansk Industri
Efter 19 år på posten trækker Hans Skov Christensen sig som direktør i Dansk Industri. Han bliver som frontfigur, indtil en afløser er fundet.


 Dansk Industris magtfulde direktør, Hans Skov Christensen, har besluttet sig for at gå af. Det oplyser erhvervsorganisationen i en pressemeddelelse.
Hans Skov Christensen, der fylder 65 år i næste måned, bliver i stillingen frem til, en afløser er fundet.
Den afgående direktør har været frontfigur i Dansk Industri siden dannelsen af organisationen i 1992, og han har i de mange år været en af dansk erhvervslivs mest magtfulde mænd.
Senest har Hans Skov Christensen endnu en gang landet de svære overenskomstforhandlinger på industriens område.
Sammen med det øvrige formandskab - viceformand Johnny B. Hansen og viceformand Bo Stærmose - vil formand Jesper Møller sammen med et headhunterfirma finde en ny administrerende direktør for DI.
Flere navne er i spil som mulige efterfølgere. Ifølge Berlingske Tidendes oplysninger er tidligere konservativ borgmester på Frederiksberg og nuværende direktør for Industriens Fond Mads Lebech et muligt navn.
To andre varme navne er de to viceadministrerende direktører Kim Graugaard og Ole Krogh.
DI har omkring 10.000 medlemsvirksomheder, der spænder fra den klassiske fremstillingsvirksomhed over it, tele, energi, handel, transport og service til viden- og rådgivervirksomheder. 
