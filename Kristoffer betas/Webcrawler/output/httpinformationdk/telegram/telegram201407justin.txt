Justin Bieber skal betale kæmpe erstatning for æghærværk
Hærværk koster Justin Bieber en stor erstatning, fem dages samfundstjeneste og et kursus i vredeshåndtering.


 Den 20-årige popstjerne Justin Bieber er af retten i Los Angeles i Californien blevet pålagt at betale en erstatning på 80.900 dollar - svarende til cirka 440.000 danske kroner, efter at han i januar kastede æg på sin nabos hus.
Samtidig skal den unge canadier holde sig væk fra naboen de næste to år og desuden gennemgå et kursus, hvor han lærer at tøjle sin vrede. Dommen lyder derudover også på fem dages samfundstjeneste.
Statsadvokaten Alan Yochelson betegner æg-hærværket som "en ekstremt umoden og fjollet handling".
Justin Bieber var ikke selv til stede i retten, da dommen blev afsagt, men en repræsentant siger, at det unge popidol er glad for nu at kunne lægge sagen bag sig og i stedet koncentrere sig helt om sin karriere.
Men før Bieber kan rette sin fulde opmærksomhed mod sangkarrieren, har han to andre retssager, han skal igennem.
I Florida er han sigtet for at have kørt rundt i sin Lamborghini på Miami Beach i påvirket tilstand, mens han i hjemlandet Canada er anklaget for vold mod en limousinechauffør.
Politiet i Toronto har anklaget ham for at slå chaufføren adskillige gange i baghovedet.
