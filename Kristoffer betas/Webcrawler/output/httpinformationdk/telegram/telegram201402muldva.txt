Muldvarp kendte til Osama bin Ladens terrorplaner
En FBI-informant havde ifølge medier kontakt med terrorlederen otte år før 11. september-angrebene.


 En FBI-informant, der var en del af al-Qaedas netværk, mødtes med terrororganisationens leder Osama Bin Laden og vidste, at han ønskede at finansiere et angreb mod USA.
Det skriver NBC og The Washington Times, der har undersøgt retsdokumenter fra en FBI-sag i 2010, som først er kommet i mediernes søgelys nu.
Personen arbejdede i begyndelsen af 1990'erne som chauffør for den radikale, egyptiske prædikant, Omar Abdel Rahman.
Den blinke sheik sidder i fængsel på livstid for bombeangrebet mod World Trade Center i 1993.
Rahman bad ifølge medierne sin betroede medarbejder om at mødes personligt med bin Laden.
Hverken den amerikanske kongres eller 11. september-kommissionen kendte til informanten trods de meget omfattende undersøgelser af angrebene i 2001, der dræbte knap 3000 personer.
- Det rejser en masse spørgsmål om, hvorfor den information ikke blev offentliggjort og hvorfor hverken 11. september-kommissionen eller Kongressens efterretningskomitéer blev informeret, siger republikaneren Peter Hoekstra til Washington Times.
Han sad i en efterretningskomité fra 2004 til 2007, da kommissionens rapport på 500 sider blev diskuteret.
Kommissionen kom med alvorlige beskyldninger mod CIA og FBI, og mente, at efterretningstjenesterne havde forspildt 10 muligheder under Bush- og Clinton-administrationerne for at afdække terrorplanerne.
Et særligt panel vil nu undersøge oplysningerne om den hemmelige kilde, og hvad der præcist kom ud af at have muldvarpen nær Osama bin Laden i 1993.
