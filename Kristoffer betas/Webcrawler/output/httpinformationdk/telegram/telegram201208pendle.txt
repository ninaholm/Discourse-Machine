Pendlere undrer sig over mulig besparelse
Pendlerne ryster på hovedet over DSB-besparelsen på 300 millioner, som der lægges op til i finanslovudspil.


 Pendlerne er godt og grundigt utilfredse med, at regeringen vil skære 300 millioner i støtten til DSB i 2013, som det fremgår af regeringens udspil til finansloven, der kom mandag.
- Det er jo fuldstændig absurd, siger Jesper Røpke, der er talsmand for pendler på strækningen Glumsø-København.
- Det er jo fuldstændig modsat af, hvad vi havde regnet med. Når der nu skulle komme en rød regering, så havde det måske været mere hensigtsmæssigt, at man havde satset lidt mere på den offentlige trafik, siger han.
Hvis finansloven bliver vedtaget, som den ser ud nu, vil det ifølge DSB betyde færre afgange.
Dermed står regeringens finanslovforslag, som ellers promoverer sig med gloser som "grønne infrastrukturinvesteringer", til at ramme den togtrafik, som det ellers har været et politisk mål at forbedre.
- Hvis der kommer færre afgange, får pendlerne en dårligere service. Og når der er dårligere service, vil der være flere, der vælger toget fra, siger Michael Randropp, der er talsmand for pendlerne på Kystbanen, og fortsætter:
- Derved får man også sværere ved at nå i mål med en stigning i den kollektive trafik.
Jesper Røpke er da heller ikke tvivl om, at færre afgange vil betyde flere biler på vejene.
- Det vil igen betyde, at der igen er flere, der igen vil gå over til at tage bilen, siger han.
Michael Randorpp er ved at være så træt af DSB, at han selv overvejer at stoppe som togpendler, hvis der er flere forringelse på vej.
- Der har været rigtig mange gange det seneste stykke tid, hvor jeg har fravalgt toget, fordi der har været massive pladsproblemer. Hvis produktet bliver forringet yderligere, kunne jeg godt finde på at stoppe som pendler helt, siger Michael Randropp.
