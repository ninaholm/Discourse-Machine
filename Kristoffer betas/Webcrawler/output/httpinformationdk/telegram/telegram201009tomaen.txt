To mænd tilstår drab i Møgeltønder
Anholdelsen af to mænd for drabet i Møgeltønder på en 68-årig kvinde og hendes 42-årige søn er et gennembrud, mener Syd- og Sønderjyllands Politi.


 To mænd er anholdt for drabet i Møgeltønder på en 68-årig kvinde og hendes 42-årige søn, oplyser Syd- og Sønderjyllands Politi.
Anholdelsen er sket onsdag ved 16-tiden, oplyser efterforskningsleder Kaj Nielsen.
Ifølge politiet er der tale om et gennembrud. De anholdte er en 32-årig mand fra lokalområdet og en 25-årig mand fra en anden del af Sønderjylland. De to har "erkendt omstændigheder omkring drabet", siger Kaj Nielsen.
- Vi er i en meget tidlig fase af undersøgelserne og kan ikke udtale os om mændenes motiv eller forklaringer i øvrigt, siger efterforskningslederen.
Elke Ipsen Mamsen og sønnen Hans Mamsen blev i lørdags fundet knivdræbt i familiens hjem i udkanten af Møgeltønder.
Tidligere på dagen valgte politiet at løslade den 70-årige ægtemand og far til de myrdede. Manden har været anholdt og sigtet for drabet, men har nægtet sig skyldig.		
Et tip fra en borger skal have ledt politiet på sporet af de to mænd, som nu er anholdt.
