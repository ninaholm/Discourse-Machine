Tyrkisk præsident vil ophæve Twitter-forbud
Inden for kort tid vil indbyggerne i Tyrkiet igen kunne bruge det sociale medie Twitter.


 Tyrkiets præsident siger søndag, at regeringen inden længe vil ophæve forbuddet mod det sociale medie Twitter, der har udløst massiv kritik og fordømmelse fra både ind- og udland.
Siden torsdag har Tyrkiets befolkning været forment adgang til Twitter i kølvandet på en bølge af lækkede informationer om den omfattende korruptionsskandale, der har rystet premierminister Recep Tayyip Erdogans regering.
Han proklamerede torsdag, at han ville "udslette" det sociale medie.
Men det vil ikke blive en realitet, oplyser præsident Abdullah Gül.
- Det er ikke juridisk muligt at lukke internettet og sådanne platforme (som Twitter). Jeg tror, at problemet snart vil være ovre, siger han til journalister i Ankara, inden han forlod landet for at tage på officielt besøg i Holland.
- Dette er naturligvis en ubehagelig situation for et så udviklet land som Tyrkiet, der har betydning i regionen og som er i forhandlinger med EU. Derfor vil det være overvundet snart, tilføjer han.
Præsidenten bekræftede endvidere, at Twitter har hyret en advokat i Tyrkiet, der skal forhandle med myndighederne.
- Twitter havde ikke nogen repræsentant i Tyrkiet. Der bør være gode kommunikationskanaler med sådanne giganter. De har nu en advokat her, siger Abdullah Gül, der selv er en ivrig bruger af det sociale medie.
Premierminister Erdogan, der har været ved magten siden 2003, har også truet med at forbyde YouTube og Facebook efter lokalvalgene 30. marts, der ventes at klarlægge, hvor meget skade regeringen har lidt under korruptionslækagerne.
Kritikere af den tyrkiske regering ser blokaden af Twitter som et desperat forsøg fra Erdogan på at stoppe strømmen af afsløringer, der har ramt inderkredsen omkring premierministeren hårdt.
Indtil videre har flere ministre måttet forlade regeringen, ligesom Erdogan selv også er belastet af sagen, efter at en lydoptagelse angiveligt dokumenterer en samtale mellem premierministeren og hans søn.
I optagelsen, som ikke er verificeret, taler de om at skjule en større sum penge ved at dele dem ud til flere forretningsmænd.
