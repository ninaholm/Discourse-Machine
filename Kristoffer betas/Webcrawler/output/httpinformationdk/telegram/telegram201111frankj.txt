Frank Jensen vil have fixerum i København
Regeringen vil undersøge behovet for fixerum. Hvad er der at undersøge, spørger Københavns overborgmester.


 Københavns overborgmester, Frank Jensen (S), opfordrer regeringen til at skære igennem og tillade, at der etableres fixerum i Danmark.
Frank Jensens opfordring kommer, efter at sundhedsminister Astrid Krag (SF) har bedt sit ministerium om først at indsamle erfaringer og undersøgelser for at få "styr på den sundhedsfaglige og socialfaglige indsats i stofindtagelsesrum", inden S-R-SF-regeringen går videre.
Overborgmesteren mener imidlertid, at Københavns Kommune - og EU - allerede ligger inde med de oplysninger, der er behov for og som sundhedsministeren efterlyser.
- Al respekt for at den nye regering vil sætte sig godt ind i tingene. Men når det drejer sig om stofindtagelsesrum har vi den nødvendige viden og er klar til at gå i gang med arbejdet.
- Regeringen bør benytte sig af den viden, der allerede ligger, i stedet for at sætte nye undersøgelser i gang, som kan forhale sagen, siger Frank Jensen og fortsætter:
- Situationen på Vesterbro er dybt uholdbar. Både for stofbrugerne og for de københavnere, der bor her og tvinges til at se på, at folk fixer i opgange og i porte.
- Det er uværdigt for stofbrugerne og ubehageligt for beboerne.
Under VK-regeringen stillede Enhedslisten, Det Radikale Venstre, Socialdemokraterne og SF flere gange beslutningsforslag, der skulle sikre forsøgsordninger med fixerum.
Rigsadvokaten, Indenrigsministeriet og Justitsministeriet har konkluderet, at etablering af "stofindtagelsesrum forudsætter udtrykkelig lovhjemmel", der gør det lovligt at være i besiddelse af narkotika i fixerum.
Siden 2008 har kommunerne dog kunnet opføre såkaldte sundhedsrum. Sundhedsrum varetager en lang række sundhedsfaglige ydelser til narkomaner, men det er ulovligt at fixe der.
250 danskere dør på grund af narko hvert år. EU har konstateret, at der ikke er sket et eneste dødsfald på grund af en overdosis i nogen af de 60 kendte stofindtagelsesrum.
