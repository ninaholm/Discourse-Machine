Fagforeningsformand får sikker kreds
Formanden for 3F i Silkeborg, Christian Juhl, afløser Line Barfod som Enhedslistens folketingskandidat i én af de kredse, der skulle give "garanti" for valg.


 Formanden for 3F i Silkeborg, Christian Juhl, har vundet den urafstemning blandt Enhedslistens medlemmer, der sikrer ham opstilling som kandidat i Sjællands Storkreds.
I kredsen, der regnes for en såkaldt sikker kreds, afløser han Line Barfod, én af Enhedslistens fire repræsentanter på Christiansborg, som ikke fortsætter efter næste valg. 
Derimod er Per Clausen og Frank Aaen ligesom partiets politiske ordfører, Johanne Schmidt-Nielsen, klar til en ny periode. 
Urafstemningen hos Enhedslisten blev nødvendig, fordi der på årsmødet ikke kunne opnås enighed om en kandidatliste. 
I debatten på landsmødet og i forbindelse med afstemningen har flere kaldt det et valg mellem det faglige system og feministerne. Men partiets gruppeformand, Per Clausen, er tilfreds med sammensætningen.
- Med denne liste sikrer vi en alsidig folketingsgruppe, hvor forskellige uddannelser og erfaringer er repræsenteret. Hvis vi fastholder den opbakning, som vi har i meningsmålingerne, får vi også en god kønsmæssig balance, siger han i en pressemeddelelse.
På de næste pladser, som udløses, hvis Enhedslisten får fem, seks eller syv valgt ind i Folketinget, står jurastuderende Pernille Skipper, arkitekt og højskolelærer Christine Lundgaard og medicinstuderende Stine Brix.

