Løngab mellem mænd og kvinder tvinges frem i lyset
Virksomheder med mere end 10 ansatte skal fremover offentliggøre kønsopdelt lønstatistik, foreslår regeringen


 
	Fremover bliver det muligt for endnu flere at finde ud af, om kollegerne af modsatte køn tjener mere eller mindre end dem selv.

	I hvert fald hvis det står til regeringen, som til december vil fremlægge et lovforslag, der genindfører kravet om offentlig kønsopdelt lønstatistik, skriver Politiken på sin hjemmeside.

	Forslaget gælder både for private og offentlige virksomheder og vil betyde, at virksomheder med mindst 10 ansatte - dog mindst tre kvinder og tre mænd - tvinges til at offentliggøre en lønstatistik, hvor det tydeligt fremgår, hvordan mænd og kvinder aflønnes.

	Det sker som led i forsøget på at mindske løngabet mellem mænd og kvinder.

	- Der er stadig forskel på lønnen mellem mænd og kvinder i Danmark, siger beskæftigelsesminister Mette Frederiksen (S) ifølge Politiken.

	- Det går i den rigtige retning, men vi tror fra regeringens side, at der skal være større gennemsigtighed på det her felt, sådan at man på den enkelte arbejdsplads får et bedre grundlag for at diskutere lønstrukturen, lyder det fra ministeren.

	I dag er det kun virksomheder med mere end 35 ansatte, der skal blotlægge den eventuelle forskel på lønninger til mænd og kvinder.

	Det ny forslag vil ifølge tal fra Danmarks Statistik omfatte 2,71 millioner ansatte i både det offentlige og i det private. 2,26 millioner er omfattet af den nuværende lov.

	Men godt to ud af tre virksomheder, som i dag er omfattet af loven, indberetter slet ikke lønforskellen.

	- Det vil ændre sig nu, fastslår Mette Frederiksen.

	Arbejdsmarkedsforsker Anette Borchorst kalder over for Politiken forslaget "et vigtigt skridt" i kampen for ligeløn, og regeringens parlamentariske grundlag, Enhedslisten, erklærer sin støtte til tiltaget.

