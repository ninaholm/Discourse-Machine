Formand opgiver at beholde FOA i samarbejdsorganisation
OAO opgiver at fastholde FOA i samarbejdsorganisationen for de offentligt ansatte. Nu vil OAO kigge fremad.


 Fagforeningen Fag og Arbejde (FOA) vil fra nytår være fortid i samarbejdsorganisationen for de offentligt ansatte.
Det står klart, efter at et møde i Offentligt Ansattes Organisationers (OAO) forretningsudvalg onsdag eftermiddag ikke viste tegn på forbrødring mellem FOA-formand Dennis Kristensen og hans kolleger i fagbevægelsen.
- Vi må konstatere, at vi har en udmeldelse fra FOA, og det tager vi til efterretning. Alle organisationer havde på mødet mulighed for at give udtryk for deres synspunkter, og vi må konstatere, at FOA har en anden opfattelse af det her end samtlige andre organisationer, siger OAO's formand, Flemming Vinther.
Selv om FOA i forbindelse med udmeldelsen åbnede en kattelem for fortsat medlemskab, hvis forbundene kan diskutere sig frem til "et fremtidigt bæredygtigt grundlag for OAO", så har Flemming Vinther efter onsdagens møde ikke noget stort håb.
- Den såkaldte kattelem blev slet ikke drøftet på mødet i dag. Hvis FOA vil noget andet, så er initiativretten deres. Vi forholder os til, at vi har en udmeldelse fra FOA, siger han.
Det er OAO's deltagelse i en mini-trepartsaftale om modernisering af den offentlige faktor, der har været den udløsende faktor i forhold til FOA's udmeldelse.
Flemming Vinther fastholder dog, at aftalen er fornuftig for de offentligt ansatte.
 - Vi har sikret, at der er mulighed for at videreudvikle og modernisere den offentlige sektor på en måde, som både kan være til fordel for arbejdsgiverne, for skatteborgerne og ikke mindst for vores medlemmer.
- Det er interessevaretagelse i min grønspættebog for fagforeninger, siger han.
FOA's medlemmer udgør næsten halvdelen af de godt 390.000 ansatte i kommuner, stat og regioner, der har samlet sig i OAO.
Men de 29 tilbageværende medlemsorganisationer vil fortsætte samarbejdet og bruge sommerferien til at finde ud af, hvordan fremtiden skal se ud.
- Man kan tale splittelse nok så meget, man vil, men der er altså 29 organisationer i OAO, der står skulder ved skulder for de aftaler, der er indgået.
- Der er én organisation, der vil noget andet. Det er klart, at det fylder rigtig meget, fordi det er en stor organisation, men det er altså én organisation ud af 30, påpeger Flemming Vinther.
