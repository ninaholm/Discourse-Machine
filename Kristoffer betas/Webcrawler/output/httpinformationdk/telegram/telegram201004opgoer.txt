Opgør på asylcenter koster 30-årig livet
12 mænd er blevet anholdt efter et voldsomt slagsmål i Center Sandholm. En 30-årig mand døde af knivstik, mens tre andre blev skadet.


 Politiet har anholdt 12 personer efter et større slagsmål i Center Sandholm, hvor en 30-årig mand fra Afghanistan er blevet dræbt af knivstik.
Meldingen om slagsmålet kom cirka klokken halv et onsdag, og det var så voldsomt, at Nordsjællands Politi bad om assistance fra København.
Også ambulancer og læger rykkede ud. Fire kom til skade under slagsmålet, hvor der blev brugt kniv. Og forsøg på at redde den ene af de kvæstedes liv viste sig forgæves.
Politiet havde sidst på eftermiddagen endnu ikke overblik over, hvad der udløste slagsmålet, men ifølge flere medier opstod episoden efter en påstand om snyd i madkøen.
Det var tjetjenere og afghanere, der var involveret i opgøret. Ifølge presseforlydender skulle op mod 100 personer have været oppe at slås.
- Vi ved ikke, hvor mange, der var indblandet, men vi mener, at der var tale om væsentligt færre, siger pressekoordinator Henrik Suhr fra Nordsjællands Politi.
En af de tilskadekomne blev selv anholdt af politiet, da han henvendte sig på skadestuen, mens fire andre blev anholdt på deres værelser i selve centret.
Efter slagsmålet stak flere personer af fra Sandholm. Fem af dem blev anholdt ved Allerød Station, én blev anholdt i et villakvarter og én blev anholdt tæt på centret.
Endnu er ingen sigtet for det dræbende knivstik.
- Vi er stadig i gang med afhøringerne, der for de flestes vedkommende foregår via tolk, og der kan gå lang tid, før vi har et overblik over, hvad der er foregået, siger Henrik Suhr.
