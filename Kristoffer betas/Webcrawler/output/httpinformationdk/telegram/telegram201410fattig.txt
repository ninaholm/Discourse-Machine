Fattige kriminelle på vej mod lavere regninger i retten
Politisk flertal er parat til at eftergive en del af sagsomkostningerne, når fattige kriminelle bliver dømt.


 Et politisk flertal på Christiansborg er parat til at tage toppen af de sagsomkostninger, som fattige kriminelle skal betale, når de bliver dømt i retten.
Det sker efter anbefalinger fra et ekspertudvalg under Justitsministeriet, der i en betænkning har påpeget, at visse grupper af kriminelle kan blive fastholdt i kriminalitet på grund af massive sagsomkostninger på op mod flere hundrede tusinde kroner.
Samtidig fastslår ekspertudvalget, at udgifterne er så høje, at staten i dag kun er i stand til at kradse omkring en tredjedel af sagsomkostningerne ind igen.
Derfor foreslår eksperterne, at de dømte skal betale udgifterne til advokatbistanden efter deres "betalingsevne".
Og både regeringen, Enhedslisten og SF parat til at skrue ned for sagsomkostningerne.
- Når man i Danmark selv skal betale omkostningerne i sin straffesag, skyldes det populært sagt, at man selv skal betale for det rod, man har lavet. Det princip bakker jeg op om, anfører justitsminister Karen Hækkerup (S) i en pressemeddelelse.
- Men jeg er ikke blind for, at det i nogle tilfælde betyder, at domfældte slæber rundt på en gæld, som de reelt ikke har mulighed for at afdrage på, og som hindrer en kriminalitetsfri tilværelse med bolig, uddannelse og arbejde, siger ministeren.
Hos Enhedslisten så man helst, at der helt og aldeles blev gjort op med sagsomkostninger til dømte kriminelle. Men eksperternes noget mildere forslag er "et stort fremskridt", siger partiets retsordfører, Pernille Skipper.
Også SF går ind for lavere sagsomkostninger:
- Det er helt afgørende, at vi får gjort op med den håbløse gæld hos mange dømte, som betyder, at det eneste, man kan drømme om, er at fortsætte kriminaliteten eller et liv på kontanthjælp, siger SF's retsordfører Karina Lorentzen.
