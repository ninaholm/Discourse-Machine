Obama går på YouTube



 USA's kommende præsident, Barack Obama, lover forandring, og som noget af det første vil han fra i morgen tale til nationen via en video på YouTube. Det siger talsmand Nick Shapiro i dag.
 Traditionelt taler en amerikansk præsident til nationen hver lørdag på radio, og det vil Barack Obama også. Men han indtaler også sin tale på video, der lægges ud på YouTube.
 - Talen kommer på YouTube og kan findes på adressen www.change.gov, siger talsmanden.
 - Det er første gang, en kommende amerikansk præsident benytter sig af multimediernes muligheder og YouTube, forsætter Nick Shapiro.
 Hensigten er at kommunikere mere direkte med den almindelige amerikaner og gøre det politiske arbejde i Det Hvide Hus mere gennemsigtigt.
 Obama vil også som præsident henvende sig til befolkningen via YouTube og radio, når han taler til nationen.
