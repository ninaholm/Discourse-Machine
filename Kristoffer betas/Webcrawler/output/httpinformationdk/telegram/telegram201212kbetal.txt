K skal betale 50.000 kroner for misbrug af Afrika-sang
Det Konservative Folkeparti brød loven, da man omskrev Nanna Lüders' landskendte Afrika-støttesang.


 Det Konservative Folkeparti brød loven, da man omskrev den landskendte Afrika-støttesang og optrådte med sangen tilført en ny konservativ støttetekst ved partiets landsmøde.
Partiet skal betale 50.000 kroner for ulovlig brug af komponist og sangskriver Nanna Lüders' sang "Afrika", har retten afgjort.
 Det skriver Danske Jazz, Beat og Folkemusik Autorer (DJBFA) på sin hjemmeside.
Sagen får en vigtig betydning for håndhævelse af kunstnernes ophavsret, lyder det fra DJBFA, der anlagde sagen.
- Det er vigtigt at få slået fast, at man ikke sådan kan ændre i et musikalsk værk uden at have spurgt kunstneren. Men denne afgørelse har ekstra værdi, fordi den vil få stor betydning for kommende sager, siger Susi Hyldgaard, der er formand for DJBFA.
Ud over erstatningen skal Det Konservative Folkeparti betale godt 30.000 kroner i sagsomkostninger til DJBFA.
Det Konservative Folkeparti brugte Nannas støttesang "Afrika" til at lave en ny politisk sang i forbindelse med partiets landsmøde i 2010.
Retten lægger vægt på, at der var tale om et offentligt arrangement. Den nye sang blev opført i forbindelse med en landsmødefest, hvor der var masser af journalister, og hvor der blev lavet journalistiske indslag, således at sangen havnede på internettet.
Også partiet Venstre er i år blevet dømt for at ulovlig brug af musik. Det skete, da Venstre i foråret blev dømt for ulovlig brug af sangen "Sunshine Reggae" og dømt til at betale 100.000 kroner for lovovertrædelsen.
- De to sager er forskellige og ender derfor også med forskellig erstatning. Venstre havde spurgt, om man måtte bruge den pågældende sang, og fået et tydeligt nej.
- Alligevel brugte man sangen i en politisk reklame og brød dermed med fuldt overlæg ophavsretsloven, siger Susi Hyldgaard.
Hun kalder det "uforståeligt", at netop politiske partier bryder lovgivningen, fordi ophavsretten skal sikre, at kunstnere ikke udnyttes.
- I denne sag tilbød vi faktisk Det Konservative Folkeparti et forlig. Vi betragtede det som en fin mulighed for, at man kunne sige undskyld på den pæne måde. Men det afslog man, hvilket var overraskende.
- På det tidspunkt var både justitsministeren og kulturministeren, hvorunder ophavsretsloven ligger, netop konservative ministre. Derfor er jeg glad for, at retten nu har sendt så tydeligt et signal, siger Susi Hyldgaard.
