Al-Qaeda i Nordafrika truer Frankrig med flere angreb
Terrornetværket truer Frankrig med nye aktioner efter sidste uges angreb i Paris, hvor 17 mennesker blev dræbt


 Frankrig kan vente flere angreb i stil med dem, som ramte den franske hovedstad, Paris, i sidste uge, hvor 17 mennesker mistede livet.
Sådan lyder truslen fra nordafrikanske del af terrornetværket al-Qaeda, AQIM på flere jihad-hjemmesider. Samtidig roser islamisterne den blodige terror, der rystede Paris i sidste uge og kalder terroristerne for "Islams soldater".
- Frankrig betaler prisen for sin aggression mod muslimer og dets fjendtlige politik mod Islam, siger al-Qaeda in the Islamic Maghreb (AQIM) i erklæringen.
- Så længe at dets (Frankrig, red) soldater besætter lande som Mali og Centralafrika og bombarderer vores folk i Syrien og Irak, og så længe dets åndssvage medier fortsætter med at krænke vores profet, udsætter Frankrig sig selv for det værste, lyder det.
AQIM har tidligere dræbt franske gidsler i Nordafrika, og gruppen har også kæmpet mod franske styrker i det nordlige Mali, efter at Frankrig iværksatte en militæroffensiv i landet i 2013 for at fordrive islamistiske krigere fra området.
Ved sidste uges terrorangreb i Paris mistede 17 mennesker livet. 12 mennesker blev dræbt i forbindelse med angrebet mod det satiriske ugeblad Charlie Hebdo.
Derudover blev en færdselsbetjent og fire gidsler dræbt i løbet af tre dages blodig terror i den franske hovedstad.
De tre terrorister, der stod bag angrebene, blev alle dræbt af franske sikkerhedsstyrker.
