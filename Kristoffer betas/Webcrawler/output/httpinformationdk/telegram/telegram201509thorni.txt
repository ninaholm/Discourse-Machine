Thorning står helt på mål for sine asyl-stramninger
Tidligere statsminister Helle Thorning-Schmidt står helt på mål for asyl-stramninger, som UNHCR har kritiseret


 - Jeg står helt på mål for de beslutninger, der blev truffet, da jeg var statsminister.
Sådan lyder det fra tidligere statsminister Helle Thorning-Schmidt (S) efter, at regeringen officielt har meldt ud, at man går efter at skaffe Thorning jobbet som FN's kommende flygtningehøjkommissær.
I kølvandet på sidste års voldsomme stigning i antallet af asylansøgere, valgte den daværende regering med Helle Thorning-Schmidt i spidsen at stramme reglerne for asyl og familiesammenføring.
Reglerne betød blandt andet, at asylansøgere skulle vente et år på at blive sammenført med deres familie, og det affødte skrap kritik fra FN's Flygtningehøjkommissariat (UNHCR), der opfordrede Thorning til at droppe forslaget.
Det skete som bekendt ikke.
- Man skal huske på, at Danmark er og altid har været en stærk samarbejdspartner for UNHCR, siger Helle Thorning-Schmidt.
Spørgsmål: Men hvorfor lyttede du ikke dengang til kritikken fra UNHCR?
- Jeg har ikke mere at tilføje til det, jeg har sagt. Jeg står fuldstændig på mål for de beslutninger, der blev truffet. Og det at være flygtningehøjkommissær handler om mere end UNHCR's forhold til Danmark, siger hun og fortsætter:
- Mere end 60 millioner mennesker er på flugt. Det er et enormt problem, som skal løses af verdenssamfundet, og hvor alle skal engagere sig.
Også statsminister Lars Løkke Rasmussen (V) opfordrer til, at man ser ud over den danske debat i dette spørgsmål:
- Jeg tror, at man skal fastholde det internationale perspektiv på det her internationale job, siger han.
- Og jeg kender Ban Ki-moon (FN's generalsekretær) godt nok til, at han har et godt blik for proportioner. Og ser man Danmark udefra, ser man et land, der er en del af en meget, meget eksklusiv klub af lande, der efterlever FN's mål for udviklingsbistand.
