Topfigur hos Venstres stopper
Venstres partisekretær takker af. Efter 10 år i spidsen for partiorganisationen rækker kræfterne ikke længere.


 Lederen af Venstres partiorganisation, og manden bag partiets valgkampe, partisekretær Jens Skipper Rasmussen stopper nu på posten.
- Efter at have været med i 10 år, og have stået for tre valgkampe og 12 landsmøder, så kan jeg mærke, at kræfterne ikke er, hvad de har været. Så er det bedre at få friske kræfter ind, siger den 50-årige Jens Skipper Rasmussen, der er kendt som "Skipper" i partiet.
Jens Skipper Rasmussen har været partisekretær, siden han afløste Claus Hjort Frederiksen (V). Det skete, fordi Claus Hjort i november 2001 blev beskæftigelsesminister i den daværende statsminister Anders Fogh Rasmussens (V) første regering.
Jens Skipper Rasmussen, der har en fortid i Venstres Ungdom (VU), hvor han var formand mellem 1983 og 85, er uddannet fra Holbæk Seminarium i 1986. Og når Venstre har fundet partisekretærens afløser, så tiltræder Jens Skipper Rasmussen en stilling netop som uddannelseschef i partiet, hvor han skal stå for den interne uddannelse.
Venstres formand, Lars Løkke Rasmussen, og Claus Hjort Frederiksen sætter sig nu i spidsen for et ansættelsesudvalg, som skal finde en ny partisekretær.
