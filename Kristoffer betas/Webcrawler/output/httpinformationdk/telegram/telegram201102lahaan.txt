LA håner radikalt opgør med pointsystem
De Radikales forsøg på at finde et alternativ til regeringens pointsystem er noget fantasteri, mener LA.


 Der bliver ikke rokket en tøddel ved regeringens omstridte pointsystem for permanente opholdstilladelser. Ikke i denne omgang i hvert fald.
De Radikales forsøg på at samle flertal for at afskaffe pointsystemet faldt fredag eftermiddag til jorden med et brag få sekunder efter, at Liberal Alliance havde skimmet udkastet.
- Det er noget sniksnak og noget fantasteri, lyder reaktionen fra LA's politiske ordfører, Simon Emil Ammitzbøll.
De Radikale foreslår helt konkret, at regeringens pointsystem afskaffes, og at folketingets partier herefter finder et "mere fleksibelt regelsæt".
Og den formulering var mindst halvanden tand for ukonkret for Liberal Alliance.
- Det svarer jo til at stille forslag om at fjerne hastighedsgrænserne og så bagefter diskutere, hvor hurtigt man så må køre. Jeg har sjældent set noget så løst, siger Simon Emil Ammitzbøll.
Dermed står regeringens pointsystem ved magt.
Pointsystemet har været udskældt - også af flere medlemmer af regeringspartierne - efter at det kom frem, at en militær tolk har fået afslag på permanent ophold i Danmark, fordi han ikke har udvist aktivt medborgerskab "her i landet".
Regeringens pointarkitekter havde nemlig ikke taget højde for udsendte militære tolke med anden baggrund end dansk, og kritikere har siden hævdet, at der vil dukke en lind strøm af enkelttilfælde op, som lovgiverne umuligt kan forudse.

