Japan skærper en allerede stram flygtningepolitik
Japan, som kun tog imod 11 asylansøgere sidste år, tager skridt til at skærpe landets asylregler.


 Mens Europa kæmper med den værste flygtningekrise siden Anden Verdenskrig og tager imod hundredtusinder af migranter, tager Japan skridt til at skærpe landets asylregler, selv om det kun tog imod 11 asylansøgere sidste år.
Asylansøgere, som får afslag, skal kunne deporteres og vil få forbud mod at søge asyl igen, hedder det i de nye regler. Desuden vil de japanske myndigheder kræve forundersøgelser i hver sag for at finde frem til dem, som absolut ikke vil kunne komme i betragtning til at opnå asyl.
Sidste år søgte 5000 personer asyl i Japan, hvoraf 11 fik asyl. Det kan sammenholdes med nye tal fra FN, der viser, at 800.000 personer forsøger at komme til Europa i år.
- Vi forsøger hverken at få flere eller færre flygtninge til at komme til Japan, men vil kun sikre, at flygtningene får deres sager behandlet hurtigt, siger Hiroaki Sato, der behandler de nye forslag i Justitsministeriet.
Onsdag blev omkring 1000 udlændinge "midlertidigt frigivet" fra et af de japanske immigrationsmyndigheders detentionscentre. Mange af dem er asylansøgere, og en del af dem demonstrerede onsdag i regeringskvarteret i Tokyo i silende regn for at kræve flygtningevisa.
 - Systemet er allerede alt for vanskeligt, siger den 54-årige iraner Ali Jafari, som kom til Japan som politisk flygtning.
Japans regering anerkender ikke, at flugt er en legitim grund til at søge asyl. Og den har ingen planer om ændre kriterierne, siger Sato.
Den meget strenge tolkning af flygtningelovgivningen og Japans geografiske beliggenhed får mange syrere til at afholde sig fra at forsøge at komme til Japan. Kun 63 har søgt om asyl i Japan siden 2011, viser den japanske regerings egne tal.
 Japanske aktivister protesterer mod den skærpede kurs.
 - Som et af de store industrilande har vi et ansvar for at beskytte disse folk, siger Mitsuru Miyasako, som leder menneskerettighedsgruppen Sammenslutningen for Midlertidig Frigivelse, ved en demonstration i Tokyo mod de nye, planlagte regler.
Japan er verdens tredjestørste økonomi og har omkring 127 millioner indbyggere - 45 millioner flere end Tyskland.
