Tidligere topchef takker af efter 34 år i Microsoft
Steve Ballmer var med til at gøre Microsoft til en verdensomspændende virksomhed. Nu trækker basketball.


 Steve Ballmer, tidligere topchef i Microsoft, forlader bestyrelsen i den amerikanske teknologigigant for at fokusere på sit ejerskab af basketballklubben LA Clippers.
Ballmer meldte sin afgang tirsdag - omkring en måned efter at Satya Nadella, nuværende administrerende direktør i firmaet, annoncerede store nedskæringer med mange fyringer.
- På grund af min tillid til selskabet og mine mange nye forpligtigelser tror jeg, det vil være upraktisk for mig at fortsætte i bestyrelsen, skriver Ballmer i et offentligt brev til Nadella.
Nadella benytter muligheden til at rose Ballmer for hans bidrag i Microsoft og bakker samtidig op om hans beslutning.
Ballmer har været en del af Microsoft i årtier og var med til at revolutionere computerbranchen. Han stødte til virksomheden i 1980, da det blot var et lille selskab i en forstad til Seattle. I år 2000 overtog han posten som administrerende direktør fra Bill Gates, hvor han var indtil februar i år.
- Jeg lever og ånder for Microsoft - det har jeg gjort i 34 år, og sådan vil det blive ved, fortæller Ballmer.
Foruden at bruge tid på LA Clippers vil Ballmer sætte tid af til at undervise.
Ballmer betalte to milliarder dollar for basketballholdet i en rekordhandel.
Han forlader et Microsoft, som står over for at skulle fjerne 18.000 job på globalt plan. Størstedelen relaterer sig til købet af finske Nokias mobiltelefonforretning tidligere i år.
De seneste år har Microsoft kæmpet for at holde trit med teknologiselskaber som Google og Apple, der er blevet investorernes foretrukne på Wall Street.
