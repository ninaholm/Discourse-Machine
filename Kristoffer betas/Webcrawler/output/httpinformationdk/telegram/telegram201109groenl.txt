Grønlændere og færinger kan afgøre valget
De fire nordatlantiske folketingsmedlemmer tegner til at blive tre røde og en blå, men en blå er joker.


 En borgerlig grønlandsk kandidat til Folketinget har chance for at blive en joker som tungen på vægtskålen, hvis valgresultatet torsdag i næste uge bliver meget tæt mellem rød og blå blok.
Umiddelbart ser det dog ud til, at både de grønlandske og de færøske vælgere igen udpeger i alt tre røde og en blå til at flyve til København.
 De nordatlantiske selvstyreområder har hver to repræsentanter i det danske parlament.
På Færøerne står det venstreorienterede Republikanerne og det borgerlige Sambandspartiet til atter at sende hver deres repræsentant.
Grønlænderne vil sandsynligvis vil vælge to røde.
På Færøerne støttes teorien af en Gallup-meningsmåling, som avisen Dimmalætting offentliggjorde tirsdag.
Grønland må foreløbig støtte sig til en afstemning på Facebook, som ikke alle fiskere og fangere har adgang til.
Det venstreorienterede grønlandske regeringsparti IA, som har erklæret støtte til rød blok, kan sandsynligvis sende bachelor i kultur- og samfundshistorie Sara Olsvig til Folketinget.
 Pilen peger på, at hun får følge af civilingeniør Nick Nielsen fra det socialdemokratiske oppositionsparti Siumut.
Chefredaktør for Sermitsiaq.gl., Poul Krarup, mener dog, at også det borgerlige parlamentsmedlem Niels Thomsen har en chance for at komme i Folketinget i stedet for en af de røde.
Han er fra Demokraterne, som i den grønlandske regering har vist, at de kan samarbejde med de røde.
- De siger, at de vil støtte den blok, som støtter grønlandske interesser mest. Deres ideologi er blå, men de har ikke sagt, hvilken blok de støtter, siger Poul Krarup.
På Færøerne går spændingen mest på, om det nuværende borgerlige folketingsmedlem Edmund Joensen fra Sambandspartiet beholder sin plads i Folketinget.
Hans partifælle, regeringschef Kaj Leo Johannesen, stiller også op.
Den anden færing i Folketinget tegner til igen at blive partileder Høgni Hoydal fra Republikanerne.
