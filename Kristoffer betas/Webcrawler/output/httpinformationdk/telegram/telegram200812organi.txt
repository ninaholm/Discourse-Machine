Organisationer trodser velfærdsminister



 Kirkelige organisationer og andre hjemløsetilbud har ikke tænkt sig at indordne sig under regeringens stramme kurs overfor østeuropæiske hjemløse. Så når velfærdsminister Karen Jespersen (V) truer offentligt støttede hjemløsetilbud med lukning - de såkaldte paragraf 110 institutioner - hvis de åbner døren for hjemløse fra blandt andet Polen og Rumænien, så finder organisationerne en smutvej for at komme de nødstedte mennesker til hjælp. I alt vurderes det, at cirka 500 hjemløse fra øst bor og lever i Københavns eller Århus' gader. 
 I alt står seks hjemløseorganisationer og det private rekrutteringsbureau Care Match bag nødherberget, hvor hver deltager har ansvaret for en ugentlig nat og private fondsmidler afholder udgifterne. 
 Kirkens Korshær er en af initiativtagerne til det nye projekt. Korshærschef Bjarne Lenau Henriksen understreger, at organisationens offentligt støttede herberger vil adlyde velfærdsministeren. Men i Kirkens Korshærs private verden er der ingen tvivl om "at man har et medmenneskeligt ansvar". 
 - Vi skriver under på Schengenaftalen, men står det til regeringen, så er det åbenbart kun de velhavende EU-borgere, der må krydse grænsen. Samtidig har beskæftigelsesministeren sendt bud efter polske håndværkere. Men sådan noget hører de fattigste grupper også, og selvfølgelig følger de efter. Derfor synes jeg, at den førte politik danner grobund for dobbeltmoral, siger korshærschefen.      

