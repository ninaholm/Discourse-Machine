Bagagefolk genoptager arbejdet i Københavns Lufthavn
SAS' bagagefolk er tilbage i arbejdet i Københavns Lufthavn, men passagererne må regne med flere forsinkelser.


 Den arbejdsnedlæggelse blandt bagagefolkene i SAS Ground Handling i Københavns Lufthavn, der torsdag aften var skyld i aflyste fly og forsinkelser, er slut. Det oplyser SAS til Ritzau.
Bagagefolkene gik til fagligt møde klokken 18.30 og dermed kunne SAS-flyene hverken få lastet bagage eller blive tømt og måtte holde stille.
I alt er fire fly blevet helt aflyst som følge af den næsten fire timer lange arbejdsnedlæggelse, og passagerne må regne med yderligere forsinkelser frem mod fredag, som er en af årets helt store rejsedage.
- Nu skal vi have gang i trafikken igen, og vi forsøger at få så mange passagerer af sted til tiden som muligt, siger Trine Kromann-Mikkelsen.
De ansatte, som håndterer bagage i SAS Ground Handling, er utilfredse med, at ledelsen netop har opsagt fem lokalaftaler. Fredag fortsætter forhandlinger mellem ledelsen i SAS og bagagefolkene, oplyser Trine Kromann-Mikkelsen, pressechef i SAS.
Hos 3F i Kastrup kalder formand Henrik Bay-Clausen det for meget usædvanligt, at SAS' ledelse har opsagt lokalaftalerne allerede inden de lokale forhandlinger i forlængelse af forårets overenskomstforhandlinger går i gang.
- Det er meget usædvanligt i SAS, at man skyder først og spørger bagefter så at sige. Altså opsiger aftaler og så vil forhandle bagefter. Det plejer at foregå sådan, at man taler om tingene først, siger Henrik Bay-Clausen.
- Det er meget overraskende og vel også lidt provokerende. Men det berettiger ikke til en overenskomststridig arbejdsnedlæggelse, siger han.
Forklaringen på, at SAS har valgt at opsige lokalaftalerne nu - før forhandlingerne er startet og lige op til sommerferien - er ifølge Trine Kromann-Mikkelsen en tvungen konsekvens af det meget skuffende kvartalsregnskab, som SAS har præsenteret i juni, lyder det.
 - Vi skal have gennemført nogle effektiviseringer i SAS, som blandt andet involverer, at arbejdstiden omlægges. Vi vil gerne have flere på arbejde, når det er myldretid, og færre på arbejde, når der ikke er travlt, siger Trine Kromann-Mikkelsen.
