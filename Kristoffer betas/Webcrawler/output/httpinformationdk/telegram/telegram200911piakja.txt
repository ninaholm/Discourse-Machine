Pia Kjærsgaard afviser ny jysk motorvej



 Dansk Folkepartis formand, Pia Kjærsgaard, afviser, at der skulle være indgået et kompromis mellem regeringen og Dansk Folkeparti om en ny motorvej mellem Herning og Holstebro. 
 - Jeg kan bare afvise, at Dansk Folkeparti skulle være til salg for en motorvej i forhold til, at vi skal have en ordentlig sygehusstruktur - også i yderområderne - og endda en motorvej, som jo kommer. Det ved alle jo. Der står jo ikke ligefrem idiot på ryggen af os, siger Pia Kjærsgaard.
 Ifølge Morgenavisen Jyllands-Posten kommer det nye sygehus i Midtjylland til at ligge i Gødstrup. Dansk Folkeparti har i finanslovforhandlingerne holdt på, at et nyt supersygehus bør placeres i Aulum 16 kilometer fra Gødstrup. For at acceptere placeringen i Gødstrup har Dansk Folkeparti og regeringen ifølge Morgenavisen Jyllands-Posten aftalt, at der skal bygges en motorvej mellem Herning og Holstebro.
 Men det passer ikke, lyder det fra Pia Kjærsgaard.
