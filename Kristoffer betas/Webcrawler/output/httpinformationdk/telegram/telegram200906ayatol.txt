Ayatollah Khamenei ud af busken i dag



 Mens spændingerne tager til i Iran oven på præsidentvalget for en uge siden, gør landets øverste leder, Ayatollah Ali Khamenei, klar til at lede fredagsbønnen i hovedstaden Teheran i dag med deltagelse af den paramilitære Basijmilits, der den seneste uge har gjort sit til at slå hårdt ned på demonstranter.
 Demonstranterne støtter den slagne præsidentkandidat, Mirhossein Mousavi, som beskylder valgets vinder, Mahmoud Ahmadinejad, for at have svindlet med valgresultatet.
 Torsdag gik Mousavis tilhængere i sørgeoptog gennem Teherans gader for at mindes de mindst syv personer, der er blevet dræbt under demonstrationerne, som ifølge øjenvidner i nogle tilfælde har haft deltagelse af mere end en million mennesker.
 Nogle iagttagere mener, at Khamenei under fredagsbønnen ikke vil kunne undgå at komme ind på valgresultatet og den efterfølgende uro.
