USA's centralbank skærer yderligere i obligationskøb
Centralbanken i USA fortsætter med at neddrosle opkøb af statsobligationer, der skal stimulere økonomien.


 Centralbanken i USA (FED) meddeler efter sit rentemøde, at neddroslingen af de månedlige opkøb af statsobligationer fortsætter.
Der skæres yderligere 10 milliarder dollar i opkøbet.
Det betyder, at centralbanken fra februar vil købe statsobligationer for 65 milliarder dollar mod 75 milliarder i øjeblikket.
Tidligere var beløbet 85 milliarder dollar om måneden, men i december besluttede FED så, at tiden er inde til at rulle det store opkøbsprogram tilbage - gradvist.
Opkøbsprogrammet har til formål at underbygge økonomien, men efterhånden, som der kommer mere sving i de økonomiske hjul, er behovet for at hjælpe økonomien blevet mindre.
- Den økonomiske aktivitet er taget til i de seneste kvartaler, hedder det i erklæringen efter det to dage lange møde, der i øvrigt var det sidste for centralbankchef Ben Bernanke.
Han forlader posten som øverste chef for verdens mest indflydelsesrige centralbank fredag.
Han afløses af vicebankchef Janet Yellen.
Bernanke har i sine otte år som FED-chef taget centralbanken ind på et territorium, hvor banken ikke før har været. Det gælder ikke alene med det massive opkøbsprogram, det gælder også det lave renteniveau.
I meddelelsen onsdag aften dansk tid hedder det også, at renten, der er næsten nul, holdes i ro.
I det område har renten ligget i de seneste fem år, idet Bernanke med den lave rente har forsøgt at trække den amerikanske økonomi fri af den værste økonomiske nedtur i årtier.
Reuters skriver, at de forskellige tal og tegn i økonomien i USA tyder på bedre tider, og dermed synes vejen banet for den gradvise neddrosling af opkøbsprogrammet, som Bernanke har forudset.
En nedtrapning, der skal slutte senere på året, når programmet så helt ophører.
