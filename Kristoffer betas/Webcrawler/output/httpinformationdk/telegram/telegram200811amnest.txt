Amnesty: Hastelov er overflødig



 Integrationsminister Birthe Rønn Hornbech (V) vil hastebehandle en lov, der strammer reglerne for udlændinge på tålt ophold, så de hver dag skal melde sig og bo i Sandholm lejren. Men loven er strengt taget overflødig. Allerede i dag er det muligt at pålægge udlændinge melde- og opholdspligt, vurderer juridisk konsulent Claus Juul fra Amnesty International.
 - Udlændingeloven giver allerede nu mulighed for at pålægge udlændinge meldepligt. Om man kan pålægge dem at sove i Sandholmlejren er usikkert. Jeg vil dog vurdere, at det kan man formentlig godt, fordi loven er meget bredt formuleret. Den siger, at hvis det er nødvendigt for politiets overblik for at vide, hvor folk er, så kan man bestemme, hvor de skal opholde sig, siger Claus Juul og tilføjer:
- Der må primært være tale om signalpolitik.
 Hasteloven er også kommet på bordet, efter at det kom frem, at en terrormistænkt tuneser, der er på tålt ophold, i søndags blev fundet i sit hjem i Århus. Det fik finanslovforhandlingerne til at bryde midlertidigt sammen, og regeringen måtte love Dansk Folkeparti at få styr på situationen hurtigt.
