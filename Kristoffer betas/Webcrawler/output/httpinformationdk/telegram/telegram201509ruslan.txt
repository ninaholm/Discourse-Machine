Rusland ønsker anti-terrorist samarbejde med USA
Flygtningekrise skaber nye diplomatiske åbninger omkring Syrien. Russisk oprustning vækker bekymring.


 Rusland er parat til at genstarte en dialog om et anti-terrorist samarbejde med USA, siger det russiske udenrigsministerium ifølge nyhedsbureauet RIA.
Meddelelsen kommer samtidig med, at Moskva er under voksende pres for at forklare en militær oprustning i Syrien.
Det meste amerikansk-russiske sikkerhedssamarbejde er skrinlagt på grund af stærkt kølnede relationer mellem de to lande som følge af konflikten i Ukraine. Men den forværrede situation i Mellemøsten har ført til nye kontakter om Syrien mellem Washington og Moskva.
Natos generalsekretær, Jens Stoltenberg, siger til AFP, at den "substantielle" russiske militære opbygning i Syrien vækker bekymring, og han opfordrer russerne til at spille "en konstruktiv rolle" i kampen mod jihadister fra Islamisk Stat.
- Dette understreger betydning af, at Rusland tydeliggør dets intentioner, siger Stoltenberg.
Han tilføjer, at den militære oprustning på ingen måde må bruges til at styrke regimet omkring præsident Bashar al-Assad, som er Ruslands allierede.
Flygtningekrisen i Europa har styrket de nye diplomatiske bestræbelser på at få stoppet den brutale konflikt i Syrien, som har varet fire år.
- Vi må tale med alle parter - dette omfatter også Assad, men også andre, sagde den tyske forbundskansler, Angela Merkel, sent onsdag før EU's udenrigschef, Federica Mogherini, skulle drøfte krisen med udenrigsministrene fra de store EU-lande.
Assads regeringsstyrker har tabt mere og mere terræn i år, og Moskva er begyndt at forsyne styret i Damaskus med moderne militært udstyr.
De syriske regeringsstyrker brugte torsdag nyankomne russiske krigsfly til at bombardere Islamisk Stat i provinsen Aleppo i det nordlige Syrien, siger overvågningsgruppen Syriens Observatorium for Menneskerettigheder.
Luftangreb i området blev indledt tidligere på ugen og ledsaget af angreb på landjorden nær Kweiris luftbasen i den østlige del af Aleppo-provinsen, hvor regeringsstyrkerne længe har været trængt, oplyser overvågningsgruppen.
Nyhedsbureauet Bloomberg citerer torsdag anonyme kilder for, at Vladimir Putin, Ruslands præsident, ønsker et tæt samarbejde med USA og dets allierede, så Rusland, Iran og den syriske regeringshær kan koordinere deres indsats mod IS.
