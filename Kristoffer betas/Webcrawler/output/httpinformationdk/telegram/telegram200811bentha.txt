Bent Hansen: Sygehusudspil er en start



 Formanden for Danske Regioner, Bent Hansen (S), er overordnet tilfreds med udspillet fra regeringens ekspertudvalg for sygehusinvesteringer. 
 - I forhold til regionernes ønske om at investere i alt omkring 70 mia. kr. i et bedre sygehusvæsen er der jo langt til ekspertudvalgets aktuelle fordeling af 15 mia. kr. Men det er da en start, selvom der er ting, der skal rettes op på ved udvalgets senere fordeling af yderligere 10 mia. kr. Her tænker jeg ikke mindst på behovet for også at tilgodese Sjælland, som ikke har fået meget denne gang, siger Bent Hansen til Ritzau.
 Han slår samtidig fast, at han går klart ud fra, at den egenfinansiering på 40 procent, som regeringens ekspertudvalg forudsætter fra regionerne, ligger ud over regionernes nuværende anlægsrammer.
 - Er det ikke tilfældet, så slås regionerne jo bare tilbage til start i forbindelse med etableringen af et fremadrettet sygehusvæsen. De 40 procent må der skaffes rammer til ved lån eller ad anden ekstra vej, siger Danske Regioners formand.

