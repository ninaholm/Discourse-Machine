Industriområde i Bangkok trues af flodvand
Et større industriområde i udkanten af Bangkok, der huser 344 fabrikker, trues af oversvømmelser.


 Thailands regering kæmper for at beskytte Bangkok og to industrizoner ved hovedstaden fra vandmasserne på et tidspunkt, hvor vandstanden stiger, og hundreder af indbyggere forbereder sig på at forlade deres boliger.
Omdirigeringen af flodvandet, der nogle steder i udkanten af Bangkok er oppe på tre meter over normalt niveau, ser ud til at fungere. Men vandet er alligevel trængt ind i nogle af Bangkoks nordlige forstæder og har tvunget mange til at flygte.
Thailands værste oversvømmelser i et halvt århundrede har fået konsekvenser i en tredjedel af landet og truet Bangkok i flere dage. Omkring 356 mennesker er omkommet, og 113.000 andre er blevet tvunget væk fra deres hjem.
Thailands militær siger, at det måske ikke er i stand til at beskytte industriområderne Lat Krabang og Bangchan nord og øst for Bangkok. Lat Krabang huser 254 fabrikker, og Bangchan huser 90 fabrikker.
Dermed er der udsigt til større forstyrrelser af forsyningskæden og nedskæringer i udenlandske selskabers produktion i landet.
Regeringen er blevet kritiseret for sin håndtering af krisen, og fredag tog premierminister Yingluck Shinawatra den fulde kontrol med såvel militæret og Bangkoks myndigheder for at stramme op om krisestyringen.
28 af Thailands 77 provinser og 2,5 millioner mennesker er berørt.
Flodvand dækker i øjeblikket et område, der er 16 gange så stort som Hongkong. 650.000 indbyggere er blevet arbejdsløse på grund af oversvømmelserne.
