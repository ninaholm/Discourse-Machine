SF kræver at Løkke fordømmer DF-udtalelser



 SF'er Kamal Qureshi vil med skriftlige spørgsmål tvinge en tavs statsminister Lars Løkke Rasmussen (V) til at forholde sig til sit støttepartis holdning til en generel udtalelse om, at muslimer voldtager deres egne børn, sådan som formanden for Trykkefrihedsselskabet, Lars Hedegaard, har sagt. 
 Dansk Folkepartis Søren Krarup har givet Hedegaard "fuldstændig ret", mens udenrigsordfører Søren Espersen mener, at Hedegaard har "fat i mange rigtige ting". 
 Kamal Qureshi vil gennem tre spørgsmål til statsminister Lars Løkke Rasmussen (V) have ham til at fordømme, hvad han opfatter som Dansk Folkepartis opbakning til Hedegaard.
 - Lars Hedegaards udtalelser gør det samme som udtalelser fra Hizb-ut-Tahrir og andre ekstreme grupperinger. Den er med til at skabe grøfter mellem danskere, siger menneskeretsordfører Qureshi.
 Regeringen er hurtig med kritikken, når imamer udtaler sig dumt. Men regeringen og Dansk Folkepartis leder, Pia Kjærsgaard, er påfaldende tavs, når der kommer ekstreme udtalelser imod muslimer, mener Qureshi.
 Hedegaard har sagt i en video på bloggen Snaphanen, at muslimer "voldtager deres egne børn. Det hører man hele tiden. Piger i muslimske familier bliver voldtaget af deres onkler, deres fætre eller deres far."
 Siden har Lars Hedegaard i en pressemeddelelse præciseret, at hans udtalelser ikke gælder alle muslimer, men handler om islams ideologi. Forinden havde Søren Krarup imidlertid støttet beskrivelsen, som Søren Espersen ikke ville tage afstand fra.
 Lars Hedegaard er meldt til politiet for racisme.
