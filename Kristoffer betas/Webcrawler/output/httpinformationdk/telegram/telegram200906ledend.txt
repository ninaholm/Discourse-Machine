Ledende iransk reformpolitiker anholdt



 En af Irans ledende reformpolitikere, Mohammad Ali Abtahi, blev anholdt i dag, oplyser hans kontor.
 Abtahi, der er tidligere vicepræsident i Iran og som støttede reformkandidaten Mehdi Karoubi ved præsidentvalget i sidste uge, blev anholdt i morges. Hans kontor kommer ikke med yderligere oplysninger.
 Reformkilder siger, at en anden fremtrædende reformpolitiker, Saeed Hajjarian, blev anholdt i går.
 Hajjarian er en allieret af den moderate Mirhossein Mousavi, som hævder, at han blev snydt for sejren ved præsidentvalget på grund af valgsvindel.
 Sideløbende oplyser det halvofficielle nyhedsbureau Fars, at en række "antirevolutionære" personer er blevet anholdt i besiddelse af bombemateriale og våben.
