Nu bliver russiske lastbiler med nødhjælp gennemset
Ukraine mistænkte lastbilerne for at gemme på våben, men har nu godkendt konvojen som nødhjælp.


 Russiske og ukrainske grænsevagter samt toldmyndighederne er blevet enige om at genoptage inspektionen af den første gruppe af lastbiler fra en omstridt russisk nødhjælpskonvoj, lyder det fra Internationalt Røde Kors.
Dermed er der taget endnu et skridt i retningen af, at nødhjælpen kan rulle ind over grænsen til det østlige Ukraine.
Den Internationale Røde Kors Komité (ICRC) siger dog, at den stadig afventer sikkerhedsgarantier fra de kæmpende parter i det østlige Ukraine, før nødhjælpen kan krydse grænsen.
Lørdag blev de to lande enige om en procedure, der vil lade konvojen krydse den ukrainske grænse, oplyste en leder fra ICRC.
- De to regeringer nåede frem til, hvordan man kan gå videre med inspektionen af konvojens indhold og klargøringen af den, siger Pascal Cuttat, der repræsenterer Røde Kors i Rusland.
Ifølge det russiske nyhedsbureau Itar-Tass har den ukrainske regering anerkendt konvojen som nødhjælp. Styret i Kijev samt store dele af Vesten havde ellers mistænkt den russiske konvoj for at være en slags trojansk hest, der gemte på våben til oprørerne i Østukraine.
