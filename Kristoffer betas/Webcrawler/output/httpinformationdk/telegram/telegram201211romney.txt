Romneys højre hånd taber i hjemstaten
Selvom Mitt Romneys vicepræsidentkandidat kommer fra Wisconsin, var det tilsyneladende ikke nok til en sejr.


 Den demokratiske præsident, Barack Obama, vinder Wisconsin og svingstatens 10 valgmænd, erklærer tv-stationen Fox News.
Det ligger på linje med en valgstedsmåling fra CNN, hvor Obama får 52 procent af stemmerne, mens rivalen Mitt Romney snupper 46 procent.
Wisconsin var inden valgdagen udset til at blive en mulig joker ved årets præsidentvalg. Godt nok har ingen republikaner vundet delstaten siden 1984, men Mitt Romneys højre hånd og budgethaj, vicepræsidentkandidat Paul Ryan, kommer selv fra Wisconsin.
Ifølge RealClearPoltics, som har samlet de forskellige meningsmålinger ved valget, har Obama de seneste dage haft et mindre forspring i Wisconsin, som ligger i Midtvesten og huser knapt 5,7 millioner mennesker.
Romneys joker i delstaten, Paul Ryan, er født 29. januar 1970 i Janesville i Wisconsin som den yngste af fire søskende i en irsk-katolsk familie. Han er uddannet fra Miami University i Ohio, hvorfra han har en universitetsgrad i økonomi og statskundskab.
I 1998 blev han valgt ind i Repræsentanternes Hus, hvor han siden blev formand for Budgetkomitéen.
 Her spiller han som ideolog og talknuser en vigtig rolle for Republikanernes økonomiske politik, der står i kontrast til præsident Obamas. Et af Ryans største mål er at demontere sundhedsreformen "Obamacare", som er lagt for had i konservative kredse.
Ryan mødte i oktober demokraternes vicepræsidentkandidat, Joe Biden, i en direkte tv-duel.
Det udviklede sig til en hidsig debat, hvor de gentagne gange afbrød hinanden, og argumenterne fløj gennem lokalet om både skat, udenrigspolitik og økonomien. Ifølge de fleste målinger endte debatten mere eller mindre uafgjort.
En anden bemærkelsesværdig ting fra Wisconsin er, at guvernøren og Republikanerne har forbudt de offentlige ansattes fagforeninger retten til kollektive forhandlinger.
