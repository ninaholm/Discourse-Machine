København har fundet sin nye biskop



 Det bliver Peter Skov-Jakobsen, der den 30. august bliver indsat som Københavns nye biskop. Den 50-årige Skov-Jakobsen afløser den nuværende biskop, Erik Norman Svendsen, der har siddet 17 år på posten. 
 Generalsekretær i Kirkefondet Kaj Bollmann var på forhånd favorit, da han i første runde af valget fik i alt 257 stemmer, mens sogne- og orlogspræst ved Holmens Kirke Peter Skov-Jakobsen fik 214 stemmer. Ved torsdagens valg fik Peter Skov-Jakobsen 608 stemmer mod 353 til Bollmann.
 Vejen mod valget af Peter Skov-Jakobsen har flere gange været præget af stridigheder og valgrod. Således førte det undervejs til protester fra flere personer, efter at 58 stemmer ikke blev talt med, da de to kandidater blev fundet blandt seks kandidater. Stemmerne, der svarede til fem procent af de stemmeberettigede, kunne ikke tælles med i valget, fordi de ankom en dag for sent. Kirkeministeriet mente dog ikke, det tilstrækkeligt til at erklære valget for ugyldigt.
 Da de to kandidater blev fundet, fik ingen af dem over de nødvendige 50 procent af stemmerne for at blive valgt direkte, og derfor måtte valget ud i en ny runde, som Peter Skov-Jakobsen endelig vandt torsdag.
 I alt 1147 personer inden for Københavns stift var stemmeberettiget ved valget.

