Fransk ambassadør: FN støtter vores bombemission i Mali
Både Danmark og Storbritannien sender transportfly til afrikansk oprørsland. USA overvejer militær støtte.


 Frankrigs beslutning om at nedkæmpe et større islamistisk oprør i Mali får fuld opbakning fra FN i New York.
Det fortæller den franske FN-ambassadør efter et to timer langt møde i Sikkerhedsrådet, som var indkaldt for at drøfte konflikten i det vestafrikanske land.
Gerard Araud siger, at Frankrig har modtaget "usædvanlig" stor støtte fra hele Sikkerhedsrådet - alle medlemmer har bakket op om militærmissionen, lyder det.
Den franske FN-ambassadør fremlagde en "fuldstændig gennemsigtig" rapport omkring Frankrigs bombardementer i Mali, som nu har stået på i fire dage.
Franske jagerfly nedkæmper et oprør i den nordlige del af Mali, efter den tidligere franske koloni har bedt om hjælp i kampen mod islamisterne.
Frankrig har indsat 550 soldater, der befinder sig omkring hovedstaden Bamako og byen Mopti - flere ventes mandag at ankomme til Malis nabolande. Desuden er der et antal franske C-160 transportfly og angrebshelikoptere i Mali samt kampfly på standby.
Storbritannien sender to C-17 transportfly som støtte for den franske indsats, og mandag besluttede også Danmark at hjælpe med et Hercules transportfly.
Det amerikanske udenrigsministerium overvejer at slutte sig til den franske militærmission i Mali, men ingen yderligere detaljer er blevet offentliggjort.
- Vi deler Frankrigs mål om at slå ned på terroristerne. Frankrig har anmodet om støtte, og det drøfter vi i øjeblikket med dem, siger Victoria Nuland, talsmand for USA's udenrigsministerium.
Islamistiske grupper har advaret om, at "franskmænd i den muslimske verden" er i fare, efter Frankrig gik militært ind i Mali.
Den danske udenrigsminister, Villy Søvndal, fastslår dog, at terrortruslen mod Danmark ikke er større, efter man har besluttet af støtte franskmændene med et militært transportfly.
