Dansk ambassadør: Sydafrika vågner op til landesorg
Danmarks ambassadør i Sydafrika frygter ikke, at Nelson Mandelas død medfører uroligheder i Sydafrika.


 Mange sydafrikanere vågner fredag morgen op til et chok, når de erfarer, at Nelson Mandela er død.
Det vurderer Danmarks ambassadør i landet, René Dinesen.
- Det kan være svært at forstå, når sygdomsforløbet har været så længe, og når man har kunnet forvente, at det her ville ske.
- Men det er svært at undervurdere, hvor meget han betyder for sydafrikanerne. Han har nok betydet mere, end Abraham Lincoln og George Washington gør i USA. Amerikanerne har flere stamfædre, men her har de kun ham, siger Dinesen.
Nelson Mandela er symbolet på den forsoningspolitik, der bragte sorte, farvede og hvide sammen efter apartheidstyret, og derfor har René Dinesen talt med flere, der er nervøse for, om statsmandens død kan udløse uroligheder i landet.
- De er bange for, at tonen bliver helt anderledes radikal hos de sorte, der synes at omfordelingen i velstanden ikke er gået hurtigt nok. Nogle frygter endda vold, siger ambassadøren.
Han ser dog ikke et scenarie for sig som i Zimbabwe, hvor hvide mennesker er blevet fordrevet fra deres ejendom.
- Jeg tror personligt, at de sydafrikanske institutioner som grundloven, den fri presse og domstolene er så stærke, at de kan klare det.
- Det er stadig et land med stor økonomisk ulighed og store spændinger, men Sydafrika er stærkere end som så, vurderer René Dinesen.
Han forventer, at Mandela vil blive begravet engang i næste uge, når både internationale statsoverhoveder, det sydafrikanske folk og den nærmeste familie har haft lejlighed til at sige farvel til den sydafrikanske landsfader.
