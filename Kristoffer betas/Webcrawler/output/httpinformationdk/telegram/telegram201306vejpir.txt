Vejpirater hærger de svenske landeveje
Danske turister i Sverige risikerer at stifte bekendtskab med vejpirater, der plager de svenske landeveje.


 Det plejer at være elgen, der pryder de svenske landeveje.
Men idyllen er brudt, efter at såkaldte vejpirater har indtaget vejene.
Det skriver den svenske avis Expressen.
Vejpiraterne består af grupper af mænd og kvinder, der på forskellige måder stopper bilister langs de svenske veje.
Blandt andet lokker de bilister til at holde ind til siden, hvorefter de tigger om penge og benzin.
Ifølge den svenske avis Expressen kan vejpiraterne også finde på at smide gyldne ting ind af de åbne bilvinduer, for derefter at kræve at få betaling for det.
Avisen kunne søndag afsløre vejpiraternes tilholdssted i det vestlige Sverige, hvor de samler deres fangst.

 Politiet forsøger at gøre en ende på vejpiraternes hærgen, men det er en svær opgave, erkender politiet.
 - I de fleste tilfælde finder vi ikke ud af, hvad der er sket, før det er for sent. Vi kan kun sige, at de ikke må stå midt på vejen. Og når vi så flytter dem fra et sted, dukker de bare op et nyt sted, siger Andreas Bengtsson, vagthavende ved politiet i Halland og fortsætter.
 - Vi må lave en samlet indsats. De (vejpiraterne, red.) bevæger sig hurtigt.

 Søndag blev vejpiraterne blandt andet set ved en Ikea-bygning syd for Göteborg.
 - Vi har set dem flere steder i dag. Lige nu har vi rigtig mange betjente ude i trafikken. Her kontrollerer man vejpiraterne, for det gælder om at fange dem i situationen, når de udøver deres handling, siger Torbjörn Karlsson, vagthavende i Uppland.

 Ifølge Karlsson er det kun et spørgsmål om tid, inden vejpiraterne bliver skyld i en alvorlig trafikulykke, da de ofte står i midten af kørebanen.

