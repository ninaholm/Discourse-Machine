Millionaftale skal få patienter væk fra sygehusgangene
Flere læger og flere sygeplejersker på sygehusene skal få overbelægningen på sygehusene ned.


 Regeringen har indgået en aftale, som giver 415 millioner kroner over flere år med det formål at nedbringe overbelægningen på de medicinske afdelinger.
Sundhedsminister Sophie Løhde (V) siger, at pengene skal sikre flere varme hænder på de medicinske afdelinger.
- Overbelægning er dybt uværdig for de svageste patienter, siger Sophie Løhde.
De 415 millioner kroner skal blandt andet gå til at udbrede erfaringerne fra projektet "Sikkert Patientflow", der er afprøvet på 12 akutsygehuse.
 Projektet indebærer, at patienterne bliver indlagt på de afdelinger, hvor der er plads - og at der udlånes personale til de travleste afdelinger.
Tirsdagens aftale er indgået med Dansk Folkeparti, Liberal Alliance og De Konservative og er første del af en "national handlingsplan", som regeringen har afsat 1,2 milliarder kroner til.
Sophie Løhde understreger, at aftalen kun er første skridt på vejen til at fjerne svage ældre fra sygehusenes gange.
- Vi kan ikke løse overbelægningen kun med denne pakke. Det er derfor, at der kommer en handlingsplan på 1,2 milliarder kroner over fire år, siger ministeren og tilføjer:
 - Overbelægning handler ikke kun om flere varme hænder. Det handler også om bedre arbejdstilrettelæggelse.
250 millioner kroner kommer til at gå til netop bedre arbejdstilrettelæggelse, mere personale og udvidede åbningstider.
Derudover går 15 millioner kroner til lokale værktøjer som elektroniske oversigtstavler, mens 60 millioner kroner øremærkes til en influenzavaccinegaranti, der skal sikre, at færre ældre under en epidemi får behov for indlæggelse.
Sundhedsministeren fastslår, at parterne skal forhandle videre om anden del af pakken. Den nationale handlingsplan for den ældre medicinske patient forventes forhandlet færdig med aftalepartierne i foråret.
