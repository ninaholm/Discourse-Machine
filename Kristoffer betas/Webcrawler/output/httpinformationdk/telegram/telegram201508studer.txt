Studerende: Besparelser giver katastrofalt kvalitetsknæk
Hvis regeringen skærer milliarder på uddannelse, fravælger den en veluddannet befolkning, mener de studerende.


 Såfremt sparekniven skal barbere milliarder af uddannelsesområdet, som regeringen ifølge Politiken har planer om de næste år, kommer man også til at skære gevaldigt i kvaliteten, advarer de studerende.
- Lige nu er vores uddannelser så underfinansierede, at vores uddannelser er på vippen til ikke længere at kunne defineres som kvalitetsuddannelser, siger Yasmin Davali, formand for Danske Studerendes Fællesråd (DSF).
- Hvis regeringen gennemfører de her besparelser, så er jeg bange for, at vi ryger helt ud over kanten. Kvaliteten kommer til at lide et alvorligt knæk, og Danmark kommer til at få en dårligere uddannet befolkning, siger hun.
I Politiken varsler uddannelsesminister Esben Lunde Larsen (V) og undervisningsminister Ellen Trane Nørby (V), at gymnasier, universiteter og øvrige uddannelsessteder skal spænde livremmen ind.
De næste fire år skal hver institution spare to procent om året, hvilket betyder, at uddannelsesområdet skønnes at få 8,7 milliarder kroner mindre til rådighed.
For de lange videregående uddannelser betyder det en slankekur på 3,3 milliarder kroner.
Ifølge Esben Lunde Larsen er det et beløb, de "kornfede" institutioner bør kunne finde, for uddannelsesområdet skal også "holde for", men det argument kalder Yasmin Davali "for tyndt".
- Det var det, vi fik at vide, da man lavede fremdriftsreformen, sidste gang man skar i vores SU, og når man har skåret i finansieringen af vores uddannelser de sidste mange år. Der må simpelthen være grænser for, hvor længe man kan bruge den undskyldning, siger hun.
- Når regeringen vælger at skære ned på uddannelser, så fravælger de også, at Danmark skal have en veluddannet befolkning i fremtiden, tilføjer hun.
Præcis hvor universiteterne skal trimme regnskaberne, overlader regeringen til rektorerne.
