Hemmelige sms'er afslører Se og Hørs tys-tys-kilde
Flere medier har fået fat i sms-beskederne. Mindst 28 kendte og kongelige er blevet overvåget, lyder det.


 En række hemmelige sms'er dokumenterer nu, hvordan overvågningen af kendte og kongelige er foregået på ugebladet Se og Hør.
Både DR Nyheder og BT er kommet i besiddelse af tekstbeskeder, som er sendt fra den såkaldte tys-tys-kilde til journalister på Se og Hør. Ifølge BT er mindst 28 kendte og kongelige blevet overvåget af Se og Hørs kilde i en årrække.
I en af sms'erne står der, at Pelle Hvenegaard har besøgt et stormagasin i Paris og brugt 300 euro, mens en anden besked viser, at Casper Christensen har besøgt en restaurant i Los Angeles og brugt 13 dollar, skriver DR Nyheder.
Se og Hør er mistænkt for i perioden 2008-2012 at have betalt en hemmelige kilde, der via sit daværende it-job fodrede ugebladet med oplysninger om kendtes kreditkortoplysninger.
Det var en bog skrevet af tidligere Se og Hør-journalist Ken B. Rasmussen, der satte hele skandalen om ugebladets ulovlige journalistiske metoder i gang.
Ifølge DR Nyheder foregik overvågningen på den måde, at tys-tys-kilden modtog en sms, når specifikke kendte eller kongelige gjorde brug af deres kreditkort. Herefter sendte den hemmelige kilde beskeden videre til en medarbejder på Se og Hør, lyder det.
BT og DR Nyheder ligger også inde med detaljerede sms'er om prins Joachims og prinsesse Maries rejser og brug af betalingskort.
BT har afsløret via e-mails, at mindst 16 ansatte på Se og Hør kendte til den ulovlige overvågning - heriblandt to tidligere chefredaktører, Henrik Qvortrup og Kim Henningsen.
Syv medarbejdere på Se og Hør er blevet sendt hjem på ubestemt tid. Det samme er to tidligere journalister på ugebladet, der nu arbejder på Billed-Bladet.
Chefredaktør for Se og Hør i perioden 2002-2008, Henrik Qvortrup, sagde tirsdag sit job som politisk kommentator ved TV2 op som en konsekvens af beskyldningerne mod ham i sagen. Både Justitsministeriet og politiet er gået ind i sagen.
Henrik Qvortrup holdt torsdag aften foredrag i Svendborg på Fyn. Flere journalister konfronterede ham efterfølgende med spørgsmål om den verserende sag, men Qvortrup har ingen kommentarer.
