Rønn: UNHCR kritiserer altid Danmark



 - Jeg blander mig slet ikke i Flygtningenævnets afgørelse.
 Sådan lyder det kontante svar fra integrationsminister Birthe Rønn Hornbech (V) til FN's flygtningehøjkommissariat, UNHCR, der i skarpe vendinger kritiserer Danmarks aftale med Irak, der sender 272 afviste asylansøgere hjem til livsfarlige dele af hjemlandet. 
 - UNHCR kritiserer altid Danmark. De har åbenbart ikke forstået, at vi i Danmark behandler asylansøgersager individuelt. Og det fortsætter vi med, fortæller Birthe Rønn Hornbech til Ritzau og tilføjer:
 - Uanset, hvad UNHCR siger, så er det altså er Flygtningenævnet, der afgør sagerne i Danmark efter dansk lovgivning.
 Derfor kan de afviste asylansøgere skyde en hvid pind efter, at Birthe Rønn Hornbech går ind i deres sager og genåbner dem.
 - Det er slet ikke noget, jeg har noget med at gøre. Flygtningenævnet har truffet afgørelserne, og afgørelserne bliver effekturet efter den aftale, vi har, forklarer hun. 
Spørgsmål: Gemmer du dig bag Flygtningenævnet?
 - Jamen, jeg er nødt til at rette mig efter loven, og det gør jeg, og jeg holder fast i den lov, vi har. 
