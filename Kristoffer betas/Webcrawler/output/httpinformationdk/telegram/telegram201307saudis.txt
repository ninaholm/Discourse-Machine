Saudisk prinsesse anklages i USA for at holde en slave
Kenyansk kvinde arbejde 16 timer om dagen, hele ugen, og fik sit pas konfiskeret af saudisk prinsesse.


 En prinsesse fra Saudi-Arabien er anklaget i USA for slaveri ved at tvinge en kvinde fra Kenya til at arbejde under ydmygende og belastende forhold.
Prinsessen er den 42-årige Meshael Alayban, der er en af de seks koner til den saudiske kong Abdullahs barnebarn.
Hun havde taget den kenyanske kvindes pas, så hun ikke kunne forlade den saudiske kvindes hjem i Californien.
Prinsessen blev anholdt onsdag og anklaget for at lade sin kenyanske tjenestepige arbejde 16 timer om dagen, syv dage om ugen for en løn på 1255 kroner om måneden. Hun skulle betjene otte mennesker i prinsessens husstand.
Den kenyanske kvinde har også arbejdet i prinsessens andet hjem i Saudi-Arabien.
Ifølge anklagemyndigheden i Californien er Alayban tiltalt for "menneskesmugling" og for at holde tjenestepige under slavelignende forhold.
Hun blev natten til fredag løsladt mod en kaution på fem millioner dollar.
Ofret, den kenyanske cirka 30-årige kvinde, havde tilbage i 2012 underskrevet en kontrakt med et ansættelsesbureau, som lovede hende en løn på over 9000 kroner om måneden for en 40 timers arbejdsuge.
Hun fik job hos prinsessen i Saudi-Arabien i marts 2012. I maj 2013 rejste den saudiske familie til Californien.
Her var det arbejde fra tidlig morgen til sen aften.
Hun fik ingen pauser, ingen fridage, og ingen muligheder for at komme ud "undtagen på familiens udeture, så ofret kunne bære familiens tasker", fremgår det af anklageskriftet.
Hun var også ude af stand til at rejse hjem til Kenya, fordi prinsessen havde taget hendes pas.
Men tirsdag lykkedes det kvinden at flygte. Hun fik stoppet en bus, og her bemærkede en af passagerne hendes tilstand og hjalp hende til at kontakte politiet.
