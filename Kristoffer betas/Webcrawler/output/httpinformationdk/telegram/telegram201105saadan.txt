Sådan oplevede de tornadoens hærgen
Tornado spreder død i amerikansk by, og ødelæggelserne ligner de værste fra Korea-krigen, siger øjenvidne.


 Floyd Rockwell og hans kone Donna fik næstet intet varsel, da en halvanden kilometer bred tornado kom snurrende ud af den mørke himmel over Joplin.
Tornadoen bragte død og ødelæggelse med et sådan raseri, at flugt knap var en mulighed.
90 mennesker meldes omkommet i Joplin, der ligger i den amerikanske stat Missouri. 500 er kvæstet. Flere tusinde huse er ødelagt.
74-årige Floyd Rockwell og konen befandt sig sammen med 100 andre til gudstjeneste i Joplin, og de skjulte sig i søndagsskolens værelse.
Floyd lagde sig hen over konen for at beskytte hende, da taget fløj af bygningen, og murbrokker væltede ned.
Han fortæller, at han så seks kroppe, der blev suget op fra den sammenstyrtede kirke, men han har fået at vide, at yderligere seks savnes.
Da Rockwell-parret kom hjem, fandt de deres hus knust af tornadoen.
- Det er væk. Vi må starte forfra, siger Rockwell.
Hr. og fru Rockwell var kun to ud af de tusinder, der måtte kæmpe for livet søndag aften, da tornadoen ramte Joplin - en by på størrelse med Horsens.
Den 26-årige ekspedient Rebecca Skinner søgte sammen med kunder tilflugt i et baglokale til den isenkræmmerbutik, hvor hun er ansat.
Hun fortæller, at hun skreg af fuld hals, da taget løftede sig fra bygningen, og ståldragere krøllede sammen.
- Der var denne høje rumlen, og så var den med ét ikke længere, fortæller hun dagen derpå, mens hun betragter den sammenstyrtede bygning.
Donald og Helen Capps overlevede med nød og næppe i deres hjem. De havde dækket deres hoveder med puder, og pludselig faldt huset sammen. Donald er veteran fra Korea-krigen, og ødelæggelserne giver ham mindelser fra dengang.
- Joplin så ud som nogle af de kamppladser, jeg så i Korea, siger han.
Brenna Burzinski var sikker på, hun skulle dø, da hendes hus kollapsede. Hun frygter det næste uvejr, som vil ramme.
- Jeg vil være ræd for, at enhver storm vil være en tornado, siger hun.
