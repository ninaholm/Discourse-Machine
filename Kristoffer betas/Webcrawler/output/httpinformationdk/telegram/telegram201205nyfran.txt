Ny fransk præsident vil sparke gang i EU
François Hollande har sat sig ambitiøse mål på vegne af Europa. Frankrigs nye leder vil have gang i væksten.


 Frankrigs nye præsident, François Hollande, har travlt.
Han har lovet vælgerne et ambitiøst kursskifte i Europa, som han formentlig skal være klar til at sælge i EU allerede om et par uger, hvor der ventes holdt et ekstraordinært topmøde med hans kardinalpunkt, vækst, som eneste emne.
Hollande vil skifte fokus for at få mere gang i væksten frem for den sparekniv, der har været brugt flittigt på det seneste.
Og Thomas Klau, der leder Paris-kontoret for tænketanken European Council on Foreign Relations, mener, at det haster.
- Jeg tror ikke, eurozonen har råd til lang tids usikkerhed. Det kan nemt destabilisere, øge den allerede eksisterende uro og smadre markedernes tillid.
- Så det er i alles interesse at få ret hurtige kompromisser i hus, siger Klau til Ritzau.
Hollande har luftet muligheden af at genforhandle finanspagten, der skal sikre større budgetdisciplin i de 25 deltagende EU-lande. Men Klau tror, at den nye præsident vil stille sig tilfreds med at få tre af sine fire konkrete vækstforslag igennem.
Han ønsker, at Den Europæiske Investeringsbank skal låne penge til EU's småvirksomheder.
Han vil frigive 600 ubrugte milliarder kroner fra EU's strukturfonde, så de kan skabe vækst og beskæftigelse.
Han foreslår at udstede en særlig form for obligationer, der skal finansiere nye veje og andre offentlige projekter.
Og endelig vil han - mest kontroversielt - have Den Europæiske Centralbank til at yde mere direkte lån rettet mod at sætte gang i væksten.
Thomas Klau mener, at Hollande allerede er ved at have fået andre toneangivende EU-ledere med på nogle af sine idéer.
Selv den tyske forbundskansler, Angela Merkel, som Hollande har bebudet at besøge som den første, ser ud til at bløde lidt op.
- Jeg tror, det vil være en betingelse for Hollande at få enighed om en række tiltag for målrettet vækst, før finanspagten kan ratificeres. Om det tager en, to eller tre måneder, afhænger af den politiske dynamik. Men de kan ikke forhandle resten af året, siger Klau.
