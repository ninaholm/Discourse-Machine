EU-ledere rækker hånden ud til Ukraines folk
EU holder stadig døren åben for samarbejdsaftale med Ukraine og sender hilsen direkte til demonstranter.


 EU's stats- og regeringschefer gentager i kor fra deres topmøde i Bruxelles, at de er klar til at skrive under på en omfattende samarbejdsaftale med Ukraine, så snart Ukraine er klar.
Samtidig forsøger EU-lederne at udtrykke tydelig opbakning til det ukrainske folk og deres demonstrationer uden direkte at sige, at de ikke længere regner det for muligt at indgå en aftale med den siddende præsident, Viktor Janukovitj.
- Lederne er selvklart bekymrede, og de følger begivenhederne tæt, siger EU-præsident Herman Van Rompuy.
- Jeg siger på vegne af hele Det Europæiske Råd, at vi er klar til at skrive under, så snart landet er klar. Borgerne har vist, hvor bevidste de er om vores tilbuds historiske karakter.
- Som jeg ser det, ligger Ukraines fremtid i Europa. Man kan prøve at sætte farten ned. Men ingen kan forhindre det, siger Van Rompuy med henvisning til, at der er blevet lagt pres på Ukraine udefra for ikke at skrive under.
EU-præsidenten undgår at svare direkte på et spørgsmål om, hvorvidt budskabet er, at EU har opgivet at få en underskrift, så længe Janukovitj er ved magten.
- Det er din tolkning. Jeg vil overlade det til din fantasi. Men frihandels- og associeringsaftalen er i Ukraines langsigtede interesse for at sikre ukrainerne et moderne, uafhængigt og frit Ukraine baseret på retsstatens principper, siger Van Rompuy.
Både EU-præsidenten og kommissionsformand José Manuel Barroso nævner de seneste ugers fredelige demonstrationer til støtte for aftalen med EU. De henviser også til stærkt pres udefra og nævner begge Ruslands rolle.
- I sidste ende handler det her ikke om forholdet til hverken Bruxelles eller Moskva. Det handler om, at ukrainerne skal enes indbyrdes og udstikke kursen for deres eget land, siger Van Rompuy.
