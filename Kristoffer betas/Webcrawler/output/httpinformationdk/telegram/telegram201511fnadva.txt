FN advarer før klimamøde: Nationale løfter langtfra nok
Der bliver lagt pres fra FN på de mange lande, som deltager i klimatopmødet i Paris med start om tre uger.


 Løfter fra 146 nationer om at skære ned på udledningen af CO2 er "langt fra nok" til at afværge den farlige globale opvarmning, advarer FN fredag tre uger før det afgørende klimatopmøde COP21 i Paris.
Indsatsen med at dæmme op for udledningen af drivhusgasser vil - hvis den overholdes - kun levere en tredjedel af de nedskæringer, der er nødvendige i 2030, hvis Jorden skal undgå overophedning.
Det konstaterer en rapport fra FN's Miljøprogram, Unep.
Landene har indgået et "historisk niveau for forpligtigelse" med deres løfter, siger Achim Steiner, administrerende direktør for Unep, i en udtalelse.
- Men de er ikke tilstrækkelige til at holde den globale temperaturstigning under to grader i dette århundrede, lyder det fra Achim Steiner, som i øvrigt er en af Helle Thorning-Schmidts nærmeste konkurrenter til posten som FN's kommende flygtningehøjkommissær.
Overskrides denne tærskel, vil verden ifølge forskere blive plaget af dødbringende tørke, massive storme og massemigration.
Den årlige udgave af rapporten "Emissions Gap" analyserer som vanligt forskellen mellem den forventede CO2-udledning og det, som er nødvendigt for at blive under det to graders-mål, der er vedtaget af verdens lande.
Rapporten spiller ind til klimatopmødet, der åbnes af stats- og regeringschefer 30. november, og som skal afstedkomme en klimaaftale på tværs af alle lande.
