Trafikkaos truer São Paulo syv dage før VM
De ansatte ved storbyens undergrundsbane nedlægger arbejdet efter sammenbrudte lønforhandlinger.


 Medarbejderne ved undergrundsbanen i São Paulo nedlægger onsdag midnat arbejdet. Strejken kan føre til transportkaos i millionbyen, bare en uge før verdensmesterskabet i fodbold sparkes i gang.
São Paulo er vært for åbningskampen mellem Brasilien og Kroatien.
Brasilien har været ramt af adskillige arbejdsnedlæggelser i ugerne op til den største sportsbegivenhed i landets historie.
Det er en lønstrid, der får de ansatte ved undergrundsbanen i São Paulo til at strejke. De kræver en lønstigning på 16,5 procent, men forhandlingerne med arbejdsgiveren er brudt sammen, fortæller en talsmand for fagforeningen.
Omkring 4,5 millioner passagerer benytter dagligt undergrundsbanen i byen, der har cirka 20 millioner indbyggere.
I maj opstod der kaos i São Paulo, da buschaufførerne nedlagde arbejdet i to dage. Ligeledes på grund af utilfredshed med lønforhandlinger.
Tidligere onsdag var der en demonstration foran det stadion i São Paulo, hvor åbningskampen spilles 12. juni. Omkring 400 pensionerede militærfolk samt deres familiemedlemmer havde samlet sig med et krav om højere pensioner.
Demonstranterne blokerede flere veje og forårsagede kilometerlange bilkøer og forstyrrelse af trafikken.
Ud over bølgen af strejker, har der også været en række demonstrationer forud for det store fodboldarrangement, som værterne ifølge AFP har postet cirka 60 milliarder kroner i.
Mange brasilianere mener, at pengene i stedet skulle være brugt på at forbedre skoler, hospitaler og den kollektive transport.
Mange glæder sig dog til det store fodboldshow. Onsdag satte verdensforbundet Fifa de sidste 180.000 billetter til salg online gennem billetsalgssteder i São Paulo og de øvrige værtsbyer.
Allerede tidligt om morgenen var der lange køer af fans foran salgsstederne i São Paulo, men alle gik skuffet og tomhændet derfra. Samtlige de resterende billetter til kampene i São Paulo og Rio de Janeiro blev snuppet af online-købere.
