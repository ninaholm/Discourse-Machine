Fortsat kamp mod IS kan betyde flugt fra Forsvaret
Hvis den danske indsats mod IS forlænges, frygter tillidsrepræsentanter, at de udsendte forlader Forsvaret.


 I et brev til statsminister Lars Løkke Rasmussen (V) og Christiansborgs øvrige partiledere opfordrer en række tillidsrepræsentanter fra F-16-flyenes hjemmebase, Fighter Wing Skrydstrup, til, at den danske indsats mod Islamisk Stat (IS) ikke bliver forlænget.
For hvis den bliver forlænget med yderligere 12 måneder, kan det vise sig at have alvorlige konsekvenser for både de udsendte og for Forsvaret.
Det siger Jesper K. Hansen, der er formand i Forsvarets største fagforening, Centralforeningen for Stampersonel.
- Det har menneskelige konsekvenser for de udsendte, der arbejder i et meget stresset miljø og også oplever udfordringer på det familiære område, siger han til Ritzau.
- Jeg tror også, at det vil have nogle konsekvenser i forhold til, at folk begynder at sive fra Forsvaret. Eksempelvis vores teknikere har en høj værdi på arbejdsmarkedet, og jeg frygter, at de begynder at forsvinde, hvis indsatsen forlænges.
Det er blandet andet flymekanikerne, der melder om, at de ofte er stressede og syge på grund af det hårde arbejdspres.
Og mangel på kvalificeret arbejdskraft gør det umuligt at ansætte flere mekanikere, der kan tage over for de udsendte.
Også Henrik G. Christiansen, der er fællestillidsrepræsentant ved Fighter Wing Skrydstrup, frygter, at flere udsendte vil forlade flyvevåbnet, hvis indsatsen mod IS forlænges.
- De må gøre op med sig selv, om de vil blive i flyvevåbnet, eller om de vil søge nye græsgange. Allerede nu har vi en del, der søger væk, siger han til Ritzau.
Jesper K. Hansen oplyser, at brevet til partilederne blev sendt allerede 3. juli og at problemstillingen er blevet diskuteret internt i et stykke tid. Men på trods af at brevet blev sendt for næsten en måned siden, har Forsvaret ikke fået svar fra politikerne.
- På nuværende tidspunkt er vi lidt skuffede. Vi havde regnet med, at der ville komme en eller anden tilbagemelding fra partilederne, men der er ingenting kommet fra nogen af dem. Det skuffer os, siger Jesper K. Hansen.
Danmark bidrager i øjeblikket med syv F-16-fly i kampen mod Islamisk Stat i Irak. De blev udsendt i oktober sidste år.
