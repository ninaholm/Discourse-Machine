Mindst 10 dræbt ved ny busulykke i Pakistan
35 omkom ved en busulykke lørdag i Pakistan og søndag styrtede en anden bus ned ad en skrænt og dræbte 10.


 Mindst 10 personer, heriblandt to børn og ligeså mange børn blev dræbt, da en bus styrtede ned ad en skrænt lidt nord for Pakistans hovedstad, Islamabad, oplyser myndighederne søndag.
Bussen, som havde 20 passagerer med på ruten fra bjergbyen Murree til Rawalpindi, mistede vejgrebet på en fedtet kørebane under et kraftigt regnvejr. Den rullede over på siden, da den styrtede ned ad skrænten.
- Mindst 10 mennesker er blevet dræbt ved ulykken. To af dem er kvinder og to af dem er børn. Otte andre er blevet kvæstet, siger Mudassar Hussain, der er vagthavende hos politiet i Murree.
- Redningsarbejdere er i gang med at bjærge lig og sårede på ulykkesstedet, tilføjer han.
Det populære udflugtsmål Murree ligger omkring 50 kilometer nordøst for Islamabad, og bjergbyen tiltrækker turister fra hele landet.
Busulykker er meget almindelige på bjergvejen op til byen på grund af hensynsløs kørsel og for høje hastigheder. Pakistan har en af verdens værste statistikker, hvad angår trafikulykker med dødelig udgang.
Dårlige veje, dårligt vedligeholdte køretøjer og hensynsløs kørsel angives hyppigt som årsag til de mange dødsulykker i landet.
En sammenstød mellem to busser og en tankbil kostede lørdag 35 mennesker livet i det sydvestlige Pakistan, hvor mange af ofrene brændte ihjel.
