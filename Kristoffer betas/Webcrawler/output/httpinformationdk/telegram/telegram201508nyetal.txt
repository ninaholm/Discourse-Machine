Nye tal: Beskæftigelsen falder - og ledigheden stiger
Beskæftigelsen er faldet i andet kvartal, viser nye tal. Tallene skal tolkes forsigtigt, mener kommentator.


 Beskæftigelsen er faldet med 7000 personer i andet kvartal af 2015, viser nye tal fra Danmarks Statistiks såkaldte arbejdskraftundersøgelse.
Samtidig fremgår det, at ledigheden er steget med 5000 personer fra første til andet kvartal 2015.
Men selvom tallene umiddelbart kan lyde lunkne, skal man være forsigtig med at tolke dem som en stor skuffelse, lyder det fra chefanalytiker Erik Bjørsted fra Arbejderbevægelsens Erhvervsråd.
- Når det er sagt, tyder meget desværre på, at andet kvartal i dansk økonomi var temmelig sløjt.
- Og hvis det private forbrug og de private investeringer ikke kommer op i hurtigere omdrejninger, kan opsvinget på arbejdsmarkedet godt tabe fart, lyder det i en skriftlig kommentar fra chefanalytikeren.
Steen Bocian, der er cheføkonom i Danske Bank, bider mærke i, at tallene for ledighed og beskæftigelse følger den udvikling, der har været både i forhold til eksport og forbrug i andet kvartal.
Indikatorerne antyder nemlig, at både forbrug og eksport er faldet, understreger han.
- Meget tyder således på, at andet kvartal blev for svagt for dansk økonomi. Efter vores vurdering er svagheden dog ikke fortsat ind i tredje kvartal, lyder det fra Steen Bocian, der peger på, at blandt andet dankortomsætningen giver grund til optimisme.
- Vi forventer derfor fornyet styrke i dansk økonomi i andet halvår, og vi venter derfor også yderligere fremgang i beskæftigelsen, selvom andet kvartal måske ikke var helt så godt, som vi kunne have håbet, lyder det fra Steen Bocian.
Arbejdskraftundersøgelsen er en omfattende spørgeskemaundersøgelse, der omfatter 22.000 personer hvert kvartal.
Den opgør både ledighed, arbejdsstyrke og beskæftigelse efter nogle EU-definitioner, der gør det muligt at sammenligne landene på tværs.
