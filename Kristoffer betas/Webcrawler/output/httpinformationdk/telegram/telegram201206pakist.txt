Pakistan får kontroversiel regeringschef
Der er tumultariske forhold i pakistansk politik, hvor landets parlament netop har valgt ny premierminister.


 Pakistan har fået ny premierminister.
Det bliver den tidligere vand- og energiminister Raja Pervez Ashraf, som nu skal beklæde den udsatte toppost. Han gik sejrrigt ud af en afstemning i landets parlament fredag.
Ashraf er medlem af regeringspartiet PPP (Pakistans Folkeparti, red.) og erstatter den diskvalificerede Yusuf Raza Gilani, som for nylig blev afsat af forfatningsdomstolen.
Den sag, der kostede Gilani posten, drejer sig om anklager mod præsident Asif Ali Zardari, som beskyldes for at have hvidvasket penge i bankstaten Schweiz.
Gilani er dømt for at have udvist foragt for retten, fordi han afviste at bede schweiziske myndigheder genåbne sagen mod Zardari.
Sagen mod Gilani ses af mange som politisk motiveret og rejst af landets magtfulde militær, der er sure på Gilani og Zardari, som begge forsøger at stække generalernes magt.
Afløseren Ashraf, som nu skal være premierminister, er et kontroversielt valg.
Han kæmper ikke bare mod korruptionsanklager fra sin tidligere embedsperiode, men beskyldes også for at bære meget af skylden for Pakistans svigtende evne til at løse landets katastrofale energikrise.
Skiftet på premierministerposten ventes ikke at gøre stor forskel for Pakistan, der står med en myriade af problemer i hænderne.
Blandt andet er forholdet til USA gået i hårknude, og det har ført til en nu syv måneder lang blokade af Nato-forsyninger ind i Afghanistan.
Præsident Zardari, der var gift med den dræbte Benazir Bhutto, som tidligere var premierminister, bliver i befolkningen ofte omtalt som "Mr 10 Percent" på grund anklager om korruption.
