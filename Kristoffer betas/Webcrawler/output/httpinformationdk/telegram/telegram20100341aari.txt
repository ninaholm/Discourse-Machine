41-årig kvinde dræbt foran gæster
En kvinde blev her til eftermiddag skudt ned og dræbt nær Horsens, oplyser Sydøstjyllands Politi.


 En 41-årig kvinde blev tirsdag eftermiddag dræbt, mens hun var vært for et mindre selskab i sit hjem nær landsbyen Lund ved Horsens.
Det oplyser efterforskningsleder Peter Krogh fra Sydøstjyllands Politi.
Kvinden havde fem personer på besøg på sin landejendom, da der pludselig blev åbnet ild mod hende udefra huset, fortæller efterforskningslederen.
- Der bliver affyret flere skud et sted ude fra mod huset Skuddene går ind gennem huset nær et vindue, og kvinden bliver så ramt at mindst ét af projektilerne, siger Peter Krogh.
Ingen af de øvrige gæster blev ramt af projektilerne.
Politiet har foreløbig ingen spor af hverken gerningsmanden eller mordvåbnet. Men tirsdag aften var flere hundepatruljer i gang med at søge efter spor i området.
Peter Krogh ønskede tirsdag aften ikke at forholde sig til flere mediers historier om, at drabet angiveligt skulle bunde i jalousi.
- Når vi ikke engang kender gerningsmanden, så giver det altså heller ikke mening at gætte på motivet, lyder det fra efterforskningslederen.
Politi og ambulancer blev alarmeret klokken 16.25. Men allerede et kvarter senere blev kvinden erklæret død af udrykningslægen.
