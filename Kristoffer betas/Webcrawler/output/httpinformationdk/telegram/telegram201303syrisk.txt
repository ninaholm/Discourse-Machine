Syriske oprørere i ny offensiv ved Homs
Militante islamisters religiøse komitéer regerer nu i dele af Syrien, der er under oprørernes kontrol.


 Oprørere i Syrien foretog ved daggry søndag et overraskelsesangreb på det vigtigste område i den centrale del af byen Homs, hvor militæret for et år siden genvandt kontrollen efter en blodig belejringskrig.
Angrebet på Baba Amr i Homs finder sted på et tidspunkt, hvor islamistiske oprørere har nedsat religiøse komitéer, der skal stå for den daglige ledelse af områder i de olieproducerende østlige del af Syrien.
De religiøse komitéer skal blandt andet bestemme over politiopgaver og domstole i de områder, hvor oprørene har vundet terræn.
 Det er to år siden, at den folkelige opstand begyndte med fredelige demonstrationer mod præsident Bashar al-Assads regime, som svarede igen med en brutal og voldelig undertrykkelse.
- Oprørerne indledte et overraskelsesangreb tidligt søndag mod Baba Amr, siger organisationen Det Syriske Observatorium for Menneskerettigheder, som indsamler oplysninger om oprørernes aktiviteter.
Gruppen siger, at der er fundet snesevis af lig i Baba Amr og i andre distrikter i Homs.
To udenlandske journalister, amerikaneren Marie Colvin fra The Sunday Times i Storbritannien og den franske fotojournalist Remi Ochlik var blandt de dræbte, da et mediecenter i Baba Amr blev angrebet af militæret i slutningen af februar sidste år.
 I Vesten vækker det bekymring, at en del af oprørerne er militante islamister. I det østlige Syrien står den jihadistiske Al-Nusra Front for de nye religiøse råd.
 Al-Nusra Fronten var fuldstændigt ukendt før oprøret, men har spillet en vigtig rolle som spydspids for oprørerne i Den Frie Syriske Hær.
Den Frie Syriske Hær, der hovedsageligt består af afhoppede soldater fra militæret, siger, at Al-Nusra jihadisterne har bedre logistik, mere økonomisk opbakning og mere støtte "i udlandet."
 I den østlige del af Syrien har fronten angrebet strategiske mål og også rekrutteret og betalt unge for at kæmpe mod regimet.
Fronten lægger ikke skjul på, at den kæmper for, at Syrien skal blive en islamistisk stat.
Damaskus beskylder især Saudi-Arabien og Qatar for at finansiere islamistiske grupper i Syrien, hvor over 70.000 er blevet dræbt.
