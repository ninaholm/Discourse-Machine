Thaksin: Hæren blander sig i politik



 Thailands tidligere premierminister Thaksin Shinawatra kræver, at Thailands hær holder op med at "blande sig" i dannelsen af en ny thailandsk regering.
 Det siger han i en videooptagelse til 50.000 tilhængere.
 - I øjeblikket blander hæren sig. De mennesker, der blander sig i dannelsen af regeringen, må holde op, siger Thaksin, der lever i eksil for at undgå korruptionsanklager hjemme, i den 20 minutter lange video.
 Thailandsk politi siger, at 50.000 tilhængere af Thaksin i dag samlede sig iført røde skjorter for at vise deres loyalitet over for Thaksin. Det skete to dage før det thailandske parlament skal stemme om en ny premierminister.
 Premierminister Somchai Wongsawat, der er Thaksins svoger, blev tvunget til at træde tilbage af en domstolskendelse den 3. december.

