Vidne: Vi fik papir på brugsretten



 Tre christianitter skal i dag i vidneskranken i Christianias sag mod staten. 
 Første vidne er Preben Dam Kristensen, som boede i Christiania fra 1976 frem til 2004. Han er stadig tilknyttet fristaden som indehaver af virksomheden Christianiabikes.
 Men advokat Knud Foldschack har indkaldt Preben Dam Kristensen, fordi han skal kaste lys over den første rammeaftale fra 1991, der bekræfter fristadens brugsret til området. 
 - Vi accepterede brugsaftalen, fordi punkt ét i aftalen bekræfter vores brugsret. Vi var glade, fordi nu havde vi på papir, at vi måtte bo der lovligt, siger Dam Kristensen. 
 Han forklarer, at christianitterne af det daværende Christianiasekretariat fik oplyst, at aftalen ville være umådelig svær at ændre:
 - Vi fik jo at vide, at der nærmest skulle et militærdiktatur til for at ændre aftalen.
 Senere i dag skal christianit Peter Plet og Hulda Mader afhøres.
