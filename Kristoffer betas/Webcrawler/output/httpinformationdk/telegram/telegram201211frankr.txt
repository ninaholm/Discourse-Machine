Frankrig lover Libanon støtte i Syrien-krise
Præsident François Hollande lover på lynbesøg i Beirut fransk beskyttelse af Libanon mod krisen i Syrien.


 Frankrigs præsident, François Hollande, der søndag er på en lynvisit i Libanons hovedstad, Beirut, lover at beskytte Libanon mod trusler om destabilisering som følge af den blodige konflikt i nabolandet Syrien.
- Frankrig vil gøre alt for at garantere Libanons uafhængighed, sammenhold og sikkerhed.
- Frankrig er fast besluttet på med al kraft at modsætte sig en destabilisering af Libanon, siger Hollande på et fælles pressemøde med Libanons præsident, Michel Sleiman.
Hollande siger videre, at Libanon skal beskyttes fra at blive inddraget i konflikten i Syrien, hvor flere end 36.000 mennesker er blevet dræbt siden et oprør mod præsident Bashar al-Assads regime brød ud i midten af marts 2011.
Sleiman siger på pressemødet, at han over for Hollande har gentaget Libanons tilsagn om at undgå de negative eftervirkninger af krisen i Syrien.
Men sikkerhedsspørgsmål og politik stod øverst på listen af emner under samtalerne med Sleiman i Beirut.
Besøget finder sted to uger efter, at Libanons opposition opfordrede premierminister Najib Mikati til at gå af. Mikatis kabinet er domineret af den magtfulde syriske støtte, Hizbollah.
Hollande lover at hjælpe landet med at opklare sidste måneds bombeattentat og drab på topefterretningschefen Wissam al-Hassan. Oppositionen hævder, at Syrien og landets allierede i Libanon står bag.
Libanon har i århundreder gennemlevet turbulente perioder med krig og ufred. I 1882 blev området med Frankrigs mellemkomst udskilt fra Syrien som en selvstændig provins.
Efter første verdenskrig blev landet i 1920 udråbt som en egen stat under Frankrigs mandat. Alle udenrigsanliggender og Frankrigs interesser i Libanon blev varetaget af den franske overkommissær i Syrien.
Det varede indtil 1946, da Libanon først opnåede dets egentlige selvstændighed, men den syriske indflydelse er landet aldrig sluppet af med.
