Ny mælkekarton skærer 20 procent af CO2-udledningen
Arla lancerer Danmarks første grønne mælkekarton, som fremstilles af organiske materiale som træ og restaffald


 Med en ny organisk mælkekarton udleder mejerigiganten Arla 20 procent færre klimagasser end traditionelle kartoner.
Den nye karton fremstilles af organiske materialer som træ og biologisk restaffald, og dermed kan Arla reducere CO2-udledningen med 336 tons årligt.
Materialerne er brugt til kartonerne, ligesom overfladebelægning, gevind og låg er produceret af fornybar plast, lyder det i en pressemeddelelse.
- Hvert år køber danskerne 193 millioner kartoner med forskellige Arla-produkter. Så sammen med forbrugerne kan vi gøre en grøn forskel, der batter, når vi introducerer en mere bæredygtig karton. Det er vores motivation.
- Og derfor er jeg også rigtig glad for, at vi nu kan præsentere en grøn karton og dermed skærer hele 20 procent af CO2-udledningen sammenlignet med de typiske kartoner på hylderne, siger Tomas Pietrangeli, landechef i Arla Danmark.
Kartonens låg og overfladebehandling er de vigtigste faktorer til at mindske klimaaftrykket, lyder det.
Låget på de nye, grønne kartoner medfører en CO2-reduktion på 36 procent sammenlignet med traditionelle låg.
- I første omgang hælder vi den økologiske enliters Harmonie-serie på den nye, grønne karton. Koblingen mellem økologi og miljørigtig emballage er nemlig lige for, siger Tomas Pietrangeli.
Målet er at andelsmejeriets udledning af CO2 i 2020 skal være reduceret med en fjerdedel i forhold til 2005, og Arla ser bæredygtige kartoner som et væsentlig skridt på vejen.
Produkterne får i samme ombæring et nyt design.
