Grækenland frygter nye uroligheder



 Grækenlands hovedstad, Athen, var relativt rolig sent i aftes, efter fire dages voldsomme uroligheder har præget en lang række byer i landet.
 Men politiet forbereder sig på, at det kan komme til nye optøjer i dag under den landsdækkende generalstrejke, som to store fagforeninger har indkaldt til i protest mod regeringens økonomiske politik.
 Urolighederne blev oprindeligt udløst af en politibetjents skuddrab på en 15-årig dreng lørdag aften, men har også sat nyt fokus på de problemer, som ifølge demonstranterne gennemsyrer Grækenland.
 Politiske iagttagere i landet siger, at de voldsomme begivenheder har været under opsejling længe.
 - Lørdagens skudepisode var bare det, der udløste urolighederne, siger Theo Livanios fra Opinionsinstituttet i Athen.
 - Denne vredeseksplosion blandt unge mennesker er først og fremmest rettet mod politiet, men også mod regeringen, som i deres øjne ikke arbejder for det fælles bedste, siger han.

