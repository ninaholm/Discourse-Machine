Vidnespørgsmål i skattesag afgøres til juni
Venstrepolitikere må vente til sommer, før de får svar på, om de skal grilles i Skattesagskommissionen.


 Spørgsmålet om tidligere skatteminister Troels Lund Poulsen (V) skal genindkaldes som vidne i Skattesagskommissionen, og om Venstres gruppeformand skal indkaldes som nyt vidne er sendt til hjørne indtil årets første sommermåned.
Det oplyser kommissionens formand Lars E. Andersen.
Kommissionen vil først gøre de planlagte vidneforklaringer færdige, før der bliver taget stilling til, om vidnelisten skal udvides i forbindelse med gennemgangen af håndteringen af Helle Thorning-Schmidt (S) og Stephen Kinnocks skattesag.
- Først herefter vil vi se på spørgsmålet, om der skal indkaldes nye vidner, eller om vidner skal genafhøres, siger Lars E. Andersen til Ritzau.
De to venstrepolitikere er særligt interessante for Skattekommissionen efter daværende departementschef Peter Loft vidneforklaring torsdag.
Loft forklarede, at det ikke kun var Venstres daværende skatteminister Troels Lund Poulsen, der kendte til nærmere detaljer i Helle Thorning-Schmidts skattesag.
Også Venstres gruppeformand, Kristian Jensen, fik en orienterende mail om sagen fra Peter Loft.
Fra Venstres top har det hidtil lydt, at man holdt sig på afstand af Helle Thorning-Schmidts skattesag.
Venstre gruppeformand Kristian Jensen er tavs om de nye oplysninger, der viser, at ikke blot Troels Lund Poulsen, men også andre personer i Venstre fik oplysninger direkte fra Skatteministeriet om den ellers fortrolige personsag.
I en sms til Ritzau skrev Kristian Jensen:
- Jeg har ingen kommentarer til Skattesagskommissionen.
Ifølge Peter Loft skrev Kristian Jensen en mail til Loft under behandlingen af sagen, hvor Kristian Jensen refererede, at der var rygter om, at Skat var færdig med at behandle sagen.
Peter Loft undsagde også en central del af Troels Lund Poulsens vidneforklaring på spørgsmålet om, hvor meget ministeren blev orienteret om Thornings skattesag.
Lund Poulsen har selv forklaret, at han ikke blev orienteret om, hver gang der var møder med Skat København.
- Vidnet kendte ikke til møderne, vidnet erindrer ikke, at Peter Loft sagde noget om hvor sagen ville ende, læser udspørger Lars Kjeldsen højt fra Lund Poulsens forklaring.
- Jeg har holdt ministeren orienteret under hele forløbet, lød Lofts svar.
Troels Lund Poulsen har også sagt, at han først blev orienteret om afgørelsens udfald, da han fik agterskrivelsen midt i september.
- Det er jeg helt uenig i, sagde Loft.
