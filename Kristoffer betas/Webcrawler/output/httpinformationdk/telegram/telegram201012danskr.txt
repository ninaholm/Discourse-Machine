Dansk rockband er nomineret til en Grammy
Det danske rockband Oh No Ono er blevet nomineret til en Grammy i kategorien "Best Recording Package"


 Albummet "EGGS", med det danske rockband Oh No Ono, har vagt opsigt ude i verden. 
Så meget, at det nu er nomineret til en Grammy i kategorien "Best Recording Package" ved  Grammy-uddelingen i Los Angeles til februar.
Best Recording Package handler om den kunstneriske udsmykning og designet af selve pladecoveret og den måde, det underbygger musikken.
Inspirationen til Oh No Onos album-kunst fik bandet fra en engelsk børnebog.
- Siderne var splittet op i to dele, og hvor alt passede sammen, lige meget om man bladrede 10 sider frem i den øverste halvdel og 3 sider frem på den nederste. Det ville vi gerne have i vores cover også, siger guitarist og sanger i Oh No Ono Aske Zidore.
- Samtidig ville vi gerne have, at vores collageagtige tilgang til musikken blev afspejlet i det visuelle, forklarer han.
Kunstneren Malene Mathiasson har lavet indmaden til coveret.
Det er den amerikanske version af "EGGS", der har modtaget nomineringen. Bandet selv synes, at den oprindelige digipack-version, som udkom i Danmark i april 2009, er endnu flottere.
Det nominerede album er bandets opfølger til debut- og gennembrudsalbummet "Yes", der udkom i 2006.
"EGGS" skal ved Grammy-uddelingen konkurrere med Devendra Banhart, The Black Keys, Chip Taylor, Anaïs Mitchell.
De fleste medlemmer af Oh No Ono har rødder i Aalborg.
