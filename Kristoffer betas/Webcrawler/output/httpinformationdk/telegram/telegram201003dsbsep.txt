DSB vil se på bedre zoneskiltning
Ankenævnet for Bus, Tog og Metro modtog i 2009 adskillige klager på grund af for dårlig skiltning til antal zoneklip. DSB er villig til at forbedre skiltningen.


 Det skal være nemmere at gennemskue, hvor mange klip man skal købe, når man skal rejse med tog. 
Det siger DSB, efter at Ankenævnet for Tog, Bus og Metro netop har offentliggjort årsrapporten for 2009. Den viser, at ud af de i alt 319 klagesager i 2009 handlede 20 procent af klagerne om for dårlig skiltning af antal af zoneklip. 
- Vi vil naturligvis efterkomme Ankenævnets afgørelse og undersøge, om der er behov for at ændre skiltningen på stationerne. Der har ikke været foretaget ændringer i zonesystemet i mange år, og det er vores generelle opfattelse, at det fungerer tilfredsstillende, skriver DSB S-togs salgsdirektør, Niklas Marschall, til Ritzau.
Afdelingschef Vagn Jelsøe fra Forbrugerrådet opfordrer DSB til at lave et serviceeftersyn af skiltningen af zoneklip. 
- Forbrugerrådet mener, at skiltningen bør gøres meget tydeligere, så forbrugeren ikke er i tvivl om, hvor mange klip rejsen koster, siger Vagn Jelsøe. 
1. februar 2009 fik danskerne mulighed for at klage til et uafhængigt ankenævn stiftet af Forbrugerrådet og en række trafikselskaber, herunder DSB, Arriva, Metroen og Movia. 
Årsopgørelsen viser desuden, at over halvdelen af sagerne ved ankenævnet falder ud til forbrugernes fordel. Ud af de i alt 319 klagesager blev 139 trukket tilbage inden behandling i ankenævnet. 
Men da 122 af de tilbagetrukne sager rent faktisk blev trukket tilbage af selskaberne selv, betyder det i praksis, at forbrugerne i mere end halvdelen af tilfældene er løbet af med sejren.

