Assange går til højesteret for at undslippe udlevering
I snart tre år har den australske stifter af et internationalt whistleblowernetværk opholdt sig på ambassade.


 Stifteren af WikiLeaks, Julian Assange, forsøger endnu engang at få ophævet en arrestordre, som kan sende ham i hænderne på amerikanske myndigheder.
Det sker ved, at han sender sin sag til højesteret i Sverige, skriver den britiske avis The Guardian.
Australierens advokater beder onsdag højesteret i Stockholm om at se på og medgive "at den omfattende begrænsning" af hans frihed, siden han søgte tilflugt på Ecuadors ambassade i London i 2012 for at udgå udlevering, er urimelig og ude af proportioner.
Sverige har krævet den 43-årige udleveret efter anklager om seksuelle overgreb mod to kvinder.
Julian Assange står bag læk af bunkevis af hemmeligstemplede amerikanske dokumenter fra krigene i Irak og Afghanistan. Han søgte asyl i Ecuador, da han frygtede, at en udlevering til Sverige senere vil føre til retsforfølgelse i USA.
WikiLeaks-stifteren er ikke sigtet i sagen i Sverige, da anklageren hævder ikke at være i stand til at afhøre ham.
Anklageren Marianne Ny har afvist invitationer fra Assange om at komme til London for at forestå afhøringen.
Han har afvist alle anklager i sagen.
I november afviste en domstol i Stockholm australierens sag med den begrundelse, at han kunne undslippe straf, hvis man ophæver arrestordren.
Domstolen slog også fast, at hans ophold på ambassaden i London var frivilligt.
Sidste efterår talte Assange åbent om at forlade ambassaden i London, og der gik vedholdende rygter om, at han var syg og svækket af opholdet.
