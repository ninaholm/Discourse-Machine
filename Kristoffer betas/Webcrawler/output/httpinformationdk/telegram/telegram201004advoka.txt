Advokat vil afhøre paven om sexmisbrug



 En amerikansk advokat har anlagt et søgsmål for at få afhørt pave Benedikt XVI om de mange sager om seksuelt misbrug af børn, der har rystet den katolske kirke.
Advokaten William McMurry vil have paven afhørt under ed om, hvad Vatikanet vidste om de mange overgreb begået af katolske præster. McMurry mener, at paven kendte til sagerne og skjulte dem.
- Organisationen (Vatikanet) var ansvarlig for at undersøge disse sager, hvor amerikanske biskopper havde klaget over mange præsters grovheder i forskellige bispedømmer, siger han.
McMurry mener, at en række dokumenter offentliggjort af avisen New York Times forbinder paven med misbrugssagerne.
Dokumenterne viser, at en præst, der skulle have forgrebet sig på op mod 200 døve drenge, skrev til paven for at undgå at blive smidt ud af kirken.
Paven var dengang kardinal og leder for Kongregationen For Troens Doktrin, et råd, som afklarer moralske og trosmæssige spørgsmål i den katolske kirke. 
Han svarede aldrig på brevene, men præsten beholdt sin ordinering med Vatikanets hjælp frem til sin død og blev aldrig sigtet for overgrebene.
