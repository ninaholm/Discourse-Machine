Rekordmange flygtninge får familierne til Danmark i år
Udlændingestyrelsen regner med, at vi i år vil se det højeste antal familiesammenføringer i 20 år.


 Familier til flygtninge, der sidste år søgte asyl i Danmark, vil i stort omfang sætte kursen mod de danske grænser i år for at blive familiesammenført.
Flygtningene begynder i stort omfang at få deres familier til Danmark, og det betyder, at antallet af familiesammenføringer i 2015 er på rekordkurs, skriver Jyllands-Posten.
Nye tal fra Udlændingestyrelsen viser, at man forventer at afgøre 16.000 sager i år. Hidtil har tre ud af fire fået tilladelse.
Fortsætter det, hvilket styrelsen forventer, vil cirka 12.000 personer i år få ja til at komme til Danmark via en familiesammenføring. Det er dobbelt så mange som i fjor og 2000 flere end i den senest offentliggjorte prognose.
Samtidig vil det ifølge Jyllands-Posten være det højeste niveau i over 20 år.
- Udviklingen omkring familiesammenføring afspejler det meget store antal flygtninge, som har fået asyl. De søger efterfølgende om at få deres familier hertil, siger kontorchef Merethe Nord Philip fra Udlændingestyrelsen til avisen.
Martin Damm (V), formand for kommuneforeningen KL, peger på, at kommunerne i forvejen er pressede af at skulle modtage 12.000 flygtninge i år.
Det høje antal familiesammenføringer vil derfor ifølge en del borgmestre føre til besparelser andre steder.
- Når der kommer lige så mange oveni ved familiesammenføring, går det ud og trykker alle steder i den kommunale service, for eksempel ved at der skal findes større boliger og oprettes dyre modtageklasser, siger Martin Damm til Jyllands-Posten.
Han forventer, at regeringen på finansloven afsætter flere penge til opgaven.
Det vil Marcus Knuth, Venstres integrationsordfører, dog ikke love. Han afviser også at forholde sig til konkrete forslag, før regeringen om kort tid kommer med et udspil til stramninger på området.
