Coop fastholder advarsel om bønnespirer
Selvom Fødevarestyrelsen har ophævet sin anbefaling om at varmebehandle bønnespirer, så tøver Coop.


 Coop vil kun gradvist fjerne advarslerne på sine bønnespirer om at varmebehandle dem mod risiko for VTEC-bakterierer, selv om Fødevarestyrelsen nu har ophævet sin anbefaling.
- Vi vil i vores kvalitetsafdeling vurdere hvert enkelt produkt og mærke, inden vi hovedskuls fjerner mærkatet. Vi foretager vurderingen inden for de kommende uger, siger informationsdirektør i Coop, Jens Juul Nielsen, til DR Sjælland.
Coops supermarkeder såsom Brugsen og Kvickly er de eneste butikker, der har mærket bønnespirer med advarsler, også på danske bønnespirer, som aldrig har været inficeret med VTEC.
Virksomheden Bønnelykke fra Ringsted er en af Danmarks største producenter af bønnespirer.
Bønnelykke har tabt mellem 30.000 kroner og 50.000 kroner om dagen og har fyret otte medarbejdere som følge af sygdomstilfældene i flere europæiske lande, der skyldes inficerede bønner, som var importeret til Tyskland og Frankrig fra Egypten.
Også danske bønnespirer vil Coop blive ved med at mærke en tid med advarslen. Men det vil ikke skade danske producenter, siger informationsdirektøren.
- En dag fra eller til vil ikke gøre en forskel. Det vigtigste er, at vi får taget en korrekt og faglig beslutning, siger Jens Juul Nielsen.
 Bønnelykkes direktør Ulla Essemann siger, at hun er ubeskrivelig glad for, at Fødevarestyrelsen har ophævet sin anbefaling.
- Det betyder, at vi kan begynde at producere og sælge varer, som vi altid har gjort, og så må vi håbe, at forbrugerne falder til ro, siger hun.
