Per Clausen raser: DSB-profiler er uacceptable
Waterfront har lavet talentløst arbejde med psykologisk profil af politikere til DSB, mener Per Clausen (EL).


 DSB har forhåbentlig ikke betalt pr-bureauet Waterfront for de talentløse psykologiske profiler, de har lavet af danske politikere. Men det er helt uacceptabelt at prøve at finde politikernes svage sider for at presse dem.
Det fastslår Enhedslistens gruppeformand Per Clausen, som DSB har fået en profil på.
Det samme er ifølge DR Nyheder tilfældet med Henriette Kjær (K), Anne Baastrup (SF), Pia Olsen Dyhr (SF) samt trafikordfører Kristian Pihl Lorentzen (V) og Socialdemokraternes politiske ordfører Magnus Heunicke.
- Det er lobbyvirksomhed af en type, vi ikke troede, vi havde i Danmark. Der er brug for betydeligt større åbenhed og indsigt i, hvad der foregår i denne branche. Når det kommer frem i lyset, skader det disse virksomheder, siger Per Clausen.
Spørgsmål: Kan det minde om sikkerhedstjenesten Stasis metoder i hedengangne DDR?
- Det karakteristiske er især talentløshed og uduelighed i deres lommefilosofiske overvejelser, om en eller anden politiker hellere vil være minister end ministeren. Det var også karakteristisk for en stor del af overvågningen i DDR, siger Per Clausen.
Transportministeriet og DSB har bedt advokatfirmaet Bruun & Hjejle undersøge DSB og det statsejede selskabs kontroversielle samarbejde med pr-bureauet. Statens advokat, Kammeradvokaten, skal tjekke kommissoriet og resultatet.
Politikerprofilerne er den seneste brik i skandalen om dette samarbejde, og de blev sendt fra Waterfronts direktør Lars Poulsen til DSB's underdirektør Peder Nedergaard, som er suspenderet.
I dokumenter, som TV-Avisen er i besiddelse af, skriver Waterfront til DSB om Socialdemokraternes politiske ordfører Magnus Heunicke:
- Magnus Heunicke passer sit fagudvalg, men har formentlig ikke ministerpotentiale. Han mangler arbejdsevnen og brutaliteten, som er fornøden.
Det er ifølge Per Clausen en uanstændig arbejdsmetode.
- DSB burde ikke benytte sig af firmaer, der bruger de metoder, siger han til Ritzau.
