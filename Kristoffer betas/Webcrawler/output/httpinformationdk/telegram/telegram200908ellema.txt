Ellemann i samråd om regeltyranni
Regeringens regelforenkling er ikke vidtgående nok, mener landets store kommuner. Socialdemokraterne støtter kommunerne og kræver svar fra indenrigsministeren.


 Regeringen må gøre mere for at rydde ud i regler og kontrol med kommunerne. Det er budskabet fra landets seks største kommuner i et brev til indenrigs- og socialminister Karen Ellemann (V). Og ministeren kommer til at svare mundtligt i et samråd i Folketingets kommunaludvalg, siger Socialdemokraternes kommunalordfører, Rasmus Prehn.
  - Regeringen har gang på gang lovet at gøre noget ved det her, så det er kun rimeligt, at vi nu får svar, siger Rasmus Prehn. 
 Regeringen har introduceret en såkaldt udfordringsret, der betyder, at kommuner og institutioner forsøgsvis kan blive fritaget fra en række regelkrav fra statens side. Men det er ikke nok - flere regler skal afskaffes, erklærer de seks kommuner i det såkaldte 6-bysamarbejde efter et møde i Århus mellem borgmestre, rådmænd og udvalgsformænd. Og de peger på især to områder inden for ældreplejen.
 Det giver alt for meget papirarbejde for de ansatte i ældreboliger at servicere tre årlige tilsyn fra henholdsvis embedslægen og det kommunale tilsyn. De ansatte kan få mere tid til de gamle ved at tilsynene slås sammen. Og så skal Sundhedsstyrelsens dokumentationskrav til de ældres journaler gøres mindre detaljerede og målrettet netop ældreplejen, foreslår de seks kommuner.
 - Vi skal have gjort op med blandt andet de mange tilsynspersoner, der står på tæerne af hinanden for at komme ind og kontrollere plejeboliger og give medarbejderne frihed til at yde pleje og omsorg i stedet for at sidde ved pc'erne og dokumentere, hvad de laver, siger sundheds- og omsorgsrådmand i Århus Dorthe Laustsen (SF). 
 Socialdemokraterne vil i samrådet kræve svar fra Karen Ellemann på, om hun imødekommer de seks kommuners krav.
 De seks største kommuner er København, Århus, Odense, Aalborg, Esbjerg og Randers.
