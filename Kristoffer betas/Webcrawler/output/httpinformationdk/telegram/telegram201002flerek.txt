Flere kvinder i alkoholbehandling



 Trangen til at kigge lidt for dybt i flasken rammer både mænd og kvinder. Men nu søger kvinderne også i stigende grad hjælp for at blive misbruget kvit.
Blå Kors Behandlingscenter Bjæverskov har for første gang nogensinde haft flere kvinder end mænd i behandling for afhængighed af alkohol. 
I 2009 var andelen af kvindelige brugere 56 procent på behandlingscentret. 
Traditionelt har alkoholbehandlingscenter ofte være præget af mænd, men sidste år vendte billedet, fortæller Blå Kors, der ved nytår konstaterede, at seks ud af ti brugere på behandlingscentret var kvinder.
- Årsagen til denne udvikling skyldes måske, at kvinderne ikke længere synes, de er nødt til at gemme sig væk, men tør vise sig og stå ved deres problemer, siger psykolog og behandlingsleder på Blå Kors Behandlingscenter Bjæverskov, Inger Chercka og fortsætter:
- Kvinder forlanger nu også deres del af de tilbud, velfærdssamfundet har til borgerne. Gennemsnitsalderen for beboerne på behandlingscentret er 52 år, så det er jo 68'erne, der kræver deres ret.
Kvindernes begrundelse for at gå i behandling er ifølge Inger Chercka ofte meget klar:
- Fordi de vil have lov til at se deres børnebørn og passe dem - eller fordi de er bange for at få egne børn fjernet, fortæller Inger Chercka, der tilføjer, at hun næsten aldrig hører disse svar, når hun stiller mænd samme spørgsmål.
Inger Chercka vurderer, at det stigende antal kvinder i behandling også kan skyldes, at alkoholbehandling siden 1. januar 2006 har været gratis og omfattet af behandlingsgaranti inden for 14 dage.
