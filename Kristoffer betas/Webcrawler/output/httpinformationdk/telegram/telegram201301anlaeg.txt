Anlægsloft skaber intern uro i S
Flere socialdemokratiske folketingsmedlemmer vil justere anlægsloft for at skabe job. S-top afviser blankt.


 Der er voksende uro hos Socialdemokraterne over regeringens stramme økonomiske linje, skriver Politiken.
En stribe socialdemokratiske folketingsmedlemmer udfordrer nemlig det kommunale anlægsloft, der forhindrer kommunerne i at foretage en række investeringer i renovering og nybyggeri.
Og dermed går de stik imod regeringens retorik om, at EU's økonomiske sparekrav ikke levner plads til yderligere offentlige investeringer.
I et debatindlæg tirsdag i Politiken skriver transportordfører Rasmus Prehn (S), at der skal investeres "mere" i offentlige bygninger og anlæg for at få skabt flere arbejdspladser hurtigt.
Han bakkes op af flere medlemmer af den socialdemokratiske folketingsgruppe.
Ifølge Prehn "virker det oplagt i hvert fald at justere anlægsloftet i landets kommuner, så nogle af de penge, kommunerne faktisk har på kistebunden, kan bruges til at energirenovere skoler og bygge nye børnehaver".
Ifølge Politikens oplysninger talte såvel statsminister Helle Thorning-Schmidt (S) som finansminister Bjarne Corydon (S) i sidste uge dunder til den socialdemokratiske folketingsgruppe for at sikre opbakning til de stramme økonomiske tøjler.
Alligevel vinder Rasmus Prehns synspunkter gehør hos en række gruppefæller. Medlem af beskæftigelsesudvalget Jan Johansen (S) påpeger, at "der ikke er nogen tvivl om, at regeringens kickstart ikke har været nok".
Han mener ikke, at regeringen kan blive ved med at bruge EU-henstillingen som undskyldning.
- Jeg ved godt, at nogen siger, at så kommer EU efter os. Men vi er et af de lande, der har det bedst økonomisk i EU, siger Jan Johansen til Politiken.
I den socialdemokratiske top afvises det blankt at lette på anlægsloftet.
- Det vil ikke bare være at skyde sig selv i foden, men i begge ben og i begge arme, hvis vi får en ny henstilling fra EU, fordi vi ikke lever op til den henstilling, vi fik for 2013, siger finansordfører John Dyrby Paulsen til Politiken.
Anlægsloftet betyder, at kommunerne maksimalt må bruge 15,5 milliarder kroner på anlægsudgifter i 2013. En ramme, der er markant mindre end i 2012.
