Institutioner vil bestemme over pålæg og frugtyoghurt
Flere børnehaver og vuggestuer tillader ikke sukker i madpakkerne. Det kan de ikke bestemme, siger professor.


 Flere og flere daginstitutioner vil gerne bestemme, hvorvidt der må være usunde og sukkerrige madvarer i børnenes madkasser.
Mælkesnitter, kiks, frugtyoghurt og lignede er således sortlistet i et stort antal institutioner, skriver Jyllands-Posten.
- Der er noget mad, som vi ikke vil have i madpakkerne, og det har vi skåret ud i pap, siger Anne Marie Yde, leder af Børnehaven Koldbøtten i Koldby ved Thisted, til avisen.
Men hun og alle de andre institutioner med en sådan kostpolitik er på glatis og overtræder deres beføjelser, mener Kirsten Ketcher, juraprofessor ved Københavns Universitet.
- Der er jo forskel på, hvad der opfattes som sundt, og hvad der ikke bør være i en madpakke, så en daginstitution kan kun udtrykke en holdning til madpakkernes indhold.
- Der står jo ikke i beskrivelsen af daginstitutionernes formål, at de skal sikre, at børnene får bestemte madvarer. At forbyde bestemt mad svarer derfor til at forbyde en bestemt frisure, siger hun til Jyllands-Posten.
Spørger man forældrene - eller i hvert fald Fola, en forening for forældrebestyrelser i daginstitutioner, - er der opbakning til en firkantet madpakkepolitik.
Hvis forældre ikke er tilfredse med en forældrebestyrelses beslutning om børnehavens kostpolitik, kan de jo stille op til bestyrelsen, lyder argumentet fra formand Dorthe Boe Danbjørg.
