Borgerligt parti vinder valget i Bulgarien
Selv om det tidligere regeringsparti fik over 30 procent, kan det få vanskeligt ved at danne regering.


 Det konservative parti Gerb fik 31,4 procent af stemmerne efterfulgt af Socialistpartiet med en opbakning på 27,4 procent ifølge det første officielle resultat fra parlamentsvalget i Bulgarien.
Fordelingen er baseret på optælling af 69 procent af stemmerne.
Om det borgerlige parti så kan udnytte sejren og få regeringsmagten igen, er uvist.
Gerb, der tidligere har dannet regering, bliver dermed det største parti i parlamentet. Partiet MRF, der repræsenterer de etniske tyrkere i Bulgarien, får 9,2 procent, mens det nationalistiske parti Attack støttes af 7,6 procent af vælgerne.
Lederen af Gerb, Boiko Borisov, har førsteretten til at forsøge at danne en regering. Men nemt bliver det ikke at finde allierede. Partiet har et dårligt omdømme blandt de øvrige partier og hos mange af vælgerne.
Borisov har endnu ikke kommenteret udfaldet, men tidligere indenrigsminister Tsevtan Tsvetanov, der rangerer som nummer to i partiet, siger, at Gerb har ansvaret for nationen.
- Borisov er i stand til at danne en regering - det kan blive en minoritetsregering, siger han.
Søndag aften kom det til sammenstød mellem politi og demonstranter i Sofia. I centrum af hovedstaden protesterede vrede borgere over de første uofficielle resultater, der gjorde Gerb til det største parti.
Der blev kastet med flasker mod politiet foran Kulturpaladset, og demonstranter forsøgte at trænge gennem politiets afspærringer.
Borisov trak sig som regeringsleder i februar efter store demonstrationer mod den lave levestandard og den udbredte korruption i EU's fattigste land.
Lederen af Socialistpartiet, Sergei Stanishev, er overbevist om, at Gerb er ude af stand til at danne en regering. Han vil forsøge at overtale MRF og Attack til at indgå i en koalitionsregering.
- Første opgave er at få Gerb fjernet fra magten, siger Stanishev.
- Vi vil tage ansvar for at sammensætte en regering. Vi vil også tale med forskellige borgerorganisationer, siger han.
