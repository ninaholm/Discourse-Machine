EU støtter Sverige i strid med Hviderusland
EU står helt og fuldt bag Sverige i en diplomatisk konflikt med Hviderusland.


 EU giver sin fulde støtte til Sverige i den igangværende diplomatiske krise med Hviderusland. Styret i Minsk har udvist Sveriges ambassadør på grund af anklager om kontakter til den hviderussiske opposition.
Det står klart efter et møde i EU's komité for udenrigs- og sikkerhedspolitik i Bruxelles fredag.
- Alle gav sin støtte til Sverige. Stemningen er, at dette ikke er en sag mellem Sverige og Hviderusland, men en sag mellem EU og Hviderusland, siger Olof Skoog, der er formand for komitéen.
Efter at den hviderussiske diktator, Aleksandr Lukasjenko, smed den svenske ambassadør ud i sidste uge, svarede Sverige igen og smed den hviderussiske ambassadør ud.
Hele sagen startede i juli, da et svensk reklamebureau smed flere hundrede teddybjørne ud fra småfly med regimekritiske budskaber over den hviderussiske hovedstad, Minsk.
Torsdag anklagede Lukasjenko Sveriges diplomater i landet for at være i ledtog med reklamebureauet. Det afviser Sverige pure og siger, at anklagerne "er taget ud i det blå".
Også USA har givet sine fulde støtte til Sverige.
EU har i forvejen allerede indført en række sanktioner med Hviderusland efter et omstridt valg i 2010, hvor Lukasjenko svindlede sig til sejren.
- EU-lande vil i de kommende dage give Hviderusland et klart budskab, hvor vi viser Sverige vor solidaritet, siger Olof Skoog.
Sagen kommer kort før EU i oktober igen skal gennemgå sanktionerne mod Hviderusland.
Sanktionerne indebærer forbud mod en række hviderussiske firmaers handel med EU og indrejseforbud mod ledede hviderussiske politikere og embedsmænd.
