Vollsmose: Nedrivning er en mulighed
At rive boligblokke i Vollsmose ned for at værne mod kriminalitet kan være en mulighed, mener boligforening.


 Jævn et par boligblokke i Vollsmose med jorden og bekæmp kriminaliteten, mener Socialdemokraterne. Det kan være en løsning, men det er for tidligt at sige.
Sådan lyder det fra direktøren for Odense Andelsboligforening (OAB) - og dermed de omtalte boligblokke, Palle Øvlisen.
- Selvfølgelig er det en mulighed, men man skal passe på med at komme med sådan en udtalelse, for de berørte beboere bliver bekymrede allerede nu. Man skal nok have undersøgt det, inden man kommer med så bombastiske udtalelser, siger han.
Forslaget kommer fra formanden for Folketingets Integrationsudvalg, Trine Bramsen (S). Hun påpeger, at problemer ofte er centreret i boligblokke. Ved at jævne dem med jorden kan man få ballademagerne væk fra områderne.
Hun henviser til situationen ved Odense Universitets Hospital i starten af ugen, hvor cirka 70 bevæbnede unge stormede Skadestuen.
Palle Øvlisen erkender problemet, men havde dog håbet, at det kunne løses på andre måder end at rive boligblokke ned.
- Vi skal stadig kigge på, om vi kan få politiet og kommunen til at få de hårde kriminelle ud, så de, der godt kan lide at bo der og opfører sig ordentligt, godt kan blive boende, forklarer han.
At rive nogle blokke ned vil være at flytte problemet og balladen - selvom den så alt andet lige er væk fra Vollsmose, lyder det.
Men det er en beboer i Vollsmose, Inaam Abou-Khadra, ikke enig i.
- Det er organiseret kriminalitet, så uanset om man flytter den, vil det ikke bekæmpe kriminaliteten i området. Og de har jo trods alt venner og bekendte herude, så det vil stadig være et mødested for dem, siger hun og fortsætter:
- At tage nogle mennesker og putte et andet sted hen er bare at flytte, så en anden bydel får problemet. Det er ikke fair over for den nye bydel, som får leveret kriminelle - og heller ikke over for beboerne i Vollsmose, som ønsker at løse de her udfordringer, siger hun.
Palle Øvlisen understreger, at når forslaget kommer, vil OAB kigge på det i samarbejde med Odense Kommune.
