75.000 mand skal jage al-Qaeda i Sahara
75.000 vest- og nordafrikanske soldater skal bekæmpe al-Qaeda og menneske-, narko- og våbensmuglere i Sahara.


 De tre vestafrikanske lande Mali, Mauretanien og Niger samt det nordafrikanske land Algeriet har besluttet at etablere en fælles militærstyrke på op til 75.000 mand for at øge sikkerheden i Sahara og det tørre Sahel-område.
- Styrken vil være operationel inden for 18 måneder og får til opgave at patruljere i det enorme område, siger Malis udenrigsminister, Soumeylou Boubeye Maiga, i forbindelse med et regionalt sikkerhedsmøde i Malis hovedstad, Bamako.
De fire lande kæmper for at kontrollere området, hvor terrornetværket al-Qaedas nordafrikanske gren AQIM er aktiv og har optrappet angrebene.
Området er også plaget af menneskesmuglere, våbensmuglere, narkosmuglere, oprørere og lokale kriminelle.
AQIM, der gennemfører angreb og bortførelser, har været aktiv i alle fire lande.
I øjeblikket holder AQIM fire franske statsborgere fanget. De blev bortført i den nordlige del af Niger i september 2010. Gruppen holder også en italiener fanget, som blev bortført i det sydlige Algeriet i februar.
