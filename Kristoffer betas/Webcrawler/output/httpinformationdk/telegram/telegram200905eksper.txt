Ekspert: Danmark presser Irak til aftale



  - Det kan man kun læse på én måde.
 Sådan siger lektor i forfatningsret fra Københavns Universitet Jens Elo Rytter om et svar, som integrationsminister Birthe Rønn Hornbech er kommet med angående den danske hjemsendelsesaftale med Irak. 
 I svaret fremgår det tydeligt, at regeringen gjort det til en betingelse, at Irak skulle tage imod Danmarks afviste irakiske asylansøgere, hvis de fortsat skal have bistand fra Danmark.
 - Man kan godt sige, at der er lagt et pres. Man har ligesom ladet det indgå i forhandlingerne og sagt "jamen, vi yder bistand til jer, og vi ser gerne, at i laver en hjemsendelsesaftale med os". Det er svært at læse på anden måde, siger Jens Elo Rytter til Ritzau.
 Johanne Schmidt-Nielsen (EL) bad mandag Birthe Rønn Hornbech (V) om at garantere, at "den irakiske regering ikke er blevet truet med, at den danske bistand til Irak ville blive skåret ned, såfremt Irak ikke sagde ja til en hjemsendelsesaftale ned Danmark".
 I svaret fra integrationsministeren lyder det, at regeringen under forhandlingerne har gjort det klart for de irakiske myndigheder, "at en tilbagetagelsesaftale er et vigtigt element i det samlede dansk-irakiske forhold, herunder også fortsættelse af bistandssamarbejdet. 
 Dermed har man gjort en irakisk accept af hjemsendelsesaftalen til en indirekte trussel mod Iraks fortsatte bistand, siger Jens Elo Rytter
 - Det synes jeg ikke, man kan læse på anden måde, understreger han.
 Johannes Schmidt-Nielsen er arrig over meddelelsen og mener, at regeringen har vredet armen rundt på de irakiske myndigheder.
 - Det er uhyggeligt, og det er kynisk, at den danske regering tilsyneladende har truet Irak, med at fjerne hjælpen til genopbygning, hvis ikke Irak accepterede en aftale om tvangshjemsendelse, siger hun.
