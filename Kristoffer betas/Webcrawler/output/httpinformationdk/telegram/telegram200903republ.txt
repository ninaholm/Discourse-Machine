Republikanere famler efter ny leder



 Republikanerne i USA er på jagt efter en ny, samlende skikkelse, som atter kan føre partiet frem, efter at Barack Obama har overtaget præsidentposten, og hans demokratiske partifæller sidder på flertallet i begge kamre i Kongressen.
 I en uformel afstemning på de konservative republikaneres årlige møde, CPAC, opnåede tidligere guvernør Mitt Romney i aftes 20 procent af stemmerne. Han var præsidentkandidat i fjor.
 Louisiana-guvernør Bobby Jindal fik 14 procent.
 Bobby Jindal er søn af indiske indvandrere, og han blev kørt i stilling som et nyt ansigt på Det Republikanske Parti forud for præsident Barack Obamas tale til nationen forleden.
 Jindal skulle komme med en replik, men blev efterfølgende kritiseret for at virke som en træmand, som på en uinspireret måde genbrugte det gamle konservative standpunkt om, at pengene har det bedst i de amerikanske borgeres egne lommer.

