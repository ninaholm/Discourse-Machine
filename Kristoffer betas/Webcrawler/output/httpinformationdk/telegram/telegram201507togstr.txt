Togstrejke skaber kaos i London
Kørselskonceptet Uber har gang i butikken, mens en togstrejke lammer undergrundsbanen i London.


 Overfyldte undergrundsstationer og lange køer til busser og taxaer. Trafikken torsdag i London minder mest af alt om kaos, efter at en omfattende togstrejke har lammet byens undergrundsbane.
Strejken skyldes uenigheder om lønninger og planer om, at undergrundsbanen kaldet The Tube skal køre hele natten i weekenderne fra september.
Umiddelbart løber strejken kun over 24 timer, men Transportation for London (TfL) advarer om, at problemerne i trafikken kan fortsætte fredag.
Alt imens har det omstridte kørselskoncept Uber kronede dage. Firmaet skriver på Twitter, at efterspørgslen på kørsel er enorm.
Tjenesten Uber er en service, der etablerer forbindelse mellem private bilister uden taxalicens og kunder, som skal samme vej - eller blot ønsker at tjene penge.
Transport for London har indsat 200 ekstra busser og samtidig opfordrer man rejsende til at benytte alternative muligheder.
- Indbyggere i London, der ejer en cykel, opfordres til at køre på arbejde, skriver selskabet på sin hjemmeside.
