EU bilægger klimastrid



 Sverige kan nu for alvor gå i gang med at tale EU's sag op til FN's klimatopmøde i København i december.
 Diplomatiske kilder fortæller nemlig til det tyske nyhedsbureau dpa, at EU's miljø- og klimaministre på deres møde i Luxembourg har opnået enighed på de væsentligste punkter og tildelt det svenske EU-formandskab forhandlingsmandatet op til topmødet.
 Frem til 2050 vil EU gå efter at skære sin CO2-udledning ned med hele 80 til 95 procent i forhold til udslippet i 1990, forlyder det.
 Luftfartsselskaberne må forberede sig på at skrue deres udledning ned med 10 procent, mens skibene skal reducere udslippet med 20 procent, hvis det står til ministrene.
 Forslaget vil blive rejst over for den øvrige verden på klimatopmødet, hvor der skal findes en global afløser for Kyotoaftalen, der ikke omfatter hverken skibs- eller luftfart. 
 En intern EU-strid om ubrugte udledningskvoter er samtidig skudt til hjørne og skal afklares af stats- og regeringscheferne på et senere tidspunkt. De tidligere østlande anført af Polen har insisteret på, at ubrugte udledningskvoter overføres til den nye klimaaftale i København, hvilket har vakt voldsom kritik fra blandt andre Tyskland.

