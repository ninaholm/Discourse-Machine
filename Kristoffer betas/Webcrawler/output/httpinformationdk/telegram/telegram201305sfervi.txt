SF'er: Vilhelmsen skal sætte offentlighedslov i stå
SF's formand bør bede sine regeringskolleger om en timeout i forhold til offentlighedsloven, siger fagformand.


 Arbejdet med offentlighedsloven skal sættes i stå, mens kritikpunkterne af den omstridte lov bliver gennemgået.
Det mener formand for SF's Faglige Landsudvalg, Karsten Hønge, der er ophavsmand til det forslag om offentlighedsloven, som et flertal af SF'erne vedtog på weekendens landsmøde.
Forslaget pålægger SF's formand Annette Vilhelmsen og de øvrige folketingsmedlemmer for SF at arbejde for at fjerne de dele af offentlighedsloven, som indskrænker demokratiet.
- Jeg vil foreslå, at mine partirepræsentanter beder om en timeout. De skal sige til de andre partier, ikke bare i regeringen, men i hele Folketinget, at man er i gang med en lovproces, hvor der tydeligvis har vist sig nogle overraskende huller i vejen, siger Karsten Hønge.
Han mener, at hele offentlighedsloven nu bør kigges igennem igen:
- Og det skal man ikke gøre af hensyn til SF's landsmøde, men af hensyn til, at den her lov trækker spor mange år frem i fremtiden, hvor man mørkelægger dele af den demokratiske proces, siger Karsten Hønge.
Han kalder det "indlysende for enhver", at justitsminister Morten Bødskov (S) og flere ordførere simpelthen ikke har været i stand til at forklare, hvorfor der er brug for loven.
- Havde vi oplevet overbevisende politiske argumenter for, hvorfor vi skal have denne lov, så havde jeg ikke stillet dette forslag. Men det eneste, jeg har oplevet, er, at bukserne gang på gang er blevet trukket af Morten Bødskov for åben skærm, siger Karsten Hønge.

Han fastslår, at formuleringen fra landsmødet skal ses som et opgør med de to mest omstridte paragraffer i offentlighedsloven - § 24 og § 27 - der er blevet kritiseret fra mange sider for at indskrænke pressens muligheder for at kontrollere statsmagten.
- Det er de to paragraffer, der sigtes på. Loven indeholder også gode ting, hvor man åbner op og gøre det mere gennemsigtigt, og det skal selvfølgelig ikke smides ud.
- Men lad os lige kigge på de to paragraffer, der på urimelig måde mørkelægger en del af den demokratiske proces, siger Karsten Hønge.
