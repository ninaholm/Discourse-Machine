Angreb på egyptisk politi: En betjent er dræbt
I det sydlige Egypten er en politibetjent blevet skudt og dræbt, oplyser landets indenrigsministerium.


 Et angreb på en kontrolpost i den egyptiske by Aswan har onsdag kostet en politibetjent livet, mens en anden blev såret.
Det oplyser det egyptiske indenrigsministerium.
Angrebet blev udført af familiemedlemmer til en mand, der blev dræbt af politiet i en skudveksling ved samme kontrolpost.
Manden havde forsøgt at undgå politiet ved at vende rundt og drøne væk fra kontrolposten.
Aswan ligger ved Nilen i det sydlige Egypten.
Der har været uro mange steder i Egypten, siden sikkerhedsstyrker 14. august opløste to protestlejre i Kairo, hvor støtter af den afsatte præsident Mohamed Mursi holdt til.
Det medførte massive og blodige protester over hele landet.
Adskillige hundreder blev dræbt efter rydningen, og overgangsregeringen erklærede undtagelsestilstand og beordrede udgangsforbud i en række større byer.
