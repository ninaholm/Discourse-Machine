Aftaleudkast: Ny Billund-jernbane og timedrift sikret
Jernbanen til Billund bliver ifølge aftaleudkastet en del af togfonden. Timedriften bliver samtidig sikret.


 En aftale om hurtigere og bedre togdrift i Danmark ventes at blive lukket senere mandag.
Og ifølge aftaleudkastet, som TV2 News er i besiddelse af, bliver timedriften mellem København, Odense, Aarhus og Aalborg, samt Odense og Esbjerg sikret.
Det har været regeringens kæphest i de langstrakte forhandlinger med Dansk Folkeparti og Enhedslisten.
Udkastet til aftalen viser, at der kommer en ny bro over Vejle Fjord - broen har været et alvorligt stridspunkt i forhandlingerne om netop timemodellen.
Transportminister Pia Olsen Dyhr (SF) har stået stejlt på nødvendigheden af broen i forhold til at kunne opnå timedrift, mens både Dansk Folkeparti og Enhedslisten har været parat til at gå på kompromis for i stedet af bruge pengene på andre områder.
Udkastet viser også, at der etableres en ny jernbane til Billund, og at der bliver sikret kortere rejsetider på de fleste regionale strækninger. Det har været blandt DF og EL's krav i forhandlingerne.
I alt kommer de besluttede tiltag til at koste 23,0 milliarder kroner.
Det betyder dermed også, at regeringen er parat til at komme Dansk Folkeparti i møde ved at arbejde med en buffer på 5,5 milliarder kroner. Brugen af den pose penge vil først blive endeligt aftalt i 2024.
Dog er 3,3 milliarder udset til at blive brugt på en jernbane i det østjyske mellem Hovedgård og Aarhus. De resterende midler skal bruges på jernbanen mellem Aarhus, Galten og Silkeborg, men det skal også først aftales i 2024.
Regeringspartierne samt Enhedslisten og Dansk Folkeparti mødes senere mandag for at lukke aftalen, der beskriver, hvordan fondens 28,5 milliarder kroner skal bruges.
Pengene er kommet ind ved en ændret beskatning af de selskaber, der henter olie op af Nordsøen.
