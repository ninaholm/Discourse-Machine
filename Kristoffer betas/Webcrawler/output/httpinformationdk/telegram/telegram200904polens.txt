Polens dødsliste fra krigen på nettet



 Omkring seks millioner polakker blev dræbt under Den Anden Verdenskrig, og navnene på mange af ofrene vil en gruppe polske historikere lægge på internettet.
 - Listen lægges i de nærmeste dage på www.stratyosobowe.pl og vil i første omgang omfatte 1,9 millioner navne. Der kommer også en appel til internetbrugere om at give os flere detaljer, siger historikeren Andrzej Kunert.
 Blandt de anslået seks millioner polakker, der døde under naziregimets besættelse af Polen fra 1939 til 1945, er omkring tre millioner jødiske polakker. Der er desuden polakker, som døde i modstandskamp, civile ofre for naziregimet og polakker, der kæmpede i allieret tjeneste.
 Historikerne har arbejdet på listen i tre år, og næste skridt bliver at udvide listen til mindst 3,5 millioner navne med hjælp fra forskning i tyske arkiver.
 Men Kunert siger, at historikerne håber, at det 10 år lange projekt med tiden får endnu flere navne på listen.
