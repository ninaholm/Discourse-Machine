Der er færrest giftrester i dansk frugt og grønt
Køb æbler, tomater og agurker fra Danmark, hvis du vil have mindre rester af pesticider. Det viser ny rapport.


 Danske æbler, tomater og agurker er det rigtige valg, hvis man vil mindske sit indtag af rester af sprøjtegifte.

En ny undersøgelse fra DTU Fødevareinstituttet har sammenlignet frugter og grøntsager fra Danmark og en række af de lande, vi importerer fra. DTU har forsøgt at rangordne produkterne, efter hvor store rester af pesticider de indeholdt.

Og konklusionen er klar. Dansk frugt og grønt indeholder færre rester af pesticider end udenlandsk, påpeger fødevareminister Dan Jørgensen (S).

- Som forbruger og fødevareminister er jeg stolt af, at resultatet er så entydigt - dansk frugt og grønt er bedst, siger Dan Jørgensen i en kommentar.
- Mange forbrugere er bekymrede for pesticidrester i deres fødevarer, og derfor er det glædeligt, at vi nu trygt kan anbefale dem at vælge danske æbler og tomater. Og vil man være helt fri, så bør man stadig vælge økologisk, tilføjer ministeren.
DTUs rapport er baseret på Fødevarestyrelsens kontrolresultater fra 2008 til 2012 med flere end 10.000 prøver af frugt og grønt.

Æbler fra Frankrig og Italien indeholder relativt mange rester af sprøjtegifte og fylder meget i opgørelsen, mens der er betydeligt færre pesticider i æbler fra andre lande.
Ud af 15 afgrøder var den gennemsnitlige belastning lavere for danske end for udenlandsk producerede prøver i de 10 - nemlig blomme, jordbær, æble, agurk, blomkål, kartoffel, løg, porre, spinat og tomat.
For fire afgrøder - pære, gulerod, salat og ærter uden bælg - er det ikke muligt at afgøre, om det er de danske eller de udenlandske, der har lavest belastning. Til gengæld ligger dansk hvidkål højere i undersøgelsen end udenlandsk.
Ingen af de undersøgte frugter og grøntsager indeholder dog så store mængder sprøjtegifte, at de er sundhedsskadelige.
