Menneskerettighedschef går ind for burka



 Et forbud mod burkaer og niqaber er ikke vejen frem i Europa. Det siger Europarådets menneskerettighedskommissær, Thomas Hammarberg, der mener, at et forbud kan føre til, at kvinderne bliver endnu mere fremmedgjorte i samfundet. 
- Et forbud mod burka og niqab ville ikke befri de undertrykte kvinder, men kan i stedet føre til en yderligere fremmedgørelse i de europæiske samfund, siger svenske Thomas Hammarberg, som også mener, at det retsmæssigt vil krænke privatlivet. 
- Et generelt forbud mod beklædningsgenstandene ville være en overtrædelse af privatlivets fred. 
Afhængig af det eventuelle forbud så mener Hammarberg også, at reglen kan overtræde den europæiske menneskerettighedskonvention. 
Danmark har sammen med blandt andet Østrig og Holland overvejet forbud mod tørklæder. I januar opfordrede en fransk parlamentskommission at forbyde burka og niqab i landets offentlige bygninger. Men Hammarberg mener, at den lille gruppe europæiske kvinder, der bærer slør - omkring 1900 i Frankrig og 200 i Danmark - ikke umiddelbart er nok til at overbevise ham til at gå ind for et forbud. 
- Der kan være tilfælde, hvor de presses til at bruge tørklæder. Men det er endnu ikke bevist, at kvinderne selv går ind for et forbud, siger Hammarberg, som mener, at regeringer som hovedregel ikke bør lave regler for, hvordan befolkningen må klæde sig. 
Hammarberg supplerer også med, at et forbud ville være lige så slemt, som det ville have været at kriminalisere Muhammedtegningerne. 
