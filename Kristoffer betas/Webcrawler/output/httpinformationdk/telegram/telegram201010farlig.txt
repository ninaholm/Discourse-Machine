Farligt at blande ældre og misbrugere
Det kan være sprængfarligt at blande misbrugere og demente. Det siger Ældresagen efter, at ældre misbrugere i Svendborg skal på almindeligt plejehjem.


 En cocktail af demente og misbrugere er potentiel sprængfarlig.
 Det siger chefkonsulent Olav Felbo fra Ældresagen, efter at Svendborg Kommune har besluttet at lukke et alternativt plejehjem for seks misbrugere og flytte dem til et almindeligt plejehjem.
- Typisk lider over 50 procent af beboerne på et plejehjem af demens. Hvis man så oven i det får en gruppe af beboere, som har specielle misbrugsproblemer, så risikerer man et meget uheldigt miks af beboere, siger Olav Felbo.
Svendborg Kommune nedlægger det lille misbrugs-plejehjem for at spare 1,9 millioner kroner, og alle medarbejderne er fyret. Men ifølge Olav Felbo er det netop vigtigt, at personalet følger med, hvis blandingen skal lykkes.
- Det er vigtigt, at der er plejepersonale, som har erfaring med at håndtere misbrugeres problemer, ellers risikerer man at belaste både beboere og personale, siger Olav Felbo.
SFs ældreordfører, Astrid Krag, vil have socialministeren til at åbne øjnene for, hvilke konsekvenser regeringens nulvækst har for borgerne.
- Det viser, hvor desperat kommunerne er. Derfor vil jeg have ministeren til at svare på, hvordan hun har det med at se konsekvenserne af regeringens økonomiske rammer til kommunerne, siger hun.
