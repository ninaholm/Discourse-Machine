Jimena nu en kategori-4 orkan



 Den tropiske orkan Jimena har udviklet sig til en kategori-4 orkan, meddeler USA's Nationale Orkancenter.
 Centret, der ligger i Miami, siger sidst på eftermiddagen søndag dansk tid, at vejrsystemet bevæger sig nordvest på med omkring 15 kilometer i timen.
 Orkanen har vindstød med en styrke på op til 215 kilometer i timen.
 - Jimena er en ekstremt farlig kategori-4 orkan, siger Orkancentret.
 Videre hedder det, at Jimena over de kommende 24 timer ventes at blive endnu voldsommere.
 De seneste prognoser siger, at det ikke ser ud til, at den vil ramme hverken den mexicanske eller californiske kyst. Den har dog allerede forårsaget kraftig regn med oversvømmelser flere steder i en række stater på Mexicos Stillehavskyst. 
 Blandt andet er det mexicanske feriested Acapulco blevet ramt af store regnmængder, oplyser de mexicanske myndigheder.
