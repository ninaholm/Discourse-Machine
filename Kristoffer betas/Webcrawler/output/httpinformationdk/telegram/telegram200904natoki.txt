Nato-kilder: "Vigtig meddelelse" i aften



  Natos interne tv-kanal sender fredag aften mellem kl. 20 og 22 en "vigtig meddelelse", oplyser Nato-kilder til berlingske.dk.
 Meddelelsen kommer fra Natos talsmand og forventningen er, at det kan dreje sig om udnævnelsen til ny generalsekretær, hvor statsminister Anders Fogh Rasmussen (V) er den eneste officielle kandidat.
 Med støtte fra den tyske forbundskansler Angela Merkel tyder alt på en afgørelse fredag aften, skriver berlingske.dk.
Ifølge berlingskes kilder er Tyrkiets nationale sikkerhedsråd trådt sammen i hovedstaden Ankara. I sikkerhedsrådet sidder repræsentanter fra regeringen og Tyrkiets magtfulde militær. 
 Det kan ifølge berlingske.dk betyde, at præsident Abdullah Gül møder op på Nato-topmødet i Baden-Baden med mandat til at sige ja til Anders Fogh Rasmussen, når stats- og regeringscheferne kl. 20 indleder topmødet med en middag.    
