Forældre til færgeofre marcherer til præsidentpalads
Uropoliti spærrede vejen for pårørende, der forsøgte at få Sydkoreas præsident i tale.


 Forældre til børn, der omkom, da en passagerfærge sank i sidste måned, gik i de tidlige morgentimer fredag lokal tid i samlet flot til Sydkoreas præsidentpalads. Her krævede de et møde med præsident Park Geun-hye.
De sørgende familiemedlemmer fik dog ikke mulighed for at nå frem til paladset. Uropoliti spærrede vejen, og menneskemængden, hvoraf flere havde medbragt portrætter af deres kære, satte sig i stedet midt på gaden, hvor flere græd og råbte i vrede.
- Lyt til os, præsident Park. Bare giv os 10 sekunder, sagde et af familiemedlemmerne.
- Hvorfor blokerer du vejen? Præsident Park, hør vores stemmer, sagde en anden i gruppen.
Park Geun-hyes regering har mødt voldsom kritik for håndteringen af færgekatastrofen, og mange pårørende mener, at en hurtigere reaktion kunne have reddet mange liv.
Færgen Sewol, der var overlæsset og sejlede for hurtigt i en vending, kæntrede og sank omkring 20 kilometer ud for den sydvestlige kyst på sin rute fra Incheon til den sydlige ferieø Jeju. Hundredvis af børn og lærere, der var på skoleudflugt, mistede livet.
Der menes at have været 476 mennesker om bord på færgen. 172 personer slap væk i live. Men mange flere kunne have overlevet.
Det er blevet fanget på video, hvordan medlemmer af besætningen og kaptajnen forlod skibet, mens børnene flere gange blev bedt om at blive i deres kahytter, indtil de modtog yderligere instrukser.
Familiemedlemmer har også offentliggjort nye videooptagelser af skoleelever, der griner, mens de uden held forsøger at gå på det lodrette gulv.
Tidligere har videomateriale fra børnenes mobiltelefoner vist, hvordan de legede, mens skibet begyndte at krænge over - og endda lavede sjov med Titanics forlis - mens de havde masser af tid til at forlade skibet.
Kun to af færgens 46 redningsbåde blev anvendt.
Flere personer er blevet anholdt på grund af tragedien. Heriblandt den 69-årige kaptajn. Myndighederne ønsker også at anholde ejerne af Chonghaejin Marine - færgens operatør.
