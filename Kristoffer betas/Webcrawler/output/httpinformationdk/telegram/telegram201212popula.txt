Populær festugechef får rekordkontrakt
Ni år i træk kommer Jens Folmer Jepsen til at stå i spidsen for Aarhus Festuge, efter kontrakten er forlænget.


 Direktøren for Aarhus Festuge, Jens Folmer Jepsen, har gjort sit job så godt, at festugens bestyrelse forlænger hans kontrakt som leder af Danmarks største kulturfestival med over 1000 arrangementer på over 100 scener.
Dermed skal han stå i spidsen for yderligere to festuger frem til og med 2015, når hans aftale ellers udløber næste år, skriver Aarhus Stiftstidende.
Jens Folmer Jepsen bliver dermed den længst siddende chef for festugen nogensinde med ni år i træk i direktørstolen.
Han fik stor ros for den seneste festuge: Nul ballade og ingen udpumpningtruede børn i bybilledet, masser af gratis glæder i gaderne, magic moments for de kulturelt interesserede samt penge i kassen.
Aarhus' borgmester, Jakob Bundsgaard (S), der også er formand for festugens bestyrelse, kalder det Folmers bedste festuge nogensinde og med flest folk i gaderne. Samtidig er der anerkendelse for at løse festugens evige gordiske knude med den rigtige balance mellem folkefest og finkultur.
- Det var ikke kun fadøl, og det var ikke kun finkultur. Der var begge dele i meget fin balance, og vi tror, der er flere gode festuger i ham, siger borgmesteren til avisen.
Den forlængede festugeboss kalder det et drømmejob.
- Og inden for det seneste år har jeg med glæde konstateret, at det er lykkedes at slå hul i de gamle modsætninger mellem politikere, erhvervsliv og kunstnere. Nu sætter de sig samme og diskuterer, hvordan man kan afvikle tingene, siger han.
Festugen har siden 1965 været afholdt hvert år i første uge i september med et budget i øjeblikket på omkring 20 millioner kroner. Heraf kommer en tredjedel fra Aarhus Kommune, en tredjedel fra sponsorer og en tredjedel fra fonde og billetindtægter.
