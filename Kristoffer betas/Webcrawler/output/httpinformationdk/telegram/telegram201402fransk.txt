Fransk komiker får indrejseforbud i Storbritannien
Komikeren Dieudonne M'Bala M'Bala svarer igen ved at give dronning Elizabeth armen - den såkaldte quenelle.


 De britiske myndigheder nægter en kontroversiel fransk komiker, der beskyldes for antisemitisme, adgang til Storbritannien.
Han svarer igen med den famøse "quenelle" - en særlig hilsen med strakt arm - til den britiske dronning.
- Vi kan bekræfte, at hr. Dieudonne er underkastet et indrejseforbud, siger en talskvinde for det britiske indenrigsministerium.
Det sker af hensyn til den offentlige orden og af sikkerhedsgrunde, forklarer hun.
Den 46-årige Dieudonne M'Bala M'Bala er flere gange blevet dømt i sit hjemland for "hadefulde ytringer".
I en række franske byer har de lokale myndigheder forbudt hans show.
Dieudonne er især blevet kendt for sin hilsen, der kendes som "quenelle" - en strakt nedadbøjet højrearm, mens venstre hånd griber den modsatte skulder.
Kritikerne siger, den er inspireret af nazisterne.
Det var også den, han brugte, da han tirsdag aften optrådte i Nyon i Schweiz. Her langede han ud efter dem, der har forsøgt at bremse ham.
Han nævnte den britiske dronning Elizabeth som en af dem og lavede sin "quenelle", skriver nyhedsbureauet AFP.
Dieudonne afviser, at han skulle være antisemit. Han ville under sin rejse til Storbritannien have mødtes med den franske fodboldspiller Nicolas Anelka, der er angriber i fodboldklubben West Bromwich Albion.
Anelka har brugt "quenelle" efter en scoring i december, og det har bragt ham på kant med det britiske fodboldforbund, der overvejer, om det skal have disciplinære følger.
Han har sagt, at han brugte denne hilsen efter sin scoring som en hyldest til Dieudonne.
