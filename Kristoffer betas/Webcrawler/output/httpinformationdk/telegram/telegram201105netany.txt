Netanyahu siger blankt nej til Obama
Netanyahu afviser Obamas accept af, at fred med palæstinenserne kan bygge på 1967-grænserne.


 Israels premierminister, Benjamin Netanyahu, har over for USA's præsident, Barack Obama, gjort det klart, at han ikke kan acceptere en fredsaftale mellem Israel og palæstinenserne, der gør Israel "forsvarsløs".
Dermed afviser han Obamas accept af palæstinensernes mangeårige krav om en palæstinensisk stat inden for 1967-grænserne. Palæstinenserne ønsker, at en fremtidig palæstinensisk stat skal have de grænser, der eksisterede før krigen i 1967. Det var dengang, Israel erobrede Vestbredden, Gaza og Østjerusalem.
Netanyahus udtalelser om, at 1967-grænserne vil gøre Israel "forsvarsløs", understreger, at forholdet mellem USA og Israel i dag er dårligere end i mange år.
- Fred bygget på illusioner vil før eller siden lide skibbrud på den mellemøstlige virkeligheds klippegrund, sagde en alvorlig Netanyahu til Obama i Det Ovale Værelse i Det Hvide Hus.
Netanyahu tilføjede over for den amerikanske præsident, at Israel er villig til at gå på kompromis for fredens skyld, men han afviste blankt idéen om 1967-grænserne.
I en større politisk tale torsdag forsøgte Obama ellers at sparke fredsforhandlingerne i gang ved at acceptere det palæstinensiske krav.
Krisen i det israelsk-amerikanske forhold fik håbet om en genoptagelse af fredsforhandlinger til at svinde endnu mere. Forhandlingerne brød sammen i fjor, da palæstinenserne udvandrede i protest med nye israelske bosættelser på Vestbredden.
