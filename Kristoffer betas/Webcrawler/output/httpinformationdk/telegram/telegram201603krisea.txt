Efter kriseår melder ansatte om trist stemning i Skat
Der er ikke udsigt til, at Skat kommer ud af krisen lige med det første, mener Dansk told- og Skatteforbund.


 Inddrivelsen er sat i bero, restancerne vil fortsætte med at stige, og samtidig rumsterer en sag om formodet svindel med udbytteskat for mere end ni milliarder kroner. Problemer er der nok af i Skat, fremgår det af organisationens årsrapport.
Og ifølge Dansk Told- og Skatteforbund, der organiserer de ansatte i Skat, er der ikke udsigt til, at Skat kommer ud af krisen lige foreløbig.
- Det tror vi ikke på. En væsentlig forudsætning for, at vi skulle komme ud af krisen, skulle være en ressourcetilførsel af helt andre dimensioner, end der lægges op til, siger formand Jørn Rise.
Skatteminister Karsten Lauritzen (V) har fremlagt en plan kaldet "Skat ud af krisen", der skal rette op på problemerne, men Jørn Rise tvivler på, at det er tilstrækkeligt. Han beretter om triste medarbejdere i en organisation i knæ, hvor det faglige ikke er i fokus.
- Der er en trist stemning. Det er en organisation i krise, det er der ikke nogen som helst tvivl om. Alle vil gerne sige, at nu ser vi fremad, men det er ulig svært at se lyset for enden af tunnelen, siger Jørn Rise.
Af Skats årsrapport fremgår det, at Skat ikke nåede de hovedmål, der er fastsat i forbindelse med finansloven.
- Det er selvfølgelig ikke tilfredsstillende, skriver Skat selv.
Målene siger, at Skat skal fastholde skattegabet, nedbringe restancerne og øge kundetilfredsheden. Men det er altså ikke lykkedes.
Skattegabet - forskellen mellem de potentielle skatteindtægter og det, der faktisk kradses ind - landede på 2,7 procent. Dermed er målet om 2 procent ikke nået. Tværtimod er der sket en stigning fra 1,73 procent i 2014.
Det fremgår i øvrigt også af årsrapporten, at Skat havde, hvad der svarer til 6066,7 fuldtidsansatte (såkaldte årsværk) i 2015. I 2014 var det 6194,9 og i 2013 6829,3 - altså et fald på næsten 800 årsværk i perioden.
