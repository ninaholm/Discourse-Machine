FN klar til at gå efter Hariris mordere
FN's særlige tribunal for Libanon kræver fire personer anholdt i sag om mord på tidligere regeringschef.


 En FN-støttet undersøgelseskommission, der har efterforsket drabet på Libanons eks-premierminister Rafiq Hariri, har i en længe ventet rapport rejst anklager og udstedt anholdelsesordrer mod personer med forbindelse til drabet.
Anklagerne og anholdelsesordrerne er blevet sendt til Libanons statsadvokat, Saeed Mirza, som siger, at han har modtaget fire anholdelsesordrer fra FN's særlige Tribunal for Libanon.
Mindst to af de fire libanesere, der nævnes i anklagerne, er medlemmer af den magtfulde Hizbollah-bevægelse i Libanon, skriver libanesiske medier.
Både Hizbollah og den syriske efterretningstjeneste har fra begyndelsen været under mistanke for at stå bag mordet.
Hizbollah, der er opført på USA's terrorliste, nægter, at den var involveret i drabet på Hariri og kalder den særlige undersøgelsesdomstol for Israels og USA's "redskab".
Hariris søn, Saad, hilser sigtelserne velkommen og beskriver det som "et historisk øjeblik".
Rafiq Hariri og flere i hans følge blev dræbt i Beiruts centrum den 14. februar 2005, da hans bil blev smadret af en meget kraftig bombe.
Bomben kostede i alt 22 mennesker livet.
International fordømmelse af drabet på Hariri udløste en opstand og en protestbølge, som sammen med internationalt pres tvang Syrien til at trække dets styrker ud af Libanon efter 29 år.
Hizbollah, som både er en politisk bevægelse og en partisanhær, indgår i premierminister Najob Mikatis regering. Bevægelsen ønsker, at Libanon skal afslutte ethvert samarbejde med FN-kommissionen.
Hizbollah har samme islamistiske ideologi som præstestyret i det shiamuslimske Iran, og både Iran og Syrien yder stor moralsk, militær og politisk støtte til Hizbollah.
Premierminister Najib Mikati ventes at fremsætte en erklæring om situationen senere torsdag. Iagttagere vurderer, at hans regering vil beslutte ikke at samarbejde med undersøgelsestribunalet af hensyn til stabiliteten i Beirut.
