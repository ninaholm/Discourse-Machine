Enigt naturklagenævn freder Madsebakke



 Der kommer ingen nye sommerhuse i området ved Madsebakke på Bornholm. Til gengæld kan bornholmerne og turister på øen fortsat glæde sig over helleristningerne og de kulturhistoriske værdier i området, der ligger ved Hammersholm. Tirsdag valgte Naturklagenævnet nemlig at frede Madsebakke, oplyser Danmarks Naturfredningsforening.
 Det var netop Naturfredningsforeningen, der indledte fredningssagen i 2005, men sagen blev i første omgang afvist af Fredningsnævnet for Bornholm. Det bornholmske nævn fandt fredningen for dyr, da den eksisterende lokalplan fra 1988 havde givet ejerne af jorden lov til at bygge sommerhuse på grunden. Det har fået ejerne til at true med en erstatningssag på et tocifret millionbeløb i tilfælde af en fredning.
 Naturklagenævnet fandt imidlertid, at helleristningerne er så vigtige, at man vil betale for, at de kan bevares. Ejerne må nu formentlig indstille sig på at få en mindre kompensation, når Naturklagenævnet har færdiggjort sine erstatningsberegninger.
