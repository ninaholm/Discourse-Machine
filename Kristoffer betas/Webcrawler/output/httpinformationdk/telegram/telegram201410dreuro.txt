DR: Eurovision var tæt på aflysning
Ombygningen af B&W-hallerne i forbindelse med Eurovision forløb langt fra efter tidsplanen, mener DR.


 Omkring en måned før Eurovision løb af stablen i København den 10. maj, var der en reel risiko for, at arrangementet slet ikke ville blive afholdt. Tidsplanen for ombygningen af B&W-hallerne forløb på ingen måde som planlagt.
Det bekræfter DR's Eurovision-chef, Pernille Gaardbo, efter at Wonderful Copenhagen tirsdag har offentliggjort referater fra møder mellem parterne bag Eurovision.
I et referat fra et møde den 7. april - omkring en måned før afholdelsen af sangkonkurrencen - blev der udtrykt bekymring for, om de fysiske rammer for Eurovision overhovedet kunne nå at blive klar til tiden.
Og situationen var yderst kritisk, mener DR.
- På daværende tidspunkt (omkring mødet 7. april red.) var tidsplanerne overskredet. Vi stod over for at skulle modtage tusindvis af gæster i B&W-hallerne, som var i kritisk stand på det tidspunkt, siger Pernille Gaardbo.
- Vi stod ude i hallerne og kunne blandt andet konstatere, at det regnede ind på det tekniske udstyr, og der var derudover en række forhold, som ikke tilnærmelsesvis var, som de skulle være, siger hun.
Ombygningen af B&W-hallerne på Refshaleøen i København endte med at blive markant dyrere, end der på forhånd var regnet med.
Der var i første gang regnet med, at ombygningen skulle koste 18,4 millioner kroner. Det endte med at koste omkring 91,3 millioner kroner.
Det har efterfølgende været et springende punkt, hvor Wonderful Copenhagen blandt andet har fremført, at DR's ambitioner for ombygningen steg undervejs i forløbet, hvilket DR flere gange har afvist skulle være tilfældet.
- I takt med at projektet skred frem, stod det klart, at det showkoncept, DR realiserede, havde en karakter, der indebar, at B&W-Hallerne skulle omdannes til noget, der havde karakter af en koncertsal, der kunne danne ramme om et show på et meget højt ambitionsniveau, hedder det blandt andet i redegørelsen fra Wonderful Copenhagen.
 DR's Eurovision-chef, Pernille Gaardbo, afviser også tirsdag, at DR's ambitionsniveau skulle have ændret sig undervejs i forløbet.
