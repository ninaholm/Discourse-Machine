Palæstinensere udelukkes i to dage fra det gamle Jerusalem
Uro får israelsk politi til i to dage at udelukke palæstinensere det gamle Jeusalem og dermed al-Aqsa-moskeen


 Palæstinensere vil i to dage være forment adgang til den gamle bydel i Jerusalem.
Det oplyser israelsk politi ifølge nyhedsbureauet AFP.
Det sker efter en urolig weekend i den historiske by, hvor en palæstinenser lørdag dræbte to israelske mænd og sårede en kvinde og et spædbarn. Manden var bevæbnet med kniv og pistol.
Der har de seneste uger været flere sammenstød mellem palæstinensere og israelsk politi ved al-Aqsa-moskeen i den gamle bydel.
Nogle palæstinensere føler sig truet af, at et stigende antal jøder ønsker at bruge den hellige plads Haram al-Sharif - blandt jøder kendt som Tempelbjerget - til at bede.
