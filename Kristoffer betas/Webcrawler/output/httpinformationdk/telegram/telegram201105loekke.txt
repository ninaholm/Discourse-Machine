Løkke åbner for lukkede skoletest
Socialdemokraterne stritter imod, at testresultater fra skoleklasser vises frem. Regeringen kommer dem i møde.


 Planerne om at lade alle kunne læse resultaterne af de nationale test i folkeskolen er på vej ned i regeringens skuffer igen.
De igangværende politiske forhandlinger om et forlig om folkeskolen kan dermed føre til, at det alligevel ikke bliver muligt at sammenligne de enkelte skolers resultater.
Statsminister Lars Løkke Rasmussen (V) tydeliggør nu udtalelser fra undervisningsminister Troels Lund Poulsen (V).
Undervisningsministeren har tidligere meldt sig klar til at "diskutere", om skolernes testresultater skulle være til skue for alle. Socialdemokraterne er meget imod, at resultaterne vises frem for alle.
Statsministeren er endnu mere direkte, når han refererer, hvad undervisningsministeren har sagt:
- Undervisningsministeren siger, i kompromiset og folkestyrets ånd, at det er vi parate til at renoncerer på, hvis vi så kan få den aftale, siger Lars Løkke.
- Vi kan se, at nogen har en ideologisk blokering i forhold til tanken om at offentliggøre de her resultater. Det tager vi ad notam, siger statsministeren på sit pressemøde.
Samtidig fastholder han, at regeringen fortsat ønsker størst mulig åbenhed.
I de nationale test skal skolerne hvert år teste bestemte klassetrin i bestemte fag.
Den planlagte offentliggørelse af testresultaterne møder modstand fra både Danmarks Lærerforening og organisationen for skolebestyrelser Skole og Forældre.
