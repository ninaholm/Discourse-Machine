Ben Carson udtrykker officielt sin støtte til Trump
Den tidligere præsidentkandidat bekræfter sin støtte til Donald Trump forud for en række primærvalg tirsdag.


 Republikanernes frontløber i den amerikanske primærvalgkamp, Donald Trump, har fredag fået støtte fra endnu en prominent personlighed.
Således udtrykker den tidligere republikanske præsidentkandidat i denne primærvalgkamp Ben Carson sin støtte til Trump.
Den pensionerede neurokirurg beskriver sin tidligere rival som "en meget intelligent mand".
- Der er to forskellige Donald Trumps. Der er den, du ser på scenen, og der er den, der er meget intellektuel, som man kan have en rigtig god samtale med, siger Carson ifølge nyhedsbureauet AFP.
Allerede ved torsdagens tv-debat mellem de fire tilbageværende kandidater fra Republikanerne, bekræftede Trump nyheden, som Washington Post få timer forinden havde skrevet.
Her sagde Donald Trump, at han tidligere torsdag havde mødtes med Carson, "der i øvrigt vil udtrykke sin støtte til mig i morgen tidlig" (fredag, red.).
Og ganske rigtigt annoncerede Carson nyheden sammen med Trump fredag på et fælles pressemøde i Palm Beach i delstaten Florida, hvor der tirsdag i næste uge holdes et primærvalg, der er blevet beskrevet som særdeles vigtigt for den videre valgkamp.
Ben Carson, der betegnes som konservativ, er den anden tidligere republikanske præsidentkandidat i denne primærvalgkamp, der støtter Trump.
Tidligere har New Jerseys guvernør, Chris Christie, også erklæret sin støtte til den kontroversielle milliardær, der indtil videre har samlet flest delegerede hos Republikanerne.
Donald Trump har endnu ikke peget på, hvem han eventuelt vil satse på som vicepræsident, såfremt han skulle rykke ind i Det Hvide Hus næste år.
Mange republikanerne er urolige ved tanken om, at Trump skulle gå hen og vinde den republikanske nominering.
Derfor kan Ben Carsons støtte muligvis berolige partiets mange konservative kræfter, der er i tvivl om, hvorvidt Trump er en af dem.
Donald Trumps nærmeste forfølger i primærvalgkampen, Ted Cruz, fik torsdag opbakning fra den republikanske Utah-senator Mike Lee.
Det er Cruz' første rygklap denne valgkamp fra en partifælle i Senatet, hvor mange republikanere ikke bryder sig synderligt om ham og hans stil.
Ud over Trump og Cruz er Marco Rubio og John Kasich også fortsat med i den republikanske primærvalgkamp.
