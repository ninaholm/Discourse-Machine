Apple indgår iPhone-aftale med kinesisk mobilgigant
Apple vil tage større markedsandele på smartphone-markedet i Kina, hvor den populære iPhone har det svært.


 Apple har søndag indgået en længe ventet flerårig aftale med det statsejede kinesiske mobilselskab China Mobile. Målet er at få Apples iPhone mere ind på markedet i Kina.
Det er endnu uvist, hvad betingelserne er i kontrakten, men ifølge Apple bliver detaljer om pris og tilgængelighed af iPhone 5S og 5C offentliggjort på et senere tidspunkt. De første kunder hos China Mobile kan købe iPhones fra 17. januar 2014.
- Kina er et ekstremt vigtigt marked for Apple, og vores samarbejde med China Mobile giver os en mulighed for at levere iPhones til kunderne i verdens største mobilnetværk, lyder det fra Apples topchef, Tim Cook.
China Mobile har omkring 760 millioner mobilkunder.
Aftalen mellem de to mobilgiganter har været flere år undervejs. Apples forhandlere har været på talrige besøg i China Mobiles hovedkvarter i Beijing, men forhandlingerne har været besværliggjort af uenighed om fordelingen af indtægterne, lyder det.
China Mobile er det eneste kinesiske mobilselskab, der indtil nu ikke har kunnet tilbyde sine kunder iPhones, da smartphonen ikke har fungeret med selskabets trådløse 3G-teknologi.
Men det er nu ved at blive udskiftet med et 4G-net, som virker sammen med de nyeste iPhones.
Selvom iPhone dominerer markedet i USA og sælger stort i Europa, så har det amerikanske firma kæmpet med at få succes i Kina.
Her dominerer i stedet smartphones, der bruger Google's Android-system - primært på grund af prisen, skriver New York Times.
I årets tredje kvartal havde iPhone en markedsandel i Kina på seks procent, skriver erhvervsmediet ZDNet.com. Samsung havde en markedsandel på 21 procent.
Apple ligger nummer fem på listen over de mest dominerende smartphone-firmaer i Kina. Samsung, Huawei, Lenovo og Yulong sælger flere mobiler ifølge New York Times.
