Ungdomsuddannelser raser over besparelser



 De fire former for ungdomsuddannelser står sammen om en hård kritik af regeringens finanslovforslag, hvor de alle bliver nødt til at spare voldsomt på undervisningen. Social- og sundhedsuddannelserne (Sosu) skal spare omtrent 5000 kroner per elev i 2010 og rammes dermed hårdest. 
 - Det er en rimelig massiv besparelse, som vi må finde muligheder for at gøre så lempelig som muligt. Men man kan ikke leve i illusionen om, at det ikke kommer til at kunne mærkes, for det gør det, siger Sosu-Lederforeningens formand, Inger Margrethe Jensen.
 Besparelserne på ungdomsuddannelserne i finanslovudspillet er baseret på en rapport, som konsulentfirmaet Deloitte har udarbejdet for Undervisningsministeriet. Den anbefaler, at ungdomsuddannelserne effektiviserer administrationen. Men uddannelserne fortæller samstemmigt, at mulighederne for besparelser på det administrative område er undersøgt og ikke kan lade sig gøre.
 - Man har valgt at fastholde, at rapportens konklusioner er valide, hvad vi hele tiden har betvivlet, og som vi mener, vi har modbevist, lyder kritikken fra Sosu-formanden.
 Konsulent i Danske Erhvervsskolers lederforening Flemming Jørgensen bakker hende op.
 - Det lyder jo meget pænt at sige, at man skærer i administrationsomkostningerne, og at man ikke rører ved undervisningstilskuddet. Det kan ikke lade sig gøre, og så bliver man nødt til at spare på undervisningen, siger han.
 - Det slemme er, at nogle af de nødvendige valgfag for at læse videre på universitetet forsvinder fra nogle af skolerne. Det betyder, at mange af eleverne bliver nødt til at supplere for at komme ind på universitet, og det er jo ikke meningen, siger formanden for Gymnasieskolernes Rektorforening, Peter Kuhlman. 
 Erhversskolerne skal spare cirka 1700 kroner per elev. De danske gymnasieskoler skal spare 1020 kroner per elev næste år, og VUC (voksenuddannelsescentrene) ligger på rundt regnet samme niveau.

