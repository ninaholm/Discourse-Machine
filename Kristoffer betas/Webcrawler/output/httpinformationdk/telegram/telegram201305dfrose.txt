DF roser forsvaret for åbenhed om Irak-video.
Det er godt, at forsvaret viser åbenhed om Irakfilm, siger Dansk Folkepartis forsvarsordfører Marie Krarup.


 Forsvaret fortjener ros for sin åbenhed om filmen, som danske soldater filmede under Operation Green Desert under Irak-krigen i 2004.
Det siger Dansk Folkepartis forsvarsordfører Marie Krarup, før forsvarsminister Nick Hækkerup (S) torsdag eftermiddag drøfter den redegørelse, som forsvarschef Peter Bartram har afleveret.
Forsvaret afviste længe, at danske soldater havde filmet irakiske soldaters mishandling af fanger, men en video, der blev offentliggjort sidste år, viste danske soldater med videoudstyr.
Filmen viser også, at irakiske soldater angiveligt mishandler irakere, som filmes af danske soldater. Torsdag har forsvarschef Peter Bartram slået fast, at det med stor sandsynlighed var danske soldater, der filmede.
- Åbenheden er fin. Det vil være fornuftigt at belyse dét, der bliver filmet, for at finde ud af, hvad danske soldaters forpligtelser er i sådan en situation. Det er ikke sikkert, at det er så soleklart og superenkelt, at man bare kan stoppe den slags, siger Marie Krarup.
- Det er ikke sikkert, at volden ville stoppe, hvis danske soldater trådte ind i konflikten. Så kunne der måske opstå andre konflikter, hvor nogle ville vende sig mod danskere.
- At stå på stedet gør, at man måske vurderer tingene på en anden måde, siger Marie Krarup.
Hun efterlyser retningslinjer for danske soldaters opgaver på internationale missioner. Skal de opdrage lokalbefolkningen til at følge danske normer, så de ikke slår og sparker hinanden? Eller skal de koncentrere sig om deres krigsopgave, vil hun vide.
Spørgsmål: Hvad anbefaler du?
- Jeg er ikke sikker på, at der er nogle klare regler om dette. Det tror jeg ikke. Det kommer helt an på den enkelte situation, hvad man kan og ikke kan. Selvfølgelig skal man stoppe mishandling, hvis det er muligt, siger Marie Krarup.
- Hvis dét, at man stopper mishandling, fremkalder et modangreb, så skal man ikke gøre det. Man er nødt til at bruge sin fornuft, siger hun.
