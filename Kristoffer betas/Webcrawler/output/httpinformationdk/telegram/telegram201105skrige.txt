Skrigende måger angriber bydanskere
Der kommer flere sammenstød mellem måger og mennesker i Danmark. Fuglene flytter nemlig til byen i stor stil.


 Flere og flere måger vinker adjø til kyststrækningerne og flytter ind i danske byer, hvor de slår sig ned på flade tage, bygger rede og lægger æg.
Men mågernes larmende skrig plager danskerne, som hellere vil skyde fuglene end byde dem hjerteligt velkomne, skriver Dansk Ornitologisk Forening.
Naturstyrelsen bekræfter, at ynglende stormmåger og sølvmåger stadigt oftere kommer i konflikt med mennesker.
- Tendensen til flere bymåger er stigende, mens tolerancen over for fuglene helt klart er faldende, siger Hans Henrik Erhardi, som er Naturstyrelsens vildtkonsulent i Vestsjælland.
I stedet for øer og holme ved de danske strande foretrækker mange fugle nu i stedet toppen af boliger, institutioner og industribygninger, lyder det. Her er de i større sikkerhed end i den kystnatur, hvor de hører hjemme.
Men mågerne bliver ofte aggressive i ynglesæsonen og styrtdykker efter mennesker. Det er især generende, hvis rederne ligger ved en børnehave eller på et sygehus, fastslår vildtkonsulenten.
- Jeg har et eksempel, hvor der var børn, som ikke turde gå ud på legepladsen, fordi de store måger dykkede efter dem, når de ville forsvare deres unger, fortæller Hans Henrik Erhardi.
I det hele tager skaber bymågerne tilsyneladende mere og mere ballade i Danmark.
- Jeg vil tro, at vi på landsplan dette forår har fået flere end 100 henvendelser fra borgere, som beder os om lov til at regulere de store måger, der er ved at bygge rede og lægge æg på flade tage, fortæller Hans Henrik Erhardi.
Han vil nu skaffe sig et nationalt overblik over problemets omfang, men understreger, at sure danskere først og fremmeste skal bruge skræmmeforanstaltninger eller afskærmninger i stedet for at gribe til voldsommere midler.
- Vi forlanger altid, at borgere, kommuner, virksomheder eller institutioner, som beder om lov til at skyde måger, forinden har gjort en indsats for at forebygge, at fuglene yngler på bygningerne, siger han.
