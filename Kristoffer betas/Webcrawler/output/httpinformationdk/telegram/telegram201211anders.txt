Anders Fogh lykønsker Obama
Anders Fogh Rasmussen siger på Natos vegne et varmt tillykke til Obama med genvalget.


 Natos generalsekretær, Anders Fogh Rasmussen, sender lykønskninger fra Bruxelles til Chicago til Barack Obama, der er genvalgt til præsident i USA.
- Jeg sender mine varme lykønskninger til præsident Obama, siger forsvarsalliancens danske generalsekretær i en pressemeddelelse.
Anders Fogh Rasmussen henleder samtidig opmærksomheden på de stærke bånd, der er mellem Europa og Nordamerika.
Bånd, der er baseret på de fælles værdier, som lå til grund for oprettelsen af Nato for over 60 år siden.
- Præsident Obama har demonstreret enestående ledelse, når det gælder opretholdelsen af disse vitale bånd, siger Fogh Rasmussen.
- Jeg ser frem til at fortsætte vort tætte samarbejde for at sikre, at Nato forbliver effektiv i en hurtigt-skiftende verden mod nye trusler, nye muligheder og et stadig større netværk af partnere over hele verden, tilføjer han.
