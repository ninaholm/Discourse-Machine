Uklart om Tyrkiet har betalt løsesum for gidsler
Blandt de befriede gidsler fra militante i Irak er Tyrkiets generalkonsul i Mosul, diplomatbørn og soldater.


 Omstændighederne omkring frigivelsen af 49 tyrkiske gidsler efter mere end tre måneders fangenskab hos militante medlemmer af jihadistgruppen Islamisk Stat (IS) står lørdag eftermiddag fortsat ikke klart.
Tidligere lørdag understregede både tv-kanalen NTV og avisen Hürriyet uden at opgive kilden til oplysningerne, at Tyrkiet ikke havde betalt løsepenge for at få gidslerne løsladt, ligesom der heller ikke var udvekslet fanger.
- Tidligt i morges blev vores statsborgere overdraget til os, og vi førte dem tilbage til vores land. Klokken 05 i morgen var de tilbage, siger Davutoglu til journalister under et officielt besøg i Aserbajdsjan.
Der var ingen sammenstød med jihadisterne i forbindelse med aktionen for at befri gidslerne, der omfatter diplomater og sikkerhedspersonale, som i juni blev bortført fra det tyrkiske konsulat i den irakiske by Mosul, oplyser NTV.
Premierministeren tilføjer, at alle efter omstændighederne havde det godt.
Hellige krigere fra den islamistiske organisation bortførte 49 tyrkere, heriblandt den tyrkiske generalkonsul og hans familie, to børn og specialstyrker fra det tyrkiske konsulat i byen Mosul 11. juni samtidig med, at de erobrede store landområder i det nordlige Irak.
Tyrkiets præsident, Recep Tayyip Erdogan, siger i en erklæring, at befrielsen fandt sted med hjælp fra landets efterretningstjeneste, MIT.
Regeringen i Ankara har tidligere brugt de 49 gidsler som en forklaring på, hvorfor Tyrkiet ikke har kunnet engagere sig i den internationale kamp mod Islamisk Stat.
Den regeringsvenlige avis Daily Sabah skriver, at selv om gidslerne nu er befriet, så er der fortsat 40.000 tyrkiske statsborgere, der arbejder i Irak.
- Ingen kan garantere for, at de ikke bliver et mål for Islamisk Stat, skriver avisen.
