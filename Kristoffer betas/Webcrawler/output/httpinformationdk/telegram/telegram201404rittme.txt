Ritt: Mette F.'s udtalelser er udramatiske
Når S i meningsmålingerne ligger under 20 procent, så er man nødt til at lytte, siger Ritt Bjerregaard.


 Den tidligere socialdemokratiske toppolitiker, minister, EU-kommissær og overborgmester Ritt Bjerregaard nedtoner de udtalelser, som beskæftigelsesminister Mette Frederiksen (S) er kommet med om krisen hos Socialdemokraterne.
Mens statsminister Helle Thorning-Schmidt (S) kæmper med lave meningsmålinger, rygter om et jobskifte til EU og udsigten til buhråb 1. maj, opfordrer Mette Frederiksen i et interview med Børsen sine partifæller til at kigge indad for at forstå S-krisen.
Det er af kommentatorer blevet udlagt som en inddirekte kritik af S-toppen med Helle Thorning-Schmidt i spidsen fra partiets kronprinsesse. Ritt Bjerregaard mener dog ikke, at interviewet bør vække stor opsigt:
- Når man læser interviewet, så synes jeg, det er et meget fredeligt interview, der handler om Mette Frederiksens eget ansvarsområde, nemlig beskæftigelses-politikken.
- Og når Socialdemokraterne ligger med meningsmålinger på under 20 procent og med konstant kritik fra baglandet i medierne, så er man naturligvis nødt til at sige, at man må lytte noget bedre end hidtil, siger Ritt Bjerregaard og tilføjer:
- Det mener jeg burde være udramatisk, men det er det selvfølgelig ikke, fordi der så kommer til at køre en snak om arvefølgekrigen, sådan som vi kender det tidligere i partiets historie.
Spørgsmål: Men burde hun ikke kunne regne ud, hvad hun sætter i gang?
- Det ville jo betyde, at hun slet ikke kan sige noget, og det vil jo være besynderligt med det tunge område, hun står i spidsen for. Og jeg mener, at det er udramatisk det, hun siger.
- Når man er under 20 procent, så bliver man nødt til at lytte noget mere, for man skal have de tal op, siger Ritt Bjerregaard.
