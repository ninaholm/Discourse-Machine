Dansk kvinde på politimission dræbt ved angreb i Kabul
Den dræbte var udsendt medarbejder ved EU's politimission i den afghanske hovedstad.


 En dansk statsborger er blandt de dræbte ved fredagens bombeangreb i Afghanistans hovedstad, Kabul. Det oplyser Udenrigsministeriets Borgerservice til Ritzau.
Ifølge Ritzaus oplysninger er den dræbte en kvinde, som blev 34 år. Hun kom til Afghanistan for at arbejde for EU's politimission i begyndelsen af januar, men har tidligere arbejdet for FN i landet.
Hun befandt sig i Kabul og arbejdede blandt andet med strategisk planlægning og analyse for politimissionen. Hun var ikke blandt Rigspolitiets udsendte.
De pårørende er underrettet, oplyser Borgerservice.
Den Fælles Udenrigstjeneste i Bruxelles vil endnu ikke udtale sig om de dræbtes identitet.
- Vi er ved at undersøge sagen, men kan endnu ikke oplyse identiteten på den dræbte, sagde pressetalsmand Maja Kocijancic til Ritzau.
21 personer blev ifølge nyhedsbureauet AFP dræbt - 13 af dem udlændinge - da Taliban-oprørere angreb den libanesiske restaurant Taverna du Liban. Et spisested, der ifølge de internationale nyhedsbureauer er populært blandt udlændinge.
Derudover er mindst fem såret, oplyser politiet til AFP.
Restauranten ligger i en af Kabuls velhaverkvarterer og i nærheden af blandt andet den danske ambassade i byen.
Angrebet fandt sted ved 19:30-tiden. En oprører sprængte sig selv i luften uden for den tungt bevogtede restaurant, og derefter lykkedes det to bevæbnede mænd at trænge ind i lokalet, hvor de åbnede ild mod både personale og gæster.
Blandt de mange omkomne er Den Internationale Valutafonds repræsentant i Afghanistan samt fire FN-medarbejdere. Også restaurantens ejer blev slået ihjel i et forsøg på at afværge angrebet.
De tre Taliban-oprørere blev alle dræbt under aktionen.
Adskillige politifolk fra EU-landene har siden 2007 været udsendt til Afghanistan under EUPOL-missionen, der støtter og oplærer det afghanske politi. Der er omkring 400 udsendte medarbejdere fra 23 EU-lande.
