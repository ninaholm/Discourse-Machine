Topmøde i weekenden: Obama vil stoppe hackere fra Kina
USA's præsident skal fredag og lørdag diskutere computerspionage med sin kinesiske kollega i Californien.


 Når den amerikanske præsident, Barack Obama, tager imod Kinas nye leder, Xi Jinping, i weekenden, vil it-spionage og hackerangreb stå højt på dagsordenen.
Obama vil på fredagens og lørdagens topmøde på et luksusresort i Palm Springs fortælle Xi Jinping, at han må gøre noget ved it-kriminaliteten.
Pentagon beskyldte for nylig kinesiske hackere for at have fået adgang til amerikanske våbeninformationer. En anklage, som Kinas udenrigsministerium afviser.
- Vi mener, at alle nationer må overholde internationale normer og bekræfte klare regler vedrørende cyberkriminalitet, lyder det fra en amerikansk embedsmand.
- Det betyder, at man gør noget ved handlinger, der stammer fra ens territorium. Hvis der er cybertrusler fra et andet land, som udgør en risiko for amerikanske virksomheder, fremhæver vi det. Det vil vi også gøre i forhold til Kina, tilføjer embedsmanden.
Topmødet er det første mellem de to præsidenter, siden Xi Jinping overtog posten i marts.
Den kinesiske leder har dog også tænkt sig at gå offensivt til Obama, når det kommer til spørgsmålet om it-sikkerhed. Det antyder Kinas ambassadør i USA.
- En stort antal kinesiske computere, kinesiske virksomheder og kinesiske myndigheder er også blevet angrebet af hackere, siger Cui Tiankai.
- Hvis det lykkes os at spore disse angreb, kan det være, at få af dem eller måske de fleste stammer fra USA. Men vi er endnu ikke i en position til at komme med sådan en konklusion, tilføjer ambassadøren.
I weekenden langede USA's forsvarsminister, Chuck Hagel, direkte ud efter Kina, som han beskyldte for spionage.
- USA udtrykker bekymring over den voksende trussel fra cyberangreb, hvoraf nogle af disse synes at være knyttet til den kinesiske regering og landets militær, sagde Chuck Hagel på en cyberkonference i Singapore.
