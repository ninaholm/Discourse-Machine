Recession står for døren i industrilande



 Alle større økonomier i verden er i krise og risikerer recession i 2009. Det skriver OECD, Organisationen for Økonomisk Samarbejde og Udvikling, i dag.
 Værst ser det umiddelbart ud for USA, men også Japan og eurolande står over for svære økonomiske tider, og flere lande risikerer negativ vækst.
 Nedgangen i USA's bruttonationalprodukt, BNP, ventes at blive cirka 0,9 procent næste år mod en vækst på 1,4 procent i år.
 Også Japan er på vej mod recession. OECD spår, at Japans BNP i 2009 falder med 0,1 procent, mens eurolande spås en nedgang i BNP på 0,5 procent.
 De økonomiske eksperter i OECD advarede dog om, at der hersker stor usikkerhed om udviklingen i verdensøkonomien, og hvordan de enkelte lande udvikler sig.
 Økonomerne siger, at inflationen er på vej ned, men at de kun ser ringe tegn på en egentlig deflation.
