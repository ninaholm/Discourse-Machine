SF: Akutpakken er muligvis ikke nok
Klogt at skrue op for beskæftigelsesindsatsen med akutpakken - men det kan vise sig ikke at være nok, siger SF


 332 millioner kroner til de tusindvis af danskere, der risikerer at miste retten til dagpenge til nytår, er positivt, men muligvis ikke nok.
Det er holdningen hos SF, hvor politisk ordfører Jesper Petersen stadig holder fast i, at regeringen kan blive nødt til at pille ved dagpengesystemet for at holde hånden under de berørte danskere.
- Vi må følge effekten af akutpakken tæt, og så må vi se, om der bliver behov for yderligere initiativer. Men som ledighedstallene udvikler sig, så kan jeg da godt blive bekymret for, om det her er nok, siger Jesper Petersen.
Beskæftigelsesminister Mette Frederiksen (S) fik fredag forhandlet en akut aftale på plads med arbejdsgivere, lønmodtagere, kommuner og a-kasser, som skal hjælpe de danskere, der kan miste sine dagpenge ved årsskiftet, fordi dagpengereformen træder i kraft.
Aftalen indebærer blandt andet øget jobrotation og et jobberedskab hos jobcentrene og i a-kasserne.
Og selv om Jesper Petersen glæder sig over akutpakkens linjer og hensigten med den, så er han og SF stadig parate til at se på en halvering af genoptjeningsperioden fra 52 til 26 uger.

- Det bedste er selvfølgelig, at de arbejdsløse får et job. Derfor har regeringen taget initiativer, som gør, at 21.000 flere danskere kommer i arbejde næste år, siger han.
- Men vi udelukker ikke, at der er behov for yderligere løsninger end akutpakken. Eventuelt ændringer i dagpengesystemet.

Hverken beskæftigelsesministeren eller akutpakkens øvrige parter har villet sætte tal på, hvor mange mennesker pakken skal redde - flest muligt, hedder det.
Og det er da heller ikke væsentligt, mener SF's politiske ordfører.
- Jeg synes ikke, det væsentlige er, at der er et tal på et stykke papir. Det væsentlige er, at vi sætter turbo på de muligheder, vi har, i beskæftigelsessystemet, siger Jesper Petersen.
