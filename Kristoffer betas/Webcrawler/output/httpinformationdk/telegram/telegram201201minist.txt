Minister opdagede institut-fusk tilfældigt
Det var et tilfælde, at udviklingsministeren opdagede menneskerets-instituts regnskabsfusk, siger han.


 Det var ved et rent tilfælde, at udviklingsminister Christian Friis Bach opdagede sagen om Institut for Menneskerettigheders mangeårige regnskabsfusk.
Det siger ministeren til Ritzau.
Ministeren gjorde opdagelsen under en gennemgang af i alt 205 sager om mulig svindel med danske bistandskroner, som han i en helt anden sammenhæng havde sat i gang for at kulegrave området.
Og det var altså under denne gennemgang, at ministeren i sidste uge blev opmærksom på, at hans eget ministerium i månedsvis havde kendt til mistanken om urent regnskabstrav i menneskeretsinstituttet.
- Altså, grunden til, at jeg opdager sagen om Institut fra Menneskerettigheder er, fordi vi sidder og gennemgår alle sagerne. Jeg opdager det i den forbindelse, siger Christian Friis Bach.
Han påpeger, at han under alle omstændigheder ville have opdaget sagen på et senere tidspunkt, når den engang var afsluttet.
Spørgsmål: Men det er faktisk tilfældigt, at du opdager sagen?
- Det kan man sige. Det er lidt en tilfældighed, at jeg ... vi opdager det, fordi vi sidder og gennemgår sagerne, og så kræver jeg straks at få den forelagt. Det får jeg dagen efter, og så går vi åbent ud med den sag med det samme, siger han.
- Det er der, hvor huset (ministeriet, red.) måske ikke har haft helt den samme politiske fingerspidsfornemmelse. Eller ikke har haft tilstrækkelig politisk fingerspidsfornemmelse, siger Christian Friis Bach og fortsætter:
- For min vurdering er, at sagen om Institut for Menneskerettigheder har en særlig interesse, og det er derfor, jeg kræver en orientering om den specifikt, siger han.
Spørgsmål: Så du ville godt have fået noget at vide før?
- Der skulle nok have været nogle antenner i huset, der måske havde sagt lidt tidligere, at "den burde ministeren have haft kendskab til", men det er ikke noget forsøg på at skjule noget, siger Christian Friis Bach.
