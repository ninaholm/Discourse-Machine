Store psykiske problemer hos asylbørn



 Snesevis af asylbørn har det så psykisk og socialt svært under deres ophold i Danmark, at kommunerne sidste år 64 gange blev underrettet af asylcentrene.
Alene Dragør Kommune, der er hjemsted for specialcentret Kongelunden havde i 2009 sociale sager, der omhandlede mindst 21 børn, skriver Berlingske Tidende.
Det er børn, der har været udsat for omsorgssvigt i stærkt pressede familier. Børn, der har begået kriminalitet. Og børn, der generelt mistrives. En række af børnene har fået psykologbehandling, har fået støttepersoner tilknyttet eller er indstillet til hospitalsbehandling.
I visse tilfælde bliver børn tvangsfjernet fra deres forældre. Alligevel bliver børnene sendt med forældrene ud af Danmark, hvis familien får afslag på asyl.
Socialkonsulent i Røde Kors, Karen Louise Christiansen, siger til Berlingske Tidende, at sociale sager som med de belastede børn fra Kongelunden, findes på tilsvarende niveau på andre asylcentre.
- Det virker voldsomt, når den ene del af staten siger, at børnene skal fjernes, og den anden del siger, at familien skal udvises samlet, siger Karen Louise Christiansen.
