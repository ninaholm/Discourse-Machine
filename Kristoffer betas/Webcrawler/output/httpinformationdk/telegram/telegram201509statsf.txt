Statsforvaltningen går ind i Holst sag
Region Syddanmark skal nu komme med en udtalelse til Statsforvaltningen om Holst personlige rådgiver.


 Det kommunale tilsyn under Statsforvaltningen går nu ind i sagen om forsvarsminister Carl Holst (V) og hans personlige rådgiver Christian Ingemann Nielsen.
Statsforvaltningen beder Region Syddanmark om en udtalelse til "vurdering af, om der skal rejses en tilsynssag", lyder det i brevet, der er sendt til regionen, og som Ritzau er i besiddelse af.
Af brevet fremgår det, at Region Syddanmark skal redegøre for "de faktuelle forhold omkring den pågældende medarbejders eventuelle bistand til tidligere regionsrådsformand Carl Holst i forbindelse med dennes valgkamp ved folketingsvalget i juni 2015".
Altså skal regionen nu redegøre for, om Christian Ingemann Nielsen har ydet Holst personlig bistand under valgkampen i 2015, sådan som flere medier har skrevet i de seneste dage.
Statsforvaltningen kan enten blive bedt om at tage en sag op eller gøre det af egen drift, og i denne sag er det netop de mange skriverier i pressen, der har fået tilsynet til at gå ind i sagen.
- Der har i forskellige medier de seneste dage været bragt artikler mv., som omhandler spørgsmålet om, hvorvidt en ansat i Region Syddanmark har ydet forskellig bistand til tidligere regionsrådsformand Carl Holst i forbindelse med dennes valgkamp ved folketingsvalget i juni 2015, bliver der skrevet i brevet.
Her står der også, at udtalelsen fra Region Syddanmark skal falde om senest to måneder.
Skulle Statsforvaltningen finde, at loven er brudt, risikerer Carl Holst dog formentligt ikke at møde sanktioner fra Statsforvaltningen, fordi han ikke er ansat i regionen længere.
Der kan være tale om lovbrud, hvis det viser sig, at Carl Holsts nuværende særlige rådgiver, Christian Ingemann, var ansat som Carl Holsts personlige assistent under valgkampen.
Som embedsmand i regionen - og dermed betalt af skatteyderne - måtte Christian Ingemann nemlig ikke hjælpe Carl Holst med at fremme Venstres synspunkter i valgkampen.
Holst har fastholdt, at Christian Ingemann var ansat i et særligt projekt kaldet "Smart Vækst og Velfærd", til trods for at flere medier har bragt dokumenter, hvor Ingemann fremstår som hans personlige assistent.
