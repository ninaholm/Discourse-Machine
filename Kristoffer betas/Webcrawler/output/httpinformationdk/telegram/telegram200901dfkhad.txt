DF og Khader bejler til Wilders



 Både Dansk Folkeparti og løsgængeren Naser Khader mener, at den kontroversielle hollandske politiker og filmmager, Geert Wilders, skal have en invitation til forårets konference om islamisme og ytringsfrihed. Det skriver Jyllands-Posten. 
 - Hvis Dansk Folkeparti ønsker Geert Wilders med, er det fint for mig. Jeg har også tænkt mig at invitere Ayaan Hirsi Ali, og jeg synes ikke, at hun har sagt mange ting, der adskiller sig fra Geert Wilders, siger Naser Khader, som er idémanden bag konferencen. 
 Konferencen forventes af finde sted i april, og Dansk Folkeparti står stejlt på at invitere Wilders. Men det er ikke nødvendigvis "god latin" hos statsministeren. Wilders koranfilm "Fitna", der i en kort overgang åbnede og lukkede med Kurt Westergaards omstridte Muhammedtegning, fik nemlig statsministeren til at tage stærk afstand fra de "nedsættende udtalelser om muslimer".
