Flertallet af lærerne lærer eleverne om homoseksualitet
De unge skal ikke kun lære om sex i skolen. Undervisningen skal ruste dem til mødet med alle slags mennesker.


 Det er godt, at politikerne tager et polisk ansvar for, at unge får en god seksualundervisning og søger for, at undervisningen bliver tidssvarende.
Det siger projektleder Line Roien, Foreningen Sex og Samfund.
- Det er ærgerligt, at det er nødvendigt. Det er grænsende til diskrimination, hvis unge homo- og biseksuelle eller transkønnede ikke får en undervisning, der inkluderer deres perspektiver. Det har de ret til. Så det er godt, at politikerne tager ansvar, siger hun.
Der har været en rasende debat i både fynske og landsdækkende medier, efter socialdemokraten Tim Vermund foreslog obligatorisk seksualundervisning i homoseksualitet i de odenseanske skoler.
Men nu ser det ud til at blive en realitet efter tirsdagens møde i Børn- og Ungeudvalget i Odense.
- Jeg kan konstatere, at der er et flertal for, at det bliver en fast del af seksualundervisningen her i Odense, siger SF's børn- og ungerådmand Brian Dybro til TV2/Fyn.
I Københavns Kommune har man haft denne praksis i årevis.
Ifølge Line Roien inkluderer langt de fleste lærere på landets skoler perspektiver omkring homoseksualitet. Men spørgsmålet er hvordan.
- I mange undervisningsmaterialer finder man homoseksualitet under et afsnit. Udgangspunktet er heteroseksualitet, og så kan man være homoseksuel, og det er ok. Det handler om, hvordan læreren italesætter det, siger hun og fortsætter:
- Homoseksualitet skal integreres i undervisningen på linje med heteroseksualitet og anden seksualitet. Det skal ikke gøres til noget særligt, for det er ikke noget særligt.
Derudover skal seksualundervisningen være med til at ruste de unge til at forholde sig til alle slags mennesker - uanset deres seksualitet, mener Line Roien.
