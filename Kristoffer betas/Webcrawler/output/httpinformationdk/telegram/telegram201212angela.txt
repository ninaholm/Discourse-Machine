Angela Merkel er genvalgt som leder af CDU
Med knap 98 procent af de delegeredes stemmer er forbundskansler Angela Merkel blevet genvalgt på CDU-kongres.


 Tysklands forbundskansler, Angela Merkel, er tirsdag på førstedagen af en to-dages partikongres blevet genvalgt som leder af sit konservative kristendemokratiske parti, CDU, med næsten 98 procent af de delegeredes stemmer.
Det skriver nyhedsbureauet AFP.
Det er Merkels bedste resultat, siden hun overtog posten som CDU's formand i 2000.
903 stemte på partikongressen i Hannover for et genvalg af den 58-årige partileder, der har været forbundskansler siden 2005, mens 19 stemte imod og ni undlod at stemme, oplyser det tyske nyhedsbureau, dpa.
Det sker samtidig med, at hun forbereder sig på at skulle kæmpe om en tredje valgperiode ved det næste forbundsdagsvalg, der ventes afholdt i september 2013.
Genvalget af Merkel kommer ikke som nogen overraskelse, og hun struttede af selvtillid inden den årlige partikongres tirsdag og onsdag.
Hun og hendes kristelige demokrater har stået i spidsen for den mest succesfulde regering siden Tysklands genforening i 1990.
Kansleren henviser til, at Tyskland er kommet igennem den globale økonomiske krise bedre end noget andet land i Europa. Og hun sidder da også på den største pengekasse og den stærkeste økonomi i Europa.
Merkel får ofte det sidste ord, når der træffes beslutninger på europæisk plan, men hun er også helt på det rene med, at mange vælgere er trætte af, at det hver gang er Tyskland, der skal punge ud for at redde de kriseramte lande.
Ud over valget af partiformanden står tysk økonomi og den økonomiske krise da også højt på kongressens dagsorden.
Angela Merkel langede tirsdag inden valget kraftigt ud efter de tyske socialdemokrater SPD's økonomiske politik, som, mener hun, vil undergrave store dele af den tyske middelklasse.
