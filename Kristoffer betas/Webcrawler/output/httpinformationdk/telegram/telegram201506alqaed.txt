Al-Qaedas kronprins meldes dræbt i droneangreb i Yemen
Lederen af al-Qaedas gren på den arabiske halvø er angiveligt blevet dræbt fredag.


 Lederen af al-Qaeda på den Arabiske Halvø (Aqap) er blevet dræbt i Yemen, siger lokale kilder tæt på terrornetværket til det tyske nyhedsbureau dpa.
Nasir al-Wuhayshi blev angiveligt dræbt i et droneangreb fredag. CNN skriver, at al-Qaeda-lederen blev offer for amerikanske bomber. Mediet har sine oplysninger fra to sikkerhedskilder i Yemen.
Det amerikanske militær har ikke officielt kommenteret historien, og heller ikke Aqap har forholdt sig til oplysningerne.
Nasir al-Wuhayshi menes at være næstkommanderende i det globale al-Qaeda-netværk. Han er på en amerikansk liste over de mest eftersøgte forbrydere og der er udlovet en dusør på ti millioner dollar på ham. Han mistænkes for at have planlagt angreb, der skulle udføres på amerikansk jord.
Lokale medier i Yemen skriver også om Nasir al-Wuhayshis død. Nyhedssiden al-Masdar Online skriver, at den har "informationer om, at Nasir al-Wuhayshi er blevet dræbt i et droneangreb i byen Mukalla i Hadhramaut fredag".
Aqap-sympatisører har skrevet på Twitter, at deres leder er død.
Al-Wuhayshi er født i Abyan i det sydlige Yemen. Han mødte den daværende al-Qaeda-leder Osama bin Laden i 1990'erne i Afghanistan og blev hans personlige assistent. Han var "bin Ladens skygge" i fire år ifølge forfatteren Gregory Johnson, der har skrevet en bog om Aqap.
Al-Wuhayshi flygtede sent i 2001 fra Afghanistan, da amerikanske styrker efter 11. september-angrebene slog til mod al-Qaeda.
Senere genopbyggede han et netværk i et fængsel i Yemen, hvor han flygtede fra i 2006. Det følgende år blev han leder af al-Qaeda i Yemen, og i 2009 slog han gruppen sammen med terrornetværkets gren i Saudi-Arabien og dannede Aqap.
Aqap er kendt for blandt andet at have taget ansvaret for angrebet på satiremagasinet Charlie Hebdo i Paris i januar.
På de sociale medier gisnes der allerede om, at Qasim al-Rimi - også kendt som Abu Hureira al-Sanaani - erstatter al-Wuhayshi.
Nyheden om al-Qaeda-spidsens formodede død kommer, efter at USA i weekenden angreb Mokhtar Belmokhtar, en af al-Qaedas absolutte topfolk i Nordafrika.
Der er også meldinger om, at han blev dræbt i angrebet i Libyen, men USA har endnu ikke bekræftet, at det er tilfældet.
