10-års-dag for eurosedlen fejres ikke
I dag er den trængt, men om 10 år kan euroen være verdens førende valuta, vurderer Christian Noyer fra ECB.


 Mens euro-pengesedler blev indført med store fanfarer nytårsdag 2002, så blev 10-års-dagen præget af spørgsmål om, hvorvidt den fælles europæiske valuta vil overleve.
 - Gældskrisen holder os fortsat stangen i økonomisk usikkerhed sagde den tyske forbundskansler, Angela Merkel, i sin nytårstale, hvor hun advarede om et vanskeligt nyt år i eurozonen.
 Men hun insisterede på, at krisen vil gøre Europa stærkere, selv om der ligger "en lang og vanskelig vej forude med uundgåelige tilbageslag".
Budskabet var det samme fra Frankrigs præsident, Nicolas Sarkozy, som understregede, at 2012 bliver et år "med mange farer."
- Udviklingen i verden siger os, at 2012 bliver et år fyldt med farer, men også et år fyldt med muligheder. Fyldt med håb, hvis vi ved, hvordan vi skal klare udfordringerne, fyldt med farer, hvis vi står stille, sagde Sarkozy i sit nytårsbudskab.
Den Europæiske Centralbank (ECB), som fastsætter renten for alle 17 euro-lande, udsender en ny 2-euro mønt, men fejringen af den fælles valuta var nedstemt.
- I det seneste årti er den fælles mønt blevet et symbol på integration og samarbejde, og euroen er blevet en del af vor hverdag, erklærede ECB's formand, Mario Draghi.
I Paris skriver en af de franske repræsentanter i ECB's ledelse, Christian Noyer, at euroen kan bliver verdens førende valuta i det næste årti, hvis det lykkes at få gennemført en stram integration.
- Hvis vi gennemfører alle de beslutninger, som blev truffet ved Bruxelles-topmødet, så vil vi komme styrket ud af krisen. Om 10 år vil euroen måske være verdens førende valuta, skriver Noyer.
Han fremhæver, at euroen har øget handlen og konkurrenceevnen, samtidighed at arbejdsstyrkerne er blevet mere mobile.
