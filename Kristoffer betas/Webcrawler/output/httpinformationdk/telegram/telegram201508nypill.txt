Ny pille mod sjælden sygdom er bombe under sundhedsvæsnet
Behandlingen, der ventes at koste to millioner kroner om året per patient, kan vælte sygehusenes budgetter.


 Et nyt, revolutionerende lægemiddel mod gensygdommen cystisk fibrose (CF) kan inden for et år blive godkendt til brug i Danmark.
Det kan give patienter med sygdommen håb om at leve længere, men behandlingen ventes at komme til at koste to millioner kroner om året per patient, skriver Dagbladet Information.
Orkambi, som lægemidlet hedder, er netop blev godkendt i USA. Hvis det som ventet også kommer til Danmark, vil det lægge enormt pres på regionerne, der skal spare flere milliarder kroner på medicinområdet i 2016.
 Ifølge Cystisk Fibrose Foreningen kan op til 75 procent af de 470 danske CF-patienter have gavn af Orkambi. Men ifølge sundhedsøkonom Jakob Kjellberg fra Kora, Det Nationale Institut for Kommuners og Regioners Analyse og Forskning, vil medicinen føre til nye nedskæringer i regionerne.
- Med mindre Folketinget kommer med en særbevilling eller en højere vækstramme, må regionerne finde pengene gennem nedskæringer. En sygeplejerske koster en halv million kroner om året - så kan du jo selv regne ud, hvor mange stillinger, der skal nedlægges for at hente pengene ind, siger Kjellberg til Information.
Ifølge Det Europæiske Lægemiddelagentur, EMA, vil Orkambi blive godkendt til behandling i Europa inden for tre til seks måneder.
Herefter vil det højst sandsynligt blive godkendt i Danmark af Koordineringsrådet for Ibrugtagning af Sygehusmedicin (Kris) i Danske Regioner, fordi der i dag ikke findes alternativ medicin til CF-patienter.
- I tilfældet Orkambi er der slet ingen alternativer, ingen anden medicin, selv om effekten måske ikke er så stor, som vi kunne ønske os. Og de her børn og unge med cystisk fibrose, de står foran en urimelig kort levetid. Og dertil er det et urimeligt skidt liv, de stakkels mennesker har - og deres forældre også. Det er et svært dilemma, siger overlæge Jens Ersbøll, som også er medlem i Kris.
Ifølge en rundringning foretaget af TV2 i sidste uge, skal regionerne spare to milliarder kroner på sundhedsbudgetterne i 2016, hvilket især skyldes stigende udgifter til dyr sygehusmedicin.
Vicedirektør på Hvidovre Hospital, Torben Mogensen, kalder det nye lægemiddel en "torpedo", der ramler ind i regionernes igangværende spareøvelser.
