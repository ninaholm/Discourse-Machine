Direktører i små virksomheder går glip af lønforhøjelse
Mange direktører har ikke fået lønforhøjelse i 2014, selv om de ansatte har. Det handler om signalværdi.


 Det kan godt være, at vi er på vej ud af krisen, men det betyder ikke, at direktørlønningerne følger med konjunkturerne opad.
I hvert fald ikke, hvis man er direktør for en virksomhed med op til 50 medarbejdere.
En undersøgelse af lønforholdene i 380 danske virksomheder viser, at 43 procent af direktørerne ikke fik eller forventer at få lønforhøjelse i 2014.
Det tilsvarende tal for de almindelige funktionærer i de samme virksomheder var blot 22 procent.
Det er løn- og HR-firmaet Bluegarden, der står bag undersøgelsen, og resultatet vidner ifølge Bluegardens HR-direktør John Lind Thomsen om en fortsat krisebevidsthed.
- Vi troede, at krisen var på vej væk, men det tyder tallene ikke umiddelbart på.
- Det skyldes formentlig, at man er blevet mere forsigtig derude, og så handler det nok også om signalværdi. Man er nok mere tilbageholdende som direktør, specielt i mindre virksomheder, siger HR-direktøren.
Der er nemlig forskel på tallene, når man kigger på virksomhedernes størrelse.
I virksomheder med over 50 ansatte har flertallet af direktørerne faktisk fået mindst lige så stor en procentvis lønstigning som funktionærerne, mens det for de mindre virksomheder forholder sig lige omvendt.
- I de større virksomheder er det mere markedsbestemt. Her er det udbud og efterspørgsel, der bestemmer, hvad man skal have i løn. Der bliver man honoreret efter sine kompetencer, også på direktørniveau, siger John Lind Thomsen.
- I de mindre virksomheder er det nogle gange ejeren selv, der er direktør, og der er også en tættere kontakt mellem medarbejder og direktør.
- Så der følges man mere ad, og så er der også en tendens til, at direktøren står sidst i køen, når det gælder lønforhøjelser, siger han.
Bluegarden har også spurgt de 380 virksomheder til forventningerne til næste års lønstigninger.
I 29 procent af dem er der lige nu heller ingen udsigt til lønstigninger på direktionsgangen i 2015, mens det for mellemlederes vedkommende drejer sig om 19 procent af virksomhederne.
De 380 virksomheder i undersøgelsen beskæftiger ifølge Bluegarden 73.625 medarbejdere og dækker et bredt udsnit af erhvervslivets brancher.
