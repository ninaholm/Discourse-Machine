Billeder af druknet barn rydder Europas avisforsider
Rørende billeder af en druknet dreng, som onsdag skyllede i land på tyrkisk strand, skaber ny migrantdebat.


 En række uhyggelige billeder af et livløst, lille barn, der er skyllet i land på en strand i Tyrkiet efter at have været om bord på en forlist båd med migranter, er onsdag blevet en central del af den store debat om Europas migrantkrise.
Billederne viser den lille dreng liggende med ansigtet i sandet i vandkanten, inden han bliver samlet op af en politibetjent. Drengen, som menes at være tre år gammel, skyllede i land tæt på Bodrum, der tiltrækker tusindvis af turister.
På det sociale medie Twitter blev hashtagget #KiyiyaVuranInsanlik (menneskeheden skyllet i land, red.) et af de hyppigst brugte, og i Storbritannien er billeder af drengen på forsiden af stort set alle de største aviser torsdag.
- Et lille offer for en menneskelig katastrofe, skriver Daily Mail.
- Ubærligt, står der med store bogstaver på forsiden af The Mirror.
Også The Sun, der tidligere i år blev udsat for stor kritik, da en klumme i avisen sammenlignede migranter med kakerlakker, opfordrer nu David Cameron, Storbritanniens premierminister, til handling.
- Det handler om liv og død, skriver The Sun.
Medier i lande som Spanien, Italien og Sverige bringer også billeder af drengen, og flere af dem spørger, om netop disse billeder kan få de europæiske politikere til at optrappe arbejdet med at finde frem til en løsning på problemet.
Ifølge tyrkiske medier skulle drengens femårige storebror også være druknet, da de var på vej mod Grækenland. Drengene var angiveligt flygtet fra Kobani i det nordlige Syrien, hvor der har været heftige kampe mellem Islamisk Stat og kurdiske styrker tidligere i år.
I løbet af den seneste uge er antallet af migranter, der forsøger at sejle fra Tyrkiet mod Grækenland, steget voldsomt. I sidste uge reddede den tyrkiske kystvagt over 2160 personer til havs.
Ifølge FN er flere end 2500 personer omkommet i forsøget på at krydse Middelhavet i ofte proppede og synkefærdige både hidtil i år.
