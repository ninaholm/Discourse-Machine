Aarhus-borgmester vil forhindre moskébyggeri
Politikerne skal holde sig langt væk fra byggetilladelse til Grimhøjmoskéen, siger kommunalforsker.


 Den omdiskuterede moské på Grimhøjvej i Gellerupparken i Aarhus har længe haft store planer om at udvide, så moskéen, der holder til i en gammel fabriksbygning, kommer til at ligne en rigtig moské med minaret og kuppel.
En udvidelse vil koste mellem fem og 10 millioner kroner.
Men Aarhus Kommune vil gøre alt for at forhindre, at moskeen får lov at vokse sig større, siger byens borgmester Jacob Bundsgaard (S) til politiko.dk, dagen efter at DR viste tv-dokumentaren "Den fordømte moské" om stedet.
- Vi vil gøre alt, hvad vi kan inden for lovens rammer for at lægge pres på moskéen og lægge hindringer i vejen for, at den kan udvide, siger Jacob Bundsgaard til websiden.
- Vi vil selvfølgelig behandle deres ansøgning. Men hvis der er nogen mulighed for at afvise den, så er jeg ret sikker på, at Aarhus Byråd vil gøre det, tilføjer han.
Selv om tegningerne er ved at være klar, har Aarhus Kommune endnu ikke modtaget nogen ansøgning.
Men politikerne skal lade være at blande sig, mener kommunalforsker Roger Buch fra Danmarks Medie- og Journalisthøjskole.
- En byggetilladelse skal behandles af den kommunale forvaltning som enhver anden ansøgning, hvor embedsmændene skal se på lovgivning og lokalplaner. Politikerne hverken kan eller skal blande sig, siger han til DR Nyheder.
Flere Christiansborg-politikere har længe krævet Grimhøjmoskéen lukket, og en udvidelse bliver opfattet som en yderligere provokation.
Argumentet for at lukke den er, at folkene bag moskéen ikke er tilhængere af demokrati, og at den tiltrækker radikale muslimer, og måske endda er med til at radikalisere dem.
- Det er ikke ulovligt at være modstander af demokrati, og det er ikke ulovlig at ønske en islamisk stat. Det er en anden sag, hvis man bekæmper demokratiet, og så er det en sag for politiet og PET, siger Roger Buch og fortsætter:
- Havde der været dokumentation for ulovligheder, var der blevet grebet ind.
Omkring 600 mennesker kommer i moskéen, der har et salafistisk grundlag.
Østjylland Politi har tidligere oplyst, at 22 af de 27 unge østjyder, der er rejst til Syrien og Irak for at kæmpe, har haft deres gang i moskéen, inden de besluttede sig for at tage af sted.
