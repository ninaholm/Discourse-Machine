Advokater frygter udvisning i weekenden



 Meget tyder på, at det næste fly ud af Danmark med afviste irakiske asylansøgere er ved at varme motorerne op til afgang. Ifølge advokaterne Helge Nørrung og Kåre Traberg Smith kan de blive sendt ud af landet allerede i weekenden. De to advokater repræsenterer flere af irakerene i Ellebæk-fængslet i Nordsjælland og siger, at deres klienter har fået besked på at pakke deres kufferter.
 - Jeg frygter, at myndighederne vil sende et fly af sted i løbet af de næste par dage, siger Helge Nørrung til politiken.dk.
 Advokaterne henviser til, at myndighederne ønsker at slutte irakernes sager i ekspresfart. Begge har nemlig fået meget kort tid til at afgive svar til myndighederne i de asylsager, de har søgt genoptaget i Flygtningenævnet. F.eks. modtog Helge Nørrung en fax fra Flygtningenævnet torsdag med en svarfrist til i dag klokken 12.
 - De giver normalt 14 dage til at kommentere et svar. Her har jeg fået under et døgn. Det giver mig en mistanke om, at der står et fly klar, siger advokaten.
 En status fra Dansk Flygtningehjælp viser, at der i øjeblikket verserer 49 sager angående irakiske asylansøgere hos forskellige myndigheder. Sagerne omfatter i alt 55 voksne og 15 børn.
