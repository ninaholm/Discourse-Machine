Nye skyderier i asiatisk tempelstrid
Våbenhvilen mellem Thailand og Cambodja holdt mindre end et døgn. En soldat dræbt og fire såret i nye kampe


 En soldat fra Thailand blev dræbt og fire såret under nye kampe i striden mellem Thailand og Cambodja. Det oplyser en talsmand for Thailands militær fredag.
Torsdag indgik landene ellers en aftale om at indstille skyderierne, men våbenhvilen holdt mindre end et døgn.
- Situationen er nu lidt mere rolig, men fortsat anspændt, siger oberst Prawit Hookaew, talsmand for hæren i det nordøstlige Thailand.
Der har været spredte sammenstød i området i adskillige uger, men i de seneste syv dage er kampene blevet intensiveret. 15 soldater er dræbt over de syv dage.
Striden står om grænsedragningen ved det 900 år gamle Preah Vihear-tempel.
Tilbage i 1962 afgjorde en international domstol, at templet tilhører Cambodja, men begge lande påberåber sig suverænitet over et 4,6 kvadratkilometer stort område ved templet.
