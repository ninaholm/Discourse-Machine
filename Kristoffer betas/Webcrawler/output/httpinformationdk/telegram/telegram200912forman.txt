Formand beklager muslimudtalelser



 Trykkefrihedsselskabets formand, Lars Hedegaard, beklager en række kontroversielle udtalelser om, at muslimske mænd voldtager deres kvindelige familiemedlemmer og betragter kvinder som mindreværdige fødemaskiner. 
 Det sker efter, at blandt andre De Konservatives integrationsordfører, Naser Khader, har kritiseret Lars Hedegaard for at skære alle muslimer over en kam og derfor truer med at melde sig ud af selskabet.
 - For det første skal jeg beklage, hvis jeg givet det indtryk, at jeg ville anklage samtlige muslimer - eller de fleste af dem - for at misbruge deres børn. Det har naturligvis ikke været min hensigt, skriver Lars Hedegaard i en pressemeddelelse. 
 Lars Hedegaard understreger, at hans udtalelser "drejer sig om islam og ikke muslimer". Ifølge Trykkefrihedsselskabets formand er det et afgørende skel.
 - Muslimer skal ikke stå til ansvar for at være født ind en bestemt religion, og jeg er fuldt opmærksom på, at mange af dem gerne ville reformere den religiøse praksis og bringe den i overensstemmelse med vestlige normer. Desværre ligger det tungt, hvilket man kan overtyde sig om ved at studere islams kanoniske skrifter og lytte til udtalelser af islams autoritative udlæggere - imamerne og ulema, skriver Lars Hedegaard.
 Trykkefrihedsselskabets formand, som understreger, at han taler på egne vegne, truer samtidig netavisen 180Grader.dk og Berlingske Tidendes blogger Niels Krause-Kjær med et sagsanlæg, hvis de ikke trækker anklager tilbage om, at han skulle gå ind for "lynchning".

