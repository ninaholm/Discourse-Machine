Fiji forbereder sig på den kraftigste storm nogensinde
Fiji er lørdag ramt af den værste cyklon nogensinde. Det har fået landet til at åbne 758 evakueringscentre.


 Fiji er lørdag hærget af en voldsom cyklon, og østaten er i gang med masseevakueringer.
Stormen, der er kategori fem, ramte hovedlandet Viti Levu hen over natten ifølge the Joint Typhoon Warning Center.
Som følge af stormen, der bliver kaldt Winston, er fly blevet aflyst, og evakueringscentre åbnede tidligere lørdag.
- Som nation står vi over for en prøvelse af den mest alvorlige slags.
- Vi må stå sammen som et folk og passe på hinanden. Vær på vagt og vær forberedt, siger premierminister Voreque Bainimarama i til fijianerne.
Lederen af landets katastrofehåndtering, Akapusi Tuifagalele, siger til Fijilive, at 758 evakueringscentre er blevet stillet op i landet, der har cirka 900.000 indbyggere.
Med en vindhastighed på gennemsnitlig 220 kilometer i timen og vindstød på op til 315 kilometer i timen, er det den første storm med styrken kategori fem, som nogensinde har ramt landet. Det skriver Fiji Times.
- Stormen har potentiale til at forårsage katastrofale ødelæggelser på tværs af Fiji, en østat, som bliver besøgt af hundredtusinder feriegæster hvert år, siger Iris Low-McKenzie, der er direktør for Red Barnet Fiji.
- Det ser ud til, at stormen vil passere den internationale lufthavn i byen Nadi, som, hvis der kommer betydelig skade, kan gøre den humanitære indsats desto mere vanskelig, tilføjer hun.
Myndighederne har indført landsdækkende udgangsforbud lørdag aften, og premierministeren fraråder alle at gå udenfor.
- Risikoen for at blive ramt af flyvende ting er ekstremt høj, siger han.
Lørdag eftermiddag passerede stormen den nordligste ø Vanua Levu, hvor der er ubekræftede meldinger om væltede træer og tage, der er blæst af husene.
- Jeg har i 60 år aldrig set så slem en cyklon som denne.
- Det er en monstercyklon, der uden tvivl er den stærkeste, vi nogensinde har oplevet. Vi er alle bange, og håber, at den hurtigt er overstået, siger beboeren Zalim Hussein til AFP i telefonen.
Stormen har bevæget sig rundt om det sydlige stillehav i en uge, hvor den har været omkring Vanuatu og Tonga og tidligere har den været på vej mod Fiji, men er drejet væk igen.
Cykloner er almindelige i Stillehavet og deres påvirkning er svær at forudsige.
FNs kontor for koordinering af humanitær hjælp (OCHA) fortæller, at man er klar til at hjælpe, hvis det bliver nødvendigt.
- Winston har potentiale til at skabe ødelæggende vind, massiv regn, farlig stormflod og høj risiko for oversvømmelser, siger OCHA i en erklæring.
