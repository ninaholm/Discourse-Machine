Japan: Syv fanget i kollapset motorvejstunnel
Større ulykke på japansk motorvej, hvor man forsøger at komme personer til undsætning i sammenstyrtet tunnel.


 En motorvejstunnel er søndag morgen styrtet sammen i Japan, og mindst syv mennesker frygtes fanget i den røgfyldte tunnel, hvor biler er blevet knust under nedfaldne betonstykker og andre er gået op i flammer.
Det er noget af loftet i en del af tunnelen - som i alt måler mere end fire kilometer - der er kollapset ifølge nyhedsbureauet Kyodo News. Der er tale om Sasago-tunnelen, der ligger omkring 80 kilometer vest for hovedstaden Tokyo.
Der er endnu intet fuldt overblik over kvæstede og eventuelle døde i ulykken, som fandt sted omkring klokken 8 lokal tid. Tre timer senere kom ilden under kontrol, siger brandmyndighederne.
Ambulancer, brandbiler, politi- og redningsfolk er ankommet til tunnellen i stort antal.
Man har forsøgt at komme de nødstedte mennesker i tunnellen til undsætning, men redningsindsatsen er foreløbigt blevet indstillet på grund af nedstyrtningsfare.
Samtidig forsøger myndighederne at fastslå, hvad der helt konkret er sket i tunnelen.
- Loftpaneler af beton, der er tyve centimeter tykke, kollapsede over en strækning på 50 til 60 meter, fortæller en brandmand på stedet.
- Mindst to køretøjer er fanget under brudstykkerne. Et anden, et let køretøj, gik i brand, men ilden kom under kontrol, hvilket betyder næsten slukket, ved 11-tiden, lyder det.
En journalist fra tv-og radiokanalen NHK fortæller, at tunnellen var ved at bryde sammen, da han kørte gennem den søndag morgen på vej til Tokyo.
- Det lykkedes mig at køre gennem tunnellen, men køretøjer i nærheden lader til at være blevet fanget, fortæller han.
- Sort røg kom ud, og der lod til at være ild inde i tunnelen, tilføjer journalisten.
En kvinde i 20'erne, som kom ud af motorvejstunnelen, er kørt på hospitalet i ambulance ifølge Kyodo News. Hun var i en bil med fem andre, lyder det.
Årsagen til tunnelsammenstyrtningen kendes endnu ikke.

