Vinterberg efter tabt Oscar: Mange er rasende
Instruktøren bag Oscar-håbet "Jagten" er skuffet over nederlaget - mange andre er vrede på danskerens vegne.


 Den danske publikums- og anmeldersucces "Jagten" måtte natten til mandag se sig overgået ved Oscar-festen i kategorien bedste ikke-engelsksprogede film, og det vækker harme i Los Angeles.
Det fortæller en skuffet Thomas Vinterberg, filmens danske instruktør, kort tid efter nederlaget i den amerikanske millionby.
- Der var mange, der var rasende på vores vegne, over at vi ikke vandt - også flere store skuespillere og instruktører, men jeg har ikke lyst til at nævne navne, siger Thomas Vinterberg til Ritzau.
Prisen i kategorien gik i stedet til dramaet "Den store skønhed" fra Italien, men lige til det sidste troede den danske instruktør selv på, at det ville lykkes.
- Jeg tænkte, lige da man så kategorien, at vi ville vinde, så selvfølgelig er vi super skuffede, siger Thomas Vinterberg.
- Men så kunne man sidde og ærgre sig med de andre tabere. Man skal tænke på, at DiCaprio (Leonardo, red. ) også tabte, påpeger han.
Den danske instruktør er da heller ikke så nedtrykt, at han er taget direkte hjem på hotellet. Derimod fortsætter han Oscar-festen på den prominente restaurant Ago, hvor superstjernerne Brad Pitt og Angelina Jolie netop også er ankommet.
"Jagten" har Mads Mikkelsen i hovedrollen som pædagogen Lucas, der bliver anklaget for at have forgrebet sig på sin vens datter. Filmen var en enorm succes i de danske biografer, hvor den nåede at sælge flere end 650.000 billetter.
Samtidig har den vundet flere store internationale filmpriser - men blev altså snydt for den største af dem alle.
Thomas Vinterberg mener imidlertid, hverken han selv eller den italienske "Den store skønhed" havde fortjent Oscar-statuetten.
- Jeg rakte tunge af ham den italienske instruktør, og så grinede han og gav mig et kram. Jeg synes, der var andre, der havde fortjent det bedre. Min favorit var den cambodjanske "The Missing Picture", siger Vinterberg.
