Vandede kyllinger vækker vrede



 Nu skal det være slut med at kalde hårdt pumpede kyllingefileter for neutralmarinerede. 
 Kravet kommer fra Socialdemokraterne efter afsløringen af, at kyllingeproducenterne snyder på vægten, når de marinerer kyllingefileter med en såkaldt neutralmarinade. Fødevarestyrelsen har kontrolleret vandindholdet i både fersk og neutralmarineret kylling fra en række danske producenter. Og resultaterne viser, at næsten halvdelen nemlig 46 procent af de neutralmarinerede prøver indeholdt mindre kyllingekød, end producenterne har oplyst på varedeklarationen.
 Selv om fødevareminister Eva Kjer Hansen (V) vil skærpe kontrollen af kyllingeproducenterne, mener Socialdemokraternes fødevareordfører, Benny Engelbrecht, at den vildledende mærkning helt bør forbydes.
 - Det skal hedde noget andet, for det er en vildledende betegnelse, og det er ikke så mærkeligt, at folk ikke forstår, hvad den dækker over. Det rigtigste må være at kalde det pumpet kød, for det er det, det er, siger Benny Engelbrecht.
 I alt har Fødevarestyrelsen undersøgt 65 prøver. Prøverne er udtaget på fjerkræslagterier og virksomheder, der producerer neutralmarineret kylling, i alt seks virksomheder. Der var ingen problemer med vandindholdet i de ferske kyllinger.
 - Vi vil nu skærpe kontrollen med de producenter, der vildleder med vandindholdet, og jeg har en forventning om, at de får mere styr på deres tilsætning af vand. I modsat fald rykker Fødevarestyrelsen ud med bøder til de undersøgte producenter, siger fødevareministeren.
 Neutralmarinering betyder, at producenten tilsætter en smagsneutral marinade, typisk bestående af vand, salt og sukker, med henblik på at gøre kødet mere mørt og saftigt.

