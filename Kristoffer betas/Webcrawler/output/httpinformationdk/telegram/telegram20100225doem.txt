25 dømt for kidnapninger i Kina
25 mennesker er blevet dømt i en række kidnapningssager i Kina. En blev dømt til døden, fordi offeret døde.


 I alt 25 mennesker er blevet dømt i en stribe bortførelsessager ved forskellige retter i det sydlige Kina. En blev dømt til døden, fordi offeret døde, mens 24 fik fængselsstraffe, oplyser de statslige medier.
Ni af dommene faldt i Guangzhou, hovedstaden i Guangdong provinsen, oplyser nyhedsbureauet Xinhua.
Det er småt med detaljer om sagerne fra nyhedsbureauets side, men det nævnes dog, at et af bortførelsesofrene døde på grund af den tiltales vold. Familien i den sag blev tilkendt en erstatning på mere end 150.000 yuan - knap 120.000 kroner.
Antallet af henrettelser i Kina er en velbevogtet hemmelighed. Menneskerettighedsgrupper siger, at landet henretter flere dømte end alle andre lande tilsammen.
Amnesty International anslår på baggrund af presseomtale, at flere end 1700 personer blev henrettet i Kina i 2008. 
Ifølge Amnesty International er der 68 forbrydelser, der kan føre til dødsstraf i Kina. Det gælder også ikke voldelige forbrydelser som bedrageri, bestikkelse og narkoforbrydelser.
