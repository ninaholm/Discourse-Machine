102 mennesker er dræbt i angreb i Irak
Flere end 20 bombeangreb forskellige steder i Irak kostede mandag 102 mennesker livet, mens hundredvis er såret. Dermed er dagen den blodigste i år.


 To bilbomber og en række andre koordinerede angreb kostede mandag 102 mennesker livet i Irak. Dermed oplever irakerne den hidtil blodigste dag i år.
Det værste angreb fandt sted i byen Hilla, der ligger 95 kilometer syd for Bagdad. Her blev mindst 38 mennesker dræbt og flere end 140 såret, da to selvmordsterrorister sprængte deres biler i luften uden for en tekstilfabrik.
Angrebet skete mandag eftermiddag netop, som fabrikkens ansatte var på vej hjem.
Da redningsfolk og civile strømmede til for at hjælpe ofrene for eksplosionerne, detonerede en selvmordsbomber et bælte af sprængstoffer.
- Vi havde fået efterretninger om en bilbombe i Hilla. Derfor var vi i færd med at undersøge forskellige områder af byen, da vi hørte eksplosionerne, fortæller en lokal politimand.
- Vi tog hen til stedet og så alle ødelæggelserne, blodet og de døde kroppe, siger han. 
Irakerne har samlet været udsat for over 20 angreb over hele landet i løbet af mandag.
Tidligere på dagen blev mindst seks militære kontrolposter i den østlige og vestlige del af Bagdad angrebet af mænd bevæbnet med maskingeværer.
Syv politifolk mistede livet, mens yderligere to betjente blev dræbt i bombeangreb andre steder i den irakiske hovedstad.
Senere på dagen blev to selvmordsbomber udløst på et marked i byen al-Suwayra, der ligger 60 kilometer sydøst for Bagdad. 
Angrebet fandt sted i nærheden en shiamuslimsk moské, og mindst 13 mennesker blev dræbt.
I den sydligt beliggende havneby Basra blev tre bilbomber bragt til sprængning ved to markeder og dræbte 20 mennesker. Den irakiske generalmajor Qassim Atta siger, at angrebene virker til at være koordinerede.
Mandag er den blodigste dag i Irak siden 8. december sidste år, hvor 127 mennesker blev dræbt, da fem kraftige bilbomber eksploderede i Bagdad.
