Tre omkomne er fundet efter helikopterstyrt - en savnes
Der er fundet endnu en omkommen efter helikopterstyrt. Dermed er tre døde. Der ledes efter endnu en person.


 Søværnets Operative Kommando, der leder eftersøgningen af personer og vragdele efter et helikopterstyrt fredag middag, har fundet endnu en omkommen person fra styrtet.
Dermed er tre omkomne bjærget, men en person savnes fortsat, oplyser Midt- og Vestsjællands Politi i en pressemeddelelse.
Helikopteren var angiveligt på vej fra Sjælland til Samsø, da den af ukendte årsager styrtede i havet mellem Røsnæs og Samsø.
Der var fire personer om bord, og de tre er altså nu bjærget, men politiet ved endnu ikke, hvem de er.
- Politiet arbejder fortsat på at få identificeret de tre omkomne, så de pårørende kan blive underrettet, hedder det i pressemeddelelsen.
Martin Bjerregaard, der er talsmand for Midt- og Vestsjællands Politi fortalte tidligere fredag til Ritzau, at det var en sejler, der klokken 11.59 slog alarm og fortalte, at en helikopter var styrtet ned.
- Det er sket langt fra kysten, nærmest midt imellem Røsnæs og Samsø, fortalte han.
Flyvevåbnets redningshelikoptere har ud over de tre dræbte fundet vragdele fra helikopteren.
Sammen med redningshelikoptere deltager blandt andet fregatten Iver Huitfeldt, en redningsbåd fra Grenaa, to af SOK's patruljefartøjer og marinehjemmeværnsfartøjet Jupiter i eftersøgningen.
Styrtet sker, dagen efter at et lille sportsfly styrtede ned nord for Fyn. I den forbindelse mistede en mand og en kvinde fra Tyskland livet.
