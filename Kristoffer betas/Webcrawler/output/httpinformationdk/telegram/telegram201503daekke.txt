Nu er du dækket for op til 10.000 kroner ved nethandel
Et nyt initiativ skal dække danskerne for op til 10.000 kroner i tilfælde af problemer ved handel på nettet.


 Selvom danskerne i forvejen er blandt de europæere, der har det bedst med at handle på nettet, så bliver forholdene for de danske net-handlende nu forbedret.
Det danske e-mærke, der arbejder for at sikre ordentlige forhold for landets net-handlende, lancerer nemlig et nyt initiativ.
Initiativet betyder, at forbrugere fremover kan blive dækket med op til 10.000 kroner, hvis der skulle opstå problemer med en handel foretaget hos en forretning, der er e-mærket.
Det oplyser e-mærkets direktør, Lars Schmidt Larsen, i en pressemeddelelse.
- Vi tror, at en øget økonomisk sikring vil skabe mere tryghed blandt forbrugerne, når de handler på nettet. Det vil smitte af på de danske onlineforretninger og kan være med til at sætte yderligere fart på danskernes forbrug på nettet, siger han.
Det nye tiltag betyder, at e-mærket i fremtiden blandt andet dækker forbrugerens omkostninger med op til 10.000 kroner i tilfælde, hvor det er uklart, hvorvidt det er forbrugeren eller forretningen, der bærer ansvaret for en handel, der er gået i hårdknude.
- Man skal ikke kunne risikere at miste sine penge, hvis man har handlet på en e-mærket webshop. Det gælder også i de situationer, hvor juraen ikke entydigt kan sige, hvem der har retten på sin side, siger Lars Schmidt Larsen.
- Derfor ser vi vores køberbeskyttelse som en klar styrkelse af vores rolle som tillidsskabende ordning inden for handel på nettet.
E-mærkets nye økonomiske sikring er gratis for forbrugerne og er aktuel i to år efter, at købet af varen har fundet sted. Sikringen gælder kun ved køb af fysiske varer.
På e-mærkets hjemmeside er listen med de omkring 1750 onlineforretninger i Danmark, der er e-mærket. Det er frivilligt, om man vil ansøge om at blive e-mærket, men listen indeholder de fleste større danske forretninger.
Hvis en onlineforretning ikke er e-mærket, gælder den økonomiske sikring ikke.
