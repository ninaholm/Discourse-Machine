Kommission: Sådan skaffer Danmark 60 milliarder
Produktivitetskommissionen mener, at BNP kan vokse med 60 milliarder kroner i 2020, hvis anbefalinger følges.


 Hvis regeringen og et flertal i Folketinget følger Produktivitetskommissionens lange liste over forslag til at øge produktionen i Danmark, kan bruttonationalproduktet (BNP) realistisk set vokse med 60 milliarder kroner i 2020.
Det anslår kommissionen selv på dagen, hvor den fremlægger mere end 100 forslag om alt fra boligskat til energi og styring af den offentlige sektor.
Ifølge Produktivitetskommissionen vil det imidlertid kræve "gennemgribende reformer" at nå målet på de 60 milliarder kroner.
Til gengæld vil det være muligt for regeringen at nå sit erklærede mål om at gennemføre effektiviseringer i den offentlige sektor for det, der svarer til 12 milliarder kroner i 2020, fastslår kommissionen.
- Hvis kommissionens anbefalinger bliver fulgt, er det realistisk at nå det politiske mål om at hæve BNP med 14 milliarder kroner i 2020 gennem tiltag, der styrker produktiviteten i den private sektor, siger kommissionens formand, Peter Birch Sørensen.
Produktivitetskommissionen understreger, at Danmark fra midten af 1990'erne har tabt terræn, når det kommer til produktiviteten. Voldsomt terræn, endda.
Hvis Danmark siden 1990'erne eksempelvis havde fulgt med produktiviteten i USA, så havde samfundet i dag været 360 milliarder kroner rigere, anfører kommissionen.
Det svarer til, at en gennemsnitlig LO-familie ville have haft 3000 kroner mere til sig selv om måneden efter skat, og at det offentlige ville have kunnet købe langt billigere ind, svarende til en fordobling af antallet af lærere i 1. til 4. klasse.
