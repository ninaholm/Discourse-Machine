Abramovitj vandt spektakulær sag i London
Opgør mellem to russiske milliardærer i London bragte fokus på lyssky handler og ekstrem luksus.


 Den russiske milliardær Roman Abramovitj vandt fredag en langtrukken og kostbar retssag mod sin tidligere ven Boris Beresovskij, der også blev milliardær under Sovjetunionens opløsning.
Under den spektakulære retssag har offentligheden fået indblik i de lyssky handler, hvor det tidligere Sovjetunionens enorme naturressourcer blev fordelt mellem relativt få personer og foretagender.
Dommeren i sagen, Elizabeth Gloster, sagde i til en tæt pakket retssal, at hun har opfattet Beresovskijs vidneudsagn som "usammenhængende og upålidelige", og hun gav udtryk for, at han har været parat til at sige, "hvad som helst for at styrke sin sag."
Derimod blev Abramovitj, der er kendt som ejeren af Chelsea fodboldklub, beskrevet som et "sandfærdigt og i det store og hele pålideligt vidne."
 Beresovskij er en hurtigtsnakkende tidligere matematiker, der fik stor politisk indflydelse i Moskva under den afdøde præsident Boris Jeltsin, men som blev drevet væk fra Kreml af efterfølgeren Vladimir Putin og søgte politisk asyl i Storbritannien.
Han havde beskyldt Abramovitj for at presse ham til at sælge aktiver særdeles billigt - i modsat fald ville der komme hævnreaktioner fra Kreml.
 Abramovitj, der ligger som nummer 68 på listen over verdens rigeste med en formue på 12,1 milliard dollar, (omkring 72 milliarder), har hele tiden afvist beskyldningerne.
Han har sagt, at han blot betalte Beresovskij for politisk beskyttelse.
- Der var en markant forskel på, hvordan Beresovskij afgav vidneudsagn, og hvordan Abramovitj gjorde det, sagde dommeren i sagen.
Beresovskij siger i en udtalelse til pressen, at han sommetider havde indtryk af, at Putin selv havde skrevet dommen i sagen, der har strakt sig fra magtens korridorer i Kreml over enklaver med offshore virksomheder til Ruslands rigeste milliardærer i det centrale London.
 Retsopgøret har givet massemedierne rige muligheder for at få indsigt i milliardærernes livsstil i London med livvagter og ekstrem luksus, hvor helikoptere bringer dem ned til Alpernes skisportssteder eller privatfly til franske slotte eller krydstogtsfartøjer i Caribien.
 Igennem retsmøder over 43 dage udvekslede sagens hovedpersoner mange fornærmelser. Beresovskij betegnede sin tidligere ven som "ikke-intelligent." Abramovitj sagde til gengæld, at hans modstander havde et vist "storhedsvanvid."
