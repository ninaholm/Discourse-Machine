Google stopper omdirigering i Kina
Beijing har sagt, at det amerikanske Google risikerer at miste dets licens, fordi brugere omdirigeres til hjemmeside i Hongkong.


 Den amerikanske internetgigant Google, der har haft komplicerede stridigheder med Kina om censuren af den kinesiske søgetjeneste google.cn, vil stoppe en automatisk omdirigering, så brugere ikke fremover vil blive omdirigeret til dets Hongkong-hjemmeside.
Beslutningen er truffet, efter at Beijing har sagt, at det amerikanske firma risikerer at miste dets licens i Kina.
Googles ledende advokat, David Drummond, skriver i Google's blog, at det amerikanske internetselskab allerede lader en mindre procentdel af brugerne lande på den kinesiske side Google.cn, og at al omdirigering vil blive indstillet. 
- Den nye side bliver forbundet til Google.com.hk," siger Googles talskvinde i Kina, Marsha Wang.
- Den besked, som vi har fået fra de relevante myndigheder, er, at omdirigering ikke er acceptabel, siger hun. 
Striden blussede op i december sidste år, da kinesiske hackere forsøgte at få adgang til en række systemkritikeres e-mail-konti, der drives af Googles gmailservice. Det fik Google til at true med lukning af sin kinesiske søgetjeneste, og selskabet meddelte desuden, at det ikke længere vil underlægge sig den selvcensur, som de kinesiske myndigheder kræver. 

