Sikker landing efter pilots død om bord
Pilot blev syg og døde under flyvning fra Warszawa til Prag. Andenpiloten landede passagerflyet.


 Det tjekkiske luftfartsselskab, CSA, oplyser, at kaptajnen om bord på en af selskabets passagerfly fra Warszawa til Prag døde under eller lige efter en flyvning.
 - Kaptajnen blev syg under flyvningen. Der blev tilkaldt lægehjælp, som stod klar ved landingen i Prag, siger en talskvinde, Hana Hejskova, i en erklæring.
 - Desværre lykkedes det ikke at redde kaptajnens liv, siger hun og understreger, at ingen passager var i fare på noget tidspunkt.
Lederen af de tjekkiske piloters sammenslutning, Peter Zmolik, siger, at den meget erfarne 55-årige pilot, som havde arbejdet for CSA i næsten 20 år, formentligt døde under flyvningen.
Andenpiloten landede flyet, en ATR turbo-propelmaskine, uden problemer, men brandslukningskøretøjer og ambulancer blev bragt i øget beredskab.
