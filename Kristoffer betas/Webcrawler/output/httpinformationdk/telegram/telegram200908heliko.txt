Helikopter styrter ned nær New York



 En helikopter med seks mennesker om bord styrtede lørdag ned i Hudsonfloden ved New York. Det rapporterer det amerikanske tv-selskab CNN.
 Ulykken skete, da helikopteren under en rundflyvning stødte ind i et mindre fly.
 Der var ingen meldinger om de ombordværendes skæbne. Dog oplyser den amerikanske kystvagt, at én person foreløbig er blevet bjærget i live, efter at redningsmandskab hastede til ulykkesstedet. 
 Helikopteren tilhørte selskabet Liberty Helicopter, som tilbyder turister og andre flyvninger over New York-området.
 Det var på Hudsonfloden, at en pilot tidligere i år foretog en spektakulær nødlanding af et Airbus-passagerfly, og alle 155 ombordværende overlevede. Begge flyets jetmotorer svigtede, da der blev suget fugle ind i dem.

