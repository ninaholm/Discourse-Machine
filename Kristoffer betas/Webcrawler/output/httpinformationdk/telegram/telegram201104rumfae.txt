Rumfærgernes skæbne er afgjort
Nasa har besluttet, hvor rumfærgerne skal tilbringe deres pensionisttilværelse. De skal udstilles på museum.


 De har imponeret en hel verden, de amerikanske rumfærger. Spektakulære opsendelser, fascinerende rumvandringer og elegante landinger.
Nu er det dog ved at være slut for det og de hvide og sorte rumfartøjer og tirsdag aften dansk tid udløste Nasa, den amerikanske rumadministration, spændingen om, hvor rumfærgerne skal på museum.
- Hver rumfærge har historier at fortælle, historier, der skal deles. De holder ikke op med at inspirere, og de holder ikke op med at være en del af Amerikas fabrik, sagde Charles F. Bolden, Nasa's chef, da han offentliggjorde, hvor rumfærgerne skal hen.
21 museer og institutioner havde lagt lagde billet ind på at få en rumfærge i deres udstillingslokaler, og de havde fire fartøjer at dyste om:
 Discovery, Endeavour, Atlantis og prototypen Enterprise, som aldrig har været på rummissioner.
Nasa har besluttet, at Enterprise, der i øjeblikket er udstillet på Smithsonian i Washington DC, skal flyttes til hangarskibet Intrepid, som er rammen om et museum i New York.
I stedet skal Discovery udstilles på en afdeling af Smithsonian i Virginia.
California Science Center i Los Angeles skal til at gøre plads til Endeavour, mens Atlantis udstilles på Kennedy Space Center i Florida.
Det er ikke gratis at få en rumfærge. Nasa har sat en prislap på 28 millioner dollar, omkring 150 millioner kroner, i halen på hver af dem.
Nasa har endnu to rumfærgemissioner i posen. Endeavour skal efter planen opsendes til den permanente rumstation (ISS) den 29. april. Den absolut sidste opsendelse med en rumfærge sker den 28. juni, når Atlantis skal op til ISS.
Atlantis-missionen er nummer 135 i det 30 år lange rumfærgeprogram, og det ventes, at rumfartøjerne transporteres til deres sidste destinationer, når programmet er endeligt slut.
Meddelelsen om rumfærgernes fremtid kom på en historisk dag for rumfarten.
Den 12. april 1961 blev det første menneske sendt i kredsløb om Jorden, nemlig russeren Jurij Gagarin.
Og den 12. april 1981 sendte USA sin første rumfærge op. Det var Columbia.
Rumfærgen Columbia forulykkede i 2003 kort før landingen i Florida, og syv astronauter omkom.
Det var den anden ulykke, som Nasa har haft med rumfærger. Den første skete i 1986, da Challenger eksploderede 73 sekunder efter starten. Alle syv ombordværende blev dræbt.
