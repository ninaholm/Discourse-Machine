3500 klager over russisk valgsvindel
Uafhængige valgobservatører melder om tusindvis af indberetninger om valgsvindel ved præsidentvalget i Rusland


 Få dage før det russiske præsidentvalg fik Sergei Smirnov et telefonopkald fra en mand, der kaldte sig "Mikhail" og som fortalte om aftalens betingelser: Du stemmer på Vladimir Putin fire gange og modtager 2000 rubler (384 kroner).
Samme sum blev tilbudt til en gruppe af unge mænd og kvinder, der mødtes uden for en populær fastfood restaurant i den sydvestlige udkant af Moskva for at blive transporteret rundt til forskellige valgsteder i provinsen, der omringer hovedstaden.
Sergei Smirnov er en af flere aktivister, der har infiltreret og fulgt en gruppe af "karruselvælgere", som russerne kalder vælgere, der afgiver stemmer ved flere valgsteder med falske identifikationspapirer.
Smirnov, der er journalist, fortæller, at han fandt gruppen et par uger før valget gennem en ven. Mikhail, som han mødtes med på en metrostation gav ham de sidste instrukser.
- Han sagde, vi skulle stemme på Vladimir Putin, tage et billede af stemmesedlen og sende ham billedet via mobiltelefon, siger Sergei Smirnov.
Det er en praksis, kritikere siger, har været brugt, siden Putin kom til magten i 2000 - blandt andet ved parlamentsvalget den 4. december sidste år, hvor mistanke om valgsvindel førte til de hidtil største protester mod Putin i hans 12 år ved magten.
Oppositionspolitikere siger, at søndagens præsidentvalg, hvor Putin vandt en ny seksårig periode med over 60 procent af stemmerne og dermed undgik en anden valgrunde, ikke er nogen undtagelse.
- Disse karruseller er en uforskammethed, siger Alexei Navalny, en populær systemkritiker, der er blandt dem, der planlægger nye demonstrationer mandag i Moskva og andre byer.
Den uafhængige valgobservationsgruppe Golos fortæller om 3500 indberetninger om mistanke om valgsvindel.
En video offentliggjort på YouTube viser angiveligt vælgere i provinsen Dagestan, der fylder store mængder stemmesedler ned i stemmeboksen.
