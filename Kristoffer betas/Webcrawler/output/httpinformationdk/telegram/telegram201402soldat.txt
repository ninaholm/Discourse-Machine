Soldaterveteraner kan få erstatning trods forældelse
Minister vil ændre lov om erstatning til soldater. Samtidig fjernes forældelsesfristen på 30 år i loven.


 Har man været udsendt som soldat, skal det i fremtiden være lettere at få erstatning for eksempelvis posttraumatisk stress. Og en mulig erstatning skal ikke hænge fast i en forældelsesfrist.
Det er beskæftigelsesminister Mette Frederiksen (S), der onsdag har fremlagt et ændringsforslag til en ny lov om erstatning for arbejdsskadede soldater. Loven ventes vedtaget i marts, skriver Avisen.dk.
Hidtil har der været en forældelsesfrist i lovforslaget på 30 år, så mange af de soldater, der var på Cypern i perioden 1964 til 1994, ikke var omfattet. Men det har ministeren ændret på, så erstatningskravene ikke forældes.
- Jeg er nu blevet gjort opmærksom på, at der kan være veteraner og andre, der på grund af reglen bliver afskåret fra erstatning, skriver ministeren i et svar til Folketingets beskæftigelsesudvalg.
- Dette finder jeg er i modstrid med intentionerne bag lovforslaget, skriver hun ifølge Avisen.dk.
Ændringen betyder, at hjemvendte soldater ikke længere bliver mødt af kravet om, at en læge senest seks måneder efter hjemkomsten skal have skrevet i deres journal, at de har symptomer på psykiske lidelser.
- Det er glædeligt, at ministeren nu ændrer loven. Det ville have været uanstændigt for et land som Danmark, hvis nogle veteraner var blevet udelukket, siger Erik Tonny Hansen, formand for foreningen Cypern-Veteranerne, til Avisen.dk.
Både SF og Enhedslisten bakker op om ændringsforslaget, mens Venstre tidligere har meldt ud, at partiet er klar til at se på eventuelle uretfærdigheder i lovforslaget.
