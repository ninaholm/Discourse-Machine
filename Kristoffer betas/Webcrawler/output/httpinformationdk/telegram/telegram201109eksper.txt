Eksperter: Naturen har tabt under VK
Grøn Vækst og kommunalreformen er en dødssynd mod natur og miljø, vurderer fagfolk.


 Regeringens store plan "Grøn Vækst" og kommunalreformen er blandt de værste synder, som politikerne i årtier har begået mod naturen og miljøet.
Det vurderer ni natur- og miljøeksperter. De har på opfordring af Danmarks Naturfredningsforening gennemgået de vigtigste love om miljø og natur fra Folketinget siden 1993.
- Grøn vækst er en dødssynd. Den forsømmer at dæmme op for landbrugets massive påvirkninger af naturen på land og i vandmiljøet, hvor det giver alt for mange næringsstoffer.
- Hertil kommer landbrugets forurening med sprøjtegifte, som truer grundvand og landbrugets ammoniakudledning, som truer sundheden, siger Henrik Sandbech.
Han er tidligere direktør for Danmarks Miljøundersøgelser, DMU, og med i ekspertgruppen.

Analysen omfatter otte år med rødt folketingsflertal og ti år med VK-regeringen. Ud over Grøn Vækst er eksperterne især negative over for kommunalreformens effekt på natur og miljø.
- Med den ødelagde politikerne det unikke system med amternes regionsplaner, som sikrede miljøkvalitetskrav og langsigtet prioritering af miljø- og natur over for andre interesser, siger Ellen Margrethe Basse, professor i miljøret på Aarhus Universitet.
Myndighedernes mangel på viden om naturens tilstand er også et gennemgående problem.
- Samtidig reguleres området gennem et hav af forskellige love uden sammenhæng, som i nogle tilfælde direkte modarbejder hinanden. Vi mangler en samlet, dansk naturlov, siger Peter Pagh, professor i miljøret, Københavns Universitet.
 Det støttes af de øvrige eksperter og præsidenten i Danmarks Naturfredningsforening, Ella Maria Bisschop-Larsen.
- Der er brug for en stærk lov, som varetager naturens, miljøets og biodiversitetens interesser og sikrer, at værdifuld natur ikke ødelægges og ikke gradbøjes efter den siddende regerings behov, siger hun.
