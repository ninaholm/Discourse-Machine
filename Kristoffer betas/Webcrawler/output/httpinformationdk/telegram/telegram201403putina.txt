Putin anerkender Krims selvstændighed
Dagen efter folkeafstemningen, hvor et flertal på Krim ønskede selvstændighed, støtter Rusland kravet.


 Ruslands præsident, Vladimir Putin, har mandag underskrevet en erklæring om, at Rusland anerkender Ukraines Krim-region som en selvstændig stat, skriver flere nyhedsmedier med Kremls pressetjeneste som kilde.
Det sker samme dag, som både EU og USA har indført sanktioner mod en række russiske og ukrainske topledere for at stå bag den optrappede situation på Krim-halvøen og i Ukraine.
- I betragtning af folkets vilje på Krim, der kom til udtryk ved folkeafstemning på Krim 16. marts 2014, erklærer jeg hermed, at republikken Krim, hvor byen Sevastopol har en særlig status, anerkendes som en suveræn og uafhængig stat, hedder det i dekretet.
Dekretet er trådt i kraft fra det øjeblik, det blev underskrevet af præsidenten, oplyser Putins pressetjeneste ifølge nyhedsbureauet Itar-Tass.
