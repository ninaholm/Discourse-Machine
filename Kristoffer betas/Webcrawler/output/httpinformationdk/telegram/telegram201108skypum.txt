Skypumpe i Nordjylland hærger tankstation
Kraftig skypumpe af et par minutters varighed raserede tankstation ved motorvej. Ingen kom til skade.


 En skypumpe ramte ved 17-tiden en tankstation, der ligger ved motorvej E45 ved Hjallerup Enge i Nordjylland.
Både DR Nordjylland og TV2 Nord skriver, at den raserede tankstationen i et par minutter.
Den smadrede ruder og tog skraldespande og en benzinpumpe med sig, ligesom et par biler fik bagruderne blæst ud. Ingen personer kom til skade.
- Der kom et kæmpe tryk på taget i tankstationen. Alt fløj rundt gennem luften, fortæller et øjenvidne til TV2/Nord.
Falck i Nordjylland kender kun til skypumpen fra de lokale mediers hjemmesider og fra radioen.
- Men ingen har ringet til os, så den har åbenbart ikke hærget andre steder, fortæller Falck.
Danmarks Meteorologiske Institut (DMI) havde mandag ved aftenstid ikke registreret det kraftige vejrfænomen på tankstationen. DMI's vagthavende mener dog ud fra beskrivelserne, at der formentlig har været tale om en skypumpe.
