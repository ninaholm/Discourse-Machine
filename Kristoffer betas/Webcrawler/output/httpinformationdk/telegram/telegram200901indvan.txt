Mange indvandrere går i kirke



 Kristne nydanskeres deltagelse i gudstjenester landet over har været stærkt stigende de seneste fire år, og antallet af kirkebesøgende nydanskere overstiger nu antallet af nydanskere, som går til fredagsbøn i moskeen.
 Ifølge en undersøgelse fra 2006, foretaget af Lene Kühle i "Moskeer i Danmark", samles 10-14.000 muslimer hver uge til fredagsbøn. Men antallet af nydanskere, som hver søndag går i kirke, er i øjeblikket på 15.000.
 Det viser en helt ny og omfattende kortlægning af migrantmenigheder, som KIT - Kirkernes Integrations Tjeneste - har foretaget i samarbejde med Folkekirkens mellemkirkelige Råd det seneste år. Undersøgelsen er foretaget i folkekirken, i den katolske kirke og i frikirkerne samt i en hel række nye migrantmenigheder.
 Undersøgelsen viser, at der igennem de seneste fire år i gennemsnit er dannet mere end én ny migrantmenighed hver eneste måned.
 Der er nu 212 kristne migrantmenigheder i landet, hvorimod antallet af moskeer ifølge Lene Kühles undersøgelse er 114.

