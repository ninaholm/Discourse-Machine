Gummikugler og tåregas i Pittsburgh



 Uropoliti er begyndt at bruge gummikugler og tåregas mod omkring 1000 demonstranter i Pittsburgh i USA, der har trodset advarsler mod at marchere i retning af det sted i byen, hvor G20-topmødet finder sted.
 - De pressede os ind i en sidegade i et beboelsesområde, og så beskød de os med tåregas. De affyrede omkring tre hylstre, siger en af demonstranterne, Ross McCoy.
 Siden tog politiet gummikugler i brug mod demonstranter, der var begyndt at kaste med sten.
 Urolighederne udviklede sig, da demonstranterne indledte marchen fra byens Arsenal Park til det konferencecenter, hvor statslederne mødes. Mange af den viftende med anarkistiske og antikapitalistiske bannere.
 Inden demonstranterne forlod parken, udsendte politiet meddelelser over højttalere, der på både engelsk og spansk gjorde det klart, at demonstrationsmarchen var ulovlig.
 - Hvis I ikke går hver til sit, risikerer I at blive anholdt eller udsat for andre politihandlinger, hed det blandt andet.
 Nogle demonstranter syntes at lystre politiets ordre, men hovedparten marcherede videre.
 - Det eneste, vi risikerer, er en bøde eller at blive anholdt, siger Paul Erb, en 24-årig student fra University of Cincinnati.
 En gruppe på 80 studenter viftede med røde og sorte anarkistflag og sorte bannere med antikapitalistiske slagord, da de brød op fra området omkring University of Pittsburgh.
 De sluttede sig til hundreder af andre demonstranter, der samledes i Arsenal Park til et stormøde, der var organiseret af The Pittsburgh G20 Resistance Project, en paraplyorganisation af aktivistgrupper.
