Torsdagens aktier: Carlsberg blandt undtagelserne i surt indeks



 
Med Carlsberg som en af de få undtagelser lod de danske aktier sig torsdag generelt inspirere af den sure stemning, som prægede de europæiske markeder, hvor især en svækket dollar skabte rød misstemning.
C20 Cap-indekset lukkede dagen i 1015,14 eller 1,0 pct. lavere end onsdagens slutniveau - ikke ulig udviklingen i de store europæiske indeks frem til dansk lukketid.
- Det danske marked er i høj grad trukket af, hvad der sker i Europa. Vi drager fordel af mange af de effekter, som vi ser i Europa, men vi har ikke de samme udfordringer. Så de danske aktier ligger ganske fornuftigt i forhold til det, der er i gang rent pengepolitisk i Europa - samme dollareffekt, samme energieffekt af faldende oliepriser. Men ikke de udfordringer der kommer fra Sydeuropa, konstatere aktiestrateg Otto Friedrichsen i Formuepleje.
Men torsdag peger valutaeffekten nedad med svækket dollar, og dertil må man tage i betragtning, at det europæiske aktiemarked er steget pænt på kort tid, og at stigningerne er baseret på forventninger og tillid mere end på realiteter, mener aktiestrategen.
- Og så skal der ikke så meget til at ændre det og få folk til at stoppe op, bemærker Otto Friedrichsen.
To af de eliteaktier, der skilte sig ud fra den europiske påvirkning i torsdagens marked var Carlsberg tæt på indekstoppen trods uændret lukkeniveau på 619,50 kr. og Tryg med et fald på 3,1 pct. til 788 kr. i bunden af indekset.
- Carlsberg skiller sig ud bare ved ikke at være negativ. Og den russiske rubel - og Carlsberg er meget eksponeret mod rubel - har jo i den grad "performet" den seneste uges tid. Det støtter Carlsberg, mener Otto Friedrichsen.
Han noterer, at det er tiltro til, at der er kommet styr på situationen i Ukraine, der styrker rubel, mens korrelationen med olieprisen faktisk ikke har holdt stik i den seneste periode.
Helt i toppen lukkede GN Store Nord med et plus på 0,6 pct. til 147,20 kr. uden selskabsspecifik anledning.
For Tryg-aktien synes der at være tale om en fortsættelse af den straffeekspedition, som indledtes onsdag efter et skuffende regnskab. Aktien faldt 4,5 pct. onsdag. Og torsdag langede finanskæmpen Goldman Sachs ud efter forsikringsaktien med en sænkning af kursmålet til 800 kr. fra 830 kr. Og franske Exane bidrog med en sænkning af anbefalingen af aktien til "neutral" fra "outperform".
Tæt på bunden af eliteindekset sluttede servicekoncernen ISS, der udbetalte udbytte på 4,90 kr. til aktionærerne. Men aktien faldt 2,4 pct. eller 5,50 kr. til 228,60 kr.
Vestas-aktien faldt 2,6 pct. til 312,40 kr., selv om Eksport Kredit Fonden har udtalt, at den regner med, at finansieringen af det store mexicanske Vestas-projekt, Mareña, falder på plads i 2015. En nyhed, som aktieanalytiker i Sydbank Jacob Pedersen betegner som "super" for Vestas.
Genmab har nået den femte milestone på 10 mio. dollar i Daratumumab-samarbejdet med Janssen Biotech. Biotekaktien faldt 1,1 pct. til 517,50 kr.
Mærsk B-aktien faldt 1,3 pct. til 14.080 kr. Oliedivisionen Maersk Oil oplyste torsdag eftermiddag, at bestræbelser på at reducere omkostningerne vil medføre nedlæggelse af 200 stillinger i hovedkvarteret, Qatar og Storbritannien.
Som den bløde mellemvare lukkede Novo-aktien 1,4 pct. lavere i 382,40 kr. Den franske storbank Société Générale indledte dækning af selskabet med anbefalingen "sælg" og et kursmål på 350 kr., mens schweiziske Baader-Helvea løftede sit kursmål til 411 kr. fra 370 kr.
Danske Bank præsenterede i løbet af formiddagen en trio af nye eller justerede anbefalinger:
- For NNIT-aktien indledtes analysedækningen med anbefalingen "hold" og kursmålet 165 kr. Aktien steg torsdag 0,6 pct. til 164 kr.
- For Novozymes sænkedes anbefalingen til "hold" fra "køb", og kursmålet reduceres til 320 kr. fra 350 kr. Omvendt løftede ABG Sundal Collier sit kursmål fra aktien til 400 kr. fra 350 kr. Aktien reagerede med et fald på 1,3 pct. til 338,20 kr.
- Og for Nordea-aktien sænkede Danske Bank anbefalingen til "hold" fra "køb". Aktien sluttede 0,1 pct. højere i 88,15 kr.
Dagens regnskabsaktuelle aktie var B&O, der kom ud af tredje kvartal af det forskudte regnskabsår 2014/15 med et overskud efter skat på 17 mio. kr. sammenlignet med et underskud på 32 mio. kr. i samme periode sidste år. Omsætningen steg til 800 mio. kr. fra 675 mio. kr. Men i Nordamerika faldt omsætningen, og det bekymrer Jesper Christensen, der er aktieanalytiker i Alm. Brand Markets.
Aktiemarkedet kvitterede for regnskabet, som var delvist kendt på forhånd, med et kursfald på 1,5 pct. til 64 kr.
