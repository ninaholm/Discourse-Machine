Svensker anholdt for Auschwitz-tyveri



 En 35-årig svensk mand er anholdt og sigtet for at stå bag tyveriet af skiltet "Arbeit macht frei" fra den tidligere koncentrationslejr Auschwitz.
Manden er blevet pågrebet i Sverige og anses for at være hjernen bag tyveriet. Han blev efterlyst af en polsk domstol for godt en uge siden.
Tyveriet af skiltet skabte international furore, særligt i Israel og blandt jødiske grupper. Op imod halvanden million mennesker, altovervejende jøder, omkom i Auschwitz under Nazitysklands besættelse af Polen. Lejren blev efter Anden verdenskrig omdannet til et museum, og mottoet, der betyder "Arbejde vil gøre dig fri", blev et uudsletteligt symbol for holocaust.

