SF-glæde over Foghs tale



 Et grønnere Danmark med mere offentlig transport, mere miljøvenlig energi og stærkere fokus på naturbevaring vækker begejstring i SF, og partiets formand Villy Søvndal rækker gerne en hånd ud for at hjælpe Venstres nye miljøpolitik.
 Håndsrækningen kommer, efter at statsminister Anders Fogh Rasmussen i dag fremlagde nye miljømæssige tiltag ved Venstre landsmøde. 
 - Jeg vil derfor opfordrer Fogh til at indkalde partier med erfaring inden for miljøpolitik for at udarbejde et ambitiøst nationalt program på alle punkter. Både i forhold til en klimaindsats, en trafikindsats med en massiv investering i offentlig transport og en gigantisk plan for naturen. Og der kan man sige, at Fogh er heldig, for vi har i SF udarbejdet planer inden for alle områder, og vi giver ham gerne hele pakken, siger Villy Søvndal, der kalder Foghs taler for "en af de største omvendelser i dansk politik".
