DF vil straffe foreninger med islamister i ledelsen
Dansk Folkeparti vil stoppe støtte til idrætsforeninger med islamister i bestyrelsen. V og S er afvisende.


 Islamister med forbindelse til eksempelvis Hizb ut-Tahrir skal ikke have mulighed for at sætte sig på magten i fodboldklubber og idrætsforeninger, som det eksempelvis er sket i Brøndby Strands Idrætsklub.
Det mener Dansk Folkeparti, som i forbindelse med sit sommergruppemøde ifølge Politiken har besluttet at fremsætte et lovforslag, som gør det muligt at ramme sådanne foreninger på pengepungen.
Hvis personer med forbindelse til Hizb ut-Tahrir eller andre organisationer, som "modarbejder demokratiet" overtager magten i en forening, vil foreningerne nemlig få skåret i den offentlige støtte.
- Vi har konstateret, at Hizb ut-Tahrir er aktive i foreningslivet - at de for eksempel er aktive i en ungdomsklub, som får midler fra det offentlige. At de også er aktive i fodboldklubber, siger Martin Henriksen, der er integrationsordfører for DF, til Politiken.
- Det er fuldstændig håbløst, at skattepenge går til, at de kan få unge mennesker til at blive ekstremistiske, fortsætter han.
Kriterierne for at få fjernet økonomisk støtte eller adgang til kommunens idrætsanlæg og lokaler kan ifølge Martin Henriksen være, hvis foreningens ledende medlemmer er knyttet til Hizb ut-Tahrir eller har brudt loven.
Også Politiets Efterretningstjeneste kan hjælpe med at vurdere foreningerne, mener Martin Henriksen, som dog erkender, at det kan blive vanskeligt at administrere i praksis.
Både Socialdemokraterne og Venstre afviser Dansk Folkepartis forslag.
