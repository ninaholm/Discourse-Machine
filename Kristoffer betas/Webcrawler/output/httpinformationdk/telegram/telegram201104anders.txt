Anders Fogh: Nato går ikke efter Gaddafi
Natos operation i Libyen har ikke til mål at ramme Muammar Gaddafi, lyder det fra Nato-chef Anders Fogh.


 Natos generalsekretær, Anders Fogh Rasmussen, understreger, at Libyens leder, Muammar Gaddafi, ikke er målet for militæralliancens operation i Libyen.
- Gaddafi er ikke målet for Natos operation. Vi er der for at beskytte civilbefolkningen.
Det fastslog Anders Fogh Rasmussen fredag under en visit i Danmark i forbindelse med afsløringen på Frederiksborg Slot af et maleri af den tidligere danske statsminister.
Han understreger dog, at FN har et bud på, hvordan man kan gribe ind over for den libyske diktator.
- FN har jo sagt, at der er en anden måde, man skal behandle Gaddafi på. Han skal muligvis stilles for den internationale domstol, fordi FN's Sikkerhedsråd har sagt, at Gaddafis handlinger kan betragtes som forbrydelser mod menneskeheden.
Nato
overtog den fulde kommando for den militære operation i Libyen torsdag, og ifølge Anders Fogh Rasmussen forløber indsatsen i Libyen, som den skal.
- Natos operation bliver udført som planlagt. Vi håndhæver FN-resolutioner med henblik på at beskytte civilbefolkningen og håndhæver våbenembargoen.
- Det, der foregår på landjorden, er jo ikke noget, vi er blandet ind i, og der går det nogle gange fremad for Gaddafi og andre gange tilbage.
Den tidligere statsminister vil ikke gisne om, hvornår Natos indsats ophører, men håber på en kort affære.
- Jeg tør ikke gætte på en tidshorisont, men vi håber jo alle sammen, at det bliver kort, og at der hurtigst muligt bliver fundet en politisk løsning, der tillader en fredelig overgang til demokrati.
- Vores operation slutter den dag, der ikke længere er en trussel mod civilbefolkningen, siger Natos generalsekretær.
Selvom borgerlige politikere tidligere har antydet, at det kan blive nødvendigt at fjerne Libyens leder, så tager regeringens officielle politik afstand fra at vælte Gaddafi af pinden.
