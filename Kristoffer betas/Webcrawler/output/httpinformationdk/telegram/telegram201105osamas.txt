Osamas arvtager står klar i kulissen
Osama bin Laden erstattes sandsynligvis af nummer to i al-Qaeda - den egyptiske læge Ayman al-Zawahiri.


 Listen over verdens mest eftersøgte skal have et nyt topnavn, efter at Osama bin Laden er dræbt.
Det ser ud til, at det bliver Ayman al-Zawahiri, som er næstkommanderende i terrororganisationen al-Qaeda.
Den egyptiske øjenkirurg har været bin Ladens ledende strateg, mentor og personlige læge. Han anses af mange for at være den sande hjerne bag terroroperationerne.
Zawahiri menes at være snu og intelligent og have gode organisatoriske evner. Osama bin Ladens funktion var snarere at inspirere ligesindede.
 Siden USA erklærede krig mod terror i 2001, har Zawahiri gemt sig for verden. Og med en findeløn på 25 millioner dollar på sit hoved, død eller levende, er det med god grund.
Zawahiri er sidst set i oktober 2001 i det østlige Afghanistan nær grænsen til Pakistan. Efter at bin Laden trak sig væk fra offentligheden i 2004, har Zawahiri optrådt mange gange i videoklip, der skulle motivere jihad.
Øjenlægen trækker et langt spor af terrorangreb efter sig.
Foruden angrebet den 11. september er han mistænkt for at have været involveret i drabet på Egyptens præsident Anwar Sadat i 1981.
Hans skygge svæver også over massakren på turister i Kongernes Dal i Egypten i 1997 og bombningerne af amerikanske ambassader i Kenya og Tanzania i 1998.
Zawahiri og Osama bin Laden mødte hinanden, da tusindvis af islamiske krigere strømmede til Afghanistan i 1980'erne for at kæmpe mod den sovjetiske besættelsesmagt.
Her arbejdede han som doktor med at behandle de sårede jihad-krigere. Heriblandt også bin Laden.
Han har udgivet flere bøger om islamisk fundamentalisme, som for mange muslimer kom til at symbolisere den radikale islamisme.
I december 2001 blev Zawahiris kone og to døtre angiveligt dræbt i et amerikansk luftangreb i Kandahar, Afghanistan. Og i 2006 undslap Zawahiri et amerikansk missilangreb i en landsby i det øde Pakistan.
