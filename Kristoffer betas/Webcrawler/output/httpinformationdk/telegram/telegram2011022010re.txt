2010 blev rekordår for Læger uden Grænser
358.000 haitianere blev behandlet af Læger uden Grænser i 2010


 Læger uden Grænser gennemførte igennem 2010 den hidtil største enkeltstående katastrofeindsats i organisationens snart 40-årige historie.
 Fra få minutter efter jordskælvet i Haiti og frem til nu er 358.000 haitianere blevet behandlet af Læger uden Grænser, som har udført 16.500 operationer og hjulpet 15.000 børn til verden.
 Læger uden Grænser i Danmark sendte et rekord stort antal folk af sted på opgaver i 2010: I alt 55 danske læger, sygeplejersker, jordemødre, logistikere og administratorer blev det til.
Organisationens danske afdeling modtog 147 millioner kroner i samlede bidrag i 2010 - af dem kom 84 millioner kroner fra private donorer.
- Det er en stigning på godt 36 procent i forhold til året før, skriver organisationen i sin årsberetning for 2010, der netop er offentliggjort.
- For at sikre vores uafhængighed har vi et princip om, at vi primært skal være finansieret af private midler.
- Derfor er vi meget taknemmelige - ikke alene for de mange bidrag, vi har fået til vores arbejde i 2010, men også for den stadigt større støtte og sympati, som Læger uden Grænser nyder, siger direktør Michael Gylling Nielsen.
Læger uden Grænser samarbejder med en række ernæringseksperter fra blandt andet Institut for Human Ernæring, Københavns Universitet, World Health Organization og World Food Program om at udvikle et ernæringsprodukt, som potentielt kan hjælpe børn, så de undgår at blive svært underernærede, få følgesygdomme og i sidste ende dø.

