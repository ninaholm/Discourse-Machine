Nordkorea vil have atomforhandlinger



 Nordkorea vil genoptage nedrustningsforhandlingerne om landets atomvåben. Sådan lyder budskabet mandag fra det kommunistiske regimes Udenrigsministerium.
 Nordkoreanerne vil have direkte forhandlinger med ærkefjenden USA og samtidig vil landet genoptage de sekspartsforhandlinger, som længe har været sat i stå.
 - Vi er nået til den konklusion, at de centrale parter, som er Nordkorea og USA, må sætte sig ned og finde en rationel løsning, siger en talsmand fra det nordkoreanske Udenrigsministerium til landets nationale nyhedsbureau, KCNA.
 Udmeldingen er det hidtil stærkeste signal på nordkoreansk forhandlingsvilje. Landets leder Kim Jong-il har for nylig udtalt, at han overvejede at vende tilbage til forhandlingsbordet, men intet tyder på, at nordkoreanerne vil sælge deres goodwill billigt.
 - Nu hvor vi har udvist generøsitet ved at vise, at vi er i en position, hvor vi villige til tale med amerikanerne og føre multilaterale samtaler, inklusive sekspartsforhandlingerne, så er det på tide, at USA tager en beslutning, siger talsmanden fra Udenrigsministeriet til KCNA.

