EU og eksperter oprørte over NSA's klimaspionage
Hvis en side ved mere end den anden, kan det ødelægge forhandlingerne, siger ekspert om spionage ved COP15


 
	Spionage op til klimaforhandlinger på FN's topmøder forpurrer hele processen. Og det ødelægger muligheden for at skabe kompromisser, som er tilfredsstillende for de involverede medlemslande.

	Det siger klimaeksperter og tidligere FN-diplomater efter gårsdagens afsløring i Information af, at USA's efterretningstjeneste NSA spionerede mod den danske delegation og andre lande før og muligvis under klimatopmødet i København i 2009.

	- Når én side ved en hel masse om de forskellige landes forhandlingsstrategier, og den anden side er dårligt informeret, opstår der en asymmetri, som gør det langt vanskeligere at nå frem til et kompromis, siger Alden Meyer fra den amerikanske organisation Union of Concerned Scientists til Information.

	Han var uformel rådgiver for EU's klimakommissær og tidligere klimaminister, Connie Hedegaard, under COP15, hvor hun spillede en central rolle som den danske regerings vært.

	Informations afsløring af et tophemmeligt NSA-dokument fra den amerikanske whistleblower Edward Snowden har vakt harme både i den amerikanske og internationale klimabevægelse, skriver avisen.

	Janos Pasztor, der er politisk og videnskabelig direktør for den globale del af Verdensnaturfonden, mener, at det er "ødelæggende" for fremtidige klimaforhandlinger, når parterne bliver overvåget.

	Han var toprådgiver om klimaspørgsmål for FN's generalsekretær, Ban Ki-moon, før og under COP15.

	- Gode forhandlinger handler om tillid. Og det tager tid at opbygge tillid og engagement, når man forhandler om besværlige emner, siger Janos Pasztor til Information.

	Også EU-Kommissionen er fortørnet over den amerikanske spionage af allierede lande.

	- Jeg har ikke før hørt om disse afsløringer. Hvis oplysningerne er sande, så er det bekymrende. Vi skal undgå et digitalt våbenkapløb - især mellem allierede, siger Neelie Kroes, EU-kommissær for digitale anliggender, til Politiken.

	Man skal dog ikke være naiv, mener hun:

	- De, der har kapaciteten til at spionere, vil altid forsøge det - spionage er trods alt verdens næstældste erhverv, fortsætter hun.

	Klimakommissær Connie Hedegaard udtaler i en kortfattet mail til Politiken:

	- Jeg kan kun sige, hvis det er sandt, så er det naturligvis oprørende.

