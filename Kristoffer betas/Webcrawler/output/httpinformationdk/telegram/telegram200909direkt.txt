Direktør stopper straks i VisitDenmark



 Knap to uger efter, VisitDenmark måtte droppe kontroversiel video, siger administrerende direktør Dorte Kiilerich nu farvel. Hun har valgt selv at sige op og stopper med det samme, oplyser turismeorganisationens bestyrelsesformand Georg Sørensen. 
 Dorte Kiilerich forsvarede i flere dage indædt den omstridte Karen-video, der blev vist omkring en million gange på internettjenesten YouTube. Målet med videoen var at lokke turister til Danmark. På videoen optræder den unge kvinde Karen, der ikke kan huske navn og nationalitet på faderen til sin søn. Videoen viste sig at være en løgnehistorie, og VisitDenmark måtte fjerne den efter få dage. 
 Georg Sørensen siger, at VisitDenmark nu skal kigge fremad.
 - Vi har selvfølgelig taget Dortes beslutning til efterretning. Vi tog Karen-videoen af, fordi den skulle af. Vi skal stadig være stærke på markedsføring og bare tænke os rigtig godt og grundigt om, når vi bruger nye medier. Vi har en stærk gennemslagskraft, siger han. 
 Georg Sørensen roser Dorte Killerich for en god indsats for VisitDenmark, og han håber, at hele organisationen har lært af balladen om Karen-videoen.
 - Vi skal fortsætte ud af det spor, vi var på, inden denne her video kom på. Vi skal få Danmark til at fremstå som et fantastisk land med fantastisk natur og utrolig imødekommenhed fra befolkningen, siger Georg Sørensen.
 Direktørerne Flemming Bruhn og Lars Erik Jønsson overtager Dorte Kiilerichs opgaver, indtil der er fundet en afløser. 
