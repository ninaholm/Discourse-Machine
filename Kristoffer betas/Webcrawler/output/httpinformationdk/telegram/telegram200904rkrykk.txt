R: Krykke til landbrugsindustrien



 Der er skridt i den rigtige retning, men De Radikale vurderer, at regeringens landbrugs-, natur- og miljøudspil Grøn Vækst ender med at føre til øget forbrug af blandt andet sprøjtegift.
 - Der er tale om et stærkt amputeret udspil fra miljøministeren i dag, hvor det grønne nærmest er blevet brunt. På trods af få skridt i den rigtige retning på enkelte områder, tyder alt på, at vi får mere sprøjtegift, mere kvælstof og endnu mere bevidstløst, uøkonomisk industriproduktion i landbruget. Udspillet vil ikke for alvor gavne natur, miljø og klima. Vi har ellers hårdt brug for en kovending i landbruget, hvis der for alvor skal udvikles en bæredygtig, ægte grøn vækst. Dette udspil ligner mere en hjælpekrykke til en vaklende landbrugsindustri, siger den radikale miljøordfører Johs. Poulsen.
 De Radikale vil øge den økologiske produktion i Danmark og på sigt gøre hele landbruget økologisk. Desuden vil partiet fordoble naturarealerne i Danmark. 
