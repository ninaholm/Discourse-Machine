Afsat thai-leder afviser ris-anklager i rigsretssag
Fredag startede rigsretssagen mod den tidligere thailandske premierminister Yingluck Shinawatra.


 Den afsatte thailandske premierminister Yingluck Shinawatra indledte fredag sit forsvar i den første høring i rigsretssagen, der er rejst imod hende. Hvis hun kendes skyldig, risikerer hun at blive udelukket fra politik i fem år.
Yingluck Shinawatra ankom til høringen i hovedstaden Bangkok klædt i sorte bukser, sort jakke og en lyserød skjorte. Sikkerhedsfolk og en håndfuld af hendes partikolleger fulgte hende tæt.
- Jeg styrede regeringen med ærlighed og i overensstemmelse med alle love, sagde Yingluck Shinawatra til forsamlingen, der skal afgøre hendes skæbne.
Forsamlingen består af 250 personer, og en skyldkendelse kræver tre femtedeles flertal.
Thailands forfatningsdomstol dømte i maj sidste år Shinawatra til at fratræde sit hverv som premierminister som følge af magtmisbrug.
Den thailandske anti-korruptionskommission anklager hende for at være skyldig i uagtsomhed over for statens ris-opkøbsprogram, som har haft negative økonomiske konsekvenser.
Ved fredagens høring afviser Shinawatra disse anklager.
- Målet med ris-programmet var at håndtere risbønders livsgrundlag, deres gæld og de faldende rispriser, sagde hun og tilføjede, at programmet har hjulpet 1,8 millioner thailandske risbønder.
Yingluck afsluttede sit forsvar ved dagens høring med at opfordre forsamlingen til at lytte uden forudindtagede holdninger og skjulte politiske dagsordener.
Ifølge nyhedsbureauet dpa har statens ris-opkøbsprogram kostet Thailand, hvad der svarer til 25 milliarder danske kroner.
Det ventes, at der falder en afgørelse i rigsretssagen mod Yingluck Shinawatra i slutningen af januar.
Hvis den tidligere premierminister kendes skyldig, risikerer spændingerne mellem de såkaldte rødskjorter, der støtter Shinawatra, og modstanderne - de såkaldte gulskjorter - at blusse op igen. Siden militæret overtog magten, har der været relativt fredeligt i Thailand.
Yinglucks modstandere beskylder hende for at være en marionetdukke for sin bror, den tidligere premierminister Thaksin Shinawatra, der gik i eksil efter et militærkup i 2006.
De beskylder hende og hendes familie for at bruge skattepenge til købe stemmer i landområderne.
