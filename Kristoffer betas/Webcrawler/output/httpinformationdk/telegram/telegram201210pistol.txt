Pistolmand dræbt efter skuddrama i Israel
Amerikansk turist skyder og dræber ansat på hotel i israelsk ferieby. Derefter blev han selv dræbt af politi.


 Israelsk politi har skudt og dræbt en amerikansk turist, der fredag morgen åbnede ild på et hotel i badebyen Eilat i Israel og dræbte en af hotellets ansatte.
Det oplyser politiet til nyhedsbureauet AFP.
Gerningsmanden stjal en pistol fra en sikkerhedsvagt på hotellet, Leonardo Club Hotel, og begyndte derefter at skyde. Det skriver flere israelske medier.
- Vi var i spisesalen, og pludselig hørte vi skud. Både gæster og hotelansatte var meget bange. Ingen kunne forstå, hvad der skete, siger en hotelgæst, der kalder sig Eyal, til avisen Haaretz.
Det er en af hotellets ansatte, der er skudt, oplyser israelsk radio.
Efter at have åbnet ild flygtede gerningsmanden op på sit værelse, hvor han barrikaderede sig, tilføjer radioen.
Det er ikke umiddelbart klart, hvad motivet til angrebet var, siger politiet til nyhedsbureauet Reuters.
Kilder oplyser imidlertid til avisen Jerusalem Post, at skyderiet opstod efter et skænderi mellem en ansat i hotellets køkken og en anden hotelansat.
Da en sikkerhedsvagt forsøgte at stoppe skænderiet, blandede den amerikanske turist sig angiveligt.
Amerikaneren tog sikkerhedsvagtens pistol og begyndte at skyde omkring sig.
Ifølge Jerusalem Post er den dræbte en mand i 50'erne, som arbejdede i hotellets køkken.
