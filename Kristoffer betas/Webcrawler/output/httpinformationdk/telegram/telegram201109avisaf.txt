Avis afslører terrorplaner mod tegner
Tre mænd, der er fængslet i Göteborg, var ude efter den svenske Muhammedtegner Lars Vilks.


 Den svenske kunstner Lars Vilks, der har tegnet Muhammed som en hund, var målet for tre mænd, der sidder fængslet i Göteborg mistænkt for at planlægge et drab.
Det skriver avisen Metro, der har fået fat i hemmeligt stemplede dokumenter, onsdag.
De tre mænd blev anholdt den 11. september i Göteborg centrum mistænkt for at planlægge en terrorhandling. Anklagen blev senere ændret til planlægning af drab.
Avisen skriver, at beviserne mod de tre mænd blandt andet består af en lommekniv og iagttagelser ved kunstmuseet Röda Sten, hvor Lars Vilks skulle deltage i en fernisering og noter på et programhæfte.
Anklageren i Göteborg vil hverken be- eller afkræfte oplysningerne i Metro.
- Jeg kommenterer ikke en igangværende efterforskning, siger Agneta Hilding-Qvarnström.
Senest om en uge skal anklageren rejse en formel tiltale mod de tre mænd, der har siddet i isolationsfængsel siden mandag i sidste uge.

