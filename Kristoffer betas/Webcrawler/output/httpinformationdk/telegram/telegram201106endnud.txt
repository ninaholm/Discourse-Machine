Endnu en dansker ramt af aggressiv bacille
Yderligere en dansker er blevet ramt af den farlige tarmbakterie VTEC. Dermed er i alt 22 danskere smittet.


 Den farlige tarmbakterie VTEC har ramt endnu en dansker.
Det oplyser Statens Serum Institut (SSI) tirsdag.
Den smittede dansker har været i Tyskland i midten af maj, og han er efter alt at dømme blevet smittet i forbindelse med sit besøg i landet.
Med det nye tilfælde er i alt 22 danskere blevet ramt af sygdommen, som især har hærget i den nordlige del af Tyskland. Af dem har de ni haft den farlige nyresygdom HUS.
Kåre Mølbak, overlæge på SSI, har tidligere understreget, at der kunne komme enkelte nye smittetilfælde, men at der på ingen måde er grund til at frygte, at der vil komme endnu en VTEC-epidemi.
De smittede danskere fordeler sig på 10 kvinder og 12 mænd i alderen 23 til 81 år, og alle på nær en er blevet smittet i forbindelse med rejse i Nordtyskland.
Mindst 39 mennesker er døde på grund af udbruddet i Tyskland - heraf 38 tyskere og en enkelt svensker.
De fleste, der smittes med sygdommen, får dog ikke alvorlige skader, men i en række tilfælde udvikler infektionen sig til nyresvigt og nerveskader.
Både danske og udenlandske grøntsagsproducenter har mistet store summer, efter at forskellige grøntsager har været mistænkt for at være kilde til udbruddet. For eksempel har spanske agurker været under luppen.
Siden har de tyske myndigheder dog fundet frem til, at kilden til udbruddet med meget stor sandsynlighed er spirer fra en producent i Nordtyskland.
En række restauranter, hvor flere mennesker er blevet smittet, har nemlig fået leveret spirer fra den pågældende virksomhed.
