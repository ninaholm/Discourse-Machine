V angriber socialdemokratisk skatteplan



 Det vil koste velfærdssamfundet dyrt, hvis Socialdemokraterne indfører en ekstra skat for de højeste lønninger.
 Sådan lyder advarslen fra Venstres skatteordfører, Torsten Schack Pedersen, efter at Ritzau kan fortælle, at Socialdemokraterne overvejer en ny skat for de to-tre procent af danskerne, der tjener mest. 
 - Jeg frygter, at de bredeste skuldre lige pludselig ikke er i landet længere, og så kan man stå med en symbolskat, som givetvis vil give et meget begrænset provenu, siger Torsten Schack Pedersen.  
 - Jeg går ud fra, at Socialdemokratiet også er enig i, at det skal være attraktivt for danske vidensvirksomheder at blive i Danmark. At de kan fastholde danske medarbejdere og tiltrække udenlandske medarbejdere. Jeg frygter, at de lægger op til at bekæmpe rigdom. Og hvis man bekæmper rigdom, så bliver vi alle sammen fattigere, siger Torsten Schack Pedersen. 
 Venstremanden peger på, at Skattekommissionen har beregnet, at hvis den ene procent af danskerne med de højeste indtægter forlod Danmark, så ville det koste 27,4 milliarder kroner i tabte skatteindtægter. 
 Cheføkonom i den borgerlige tænketank Cepos, Mads Lundby Hansen, undrer sig højlydt over de socialdemokratiske skatteplaner. Han påpeger, at Helle Thorning-Schmidt er på vej imod den linje, som den seneste socialdemokratiske statsminister, Poul Nyrup Rasmussen, lagde, da han sænkede marginalskatten og fjernede formueskatten. 
 - Det er meget overraskende, at Helle Thorning-Schmidt kan komme med det her, for det er en skat på alt det, vi skal leve af i fremtiden - produktivitet, innovation og en ekstra indsats, siger Mads Lundby Hansen.
 Helle Thorning-Schmidt har ikke ønsket at kommentere Ritzaus oplysninger.
