Regeringen giver 100 millioner til psykiatri
Sundhedsministeren vil bruge penge fra satspuljen til patienter med sindslidelser.


 Regeringen vil udvikle nye metoder i psykiatrien, som årligt skal have 100 millioner kroner fra 2014 til 2017 i satspuljen, som omfatter godt 350 millioner kroner næste år
Det oplyste sundhedsminister Astrid Krag (SF), før regeringen onsdag indledte forhandlinger om satspuljen med alle partier undtagen Enhedslisten.
- Fra andre lande kender man en god effekt for mennesker med sindslidelser: De bliver indlagt sjældnere. De får større magt over eget liv. De bliver hurtigere raske. Men vi ved ikke, hvordan det virker i Danmark, siger Astrid Krag.
Hun fik fredag i sidste uge anbefalinger fra psykiatriudvalget. Satspuljen skal især bruges til svage og sårbare mennesker med sindslidelser, påpeger hun.
- Mennesker med sindslidelser fylder meget i statistikken. Hver anden på førtidspension har baggrund i en sindslidelse. Tre af fire under 40 år er langtidssygemeldt med sindslidelser, siger Astrid Krag.
Region Nordjylland har gode resultater med at bruge motion i behandlingen af psykiatriske patienter. Metoden bør udbredes til hele landet, mener sundhedsministeren.
- Man kan se i et område som Nordjylland, at det er lykkedes at nedbringe brugen af tvang. Hvis man kan noget godt et sted, skal det hurtigt udbredes til hele psykiatrien, siger Astrid Krag.
Hun vil ikke love flere ansatte i psykiatrien. Såvel normering som personalets uddannelse betyder noget, påpeger regeringens psykiatriudvalg.
- Vi skal kigge på personalesammensætning og behandling. Der er en stigende tendens i Danmark og andre lande til en mere opsøgende indsats, hvor teams kommer ud og hjælper den svært sindslidende, siger sundhedsminister Astrid Krag.
