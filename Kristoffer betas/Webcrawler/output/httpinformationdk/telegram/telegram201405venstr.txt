Venstre-kender: Rohde trækker blankt mod Løkke
Oprøret i Venstre mod Lars Løkke har fået en leder. Situationen i partiet er forværret, siger Jarl Cordua.


 - Han har krydset Rubicon. Han trækker blankt mod Løkke, og der er ingen vej tilbage.
Sådan lyder det fra den politiske kommentator og vært på Radio 24 Syv, Jarl Cordua, efter nyheden om Jens Rohdes undsigelse af sin partiformand fredag aften.
- Det interessante bliver at se, hvor stor opbakning Jens Rohde og Venstre i Viborg har, siger Jarl Cordua til Ritzau.
- Det er en alvorlig situation, og det kan ende galt for Venstre. Partiet kan knække midt over, hvis man ikke hurtigt får en afklaring, siger kommentatoren, der selv har en fortid i partiet.
Samtidig minder han dog om, at det ikke er overraskende, at det netop er EU-parlamentarikeren, som stiller sig an som i forreste række i kampen mod Lars Løkke Rasmussen.
Også tidligere har Jens Rohde nemlig været uenig med partiets formand. Rohde blev således for halvandet år siden vraget som spidskandidat ved europaparlamentsvalget efter en meget EU-positiv kronik.
- Det opsigtvækkende er, at det åbenbart er lykkedes ham at få hele Venstre i Viborg med, siger Jarl Cordua.
Tidligere har Venstre-ledere i Roskilde, Region Sjælland og på Langeland meldt sig som modstandere af formanden.
- Oprøret mod Løkke har fået en leder. Nu har den danske verdenspresse en oprørsleder, den kan ringe til, siger kommentatoren om konsekvensen af Jens Rohdes melding.
Jarl Cordua er dog langtfra sikker på, hvordan striden vil ende. Men indsatsen er også høj for Rohde selv:
- Han gambler med sin egen politiske fremtid - det er vind eller forsvind, vurderer Cordua.
Men Jens Rohde, der netop er blevet genvalgt til EU-Parlamentet, deler vandene i partiet.
 Og for de vaklende i partiet kan udspillet få den betydning, at de i trods mod Rohde vælger at stille sig beskyttende omkring den trængte formand.
- Det farlige for Venstre er, at diskussionen udvikler sig til en ren borgerkrig, siger Jarl Cordua.
