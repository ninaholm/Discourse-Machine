Skuespilleren Peter O'Toole er død
O'Toole var otte gange nomineret til en Oscar for sine filmroller, men vandt den aldrig.


 Den irsk-fødte skuespiller Peter O´Toole, stjerne fra filmen "Lawrence of Arabia", er død 81 år, oplyser Sky News.
O'Toole, der voksede op i England, blev en berømt karakterskuespiller, der tog et vellykket spring til filmen.
Han var otte gange nomineret til en Oscar, men vandt den aldrig.
Han døde lørdag efter lang tids sygdom.
- Jeg har med stor bedrøvelse erfaret, at Peter O'Toole er død denne weekend. Irland og verden har mistet en af giganterne på film og teater, siger den irske præsident, Michael Higgins, i mindeord.
Peter O'Toole blev født den 2. august 1932 i Connemara i det vestlige Irland, faderen var bookmaker.
Efter værnepligt kom han på teaterskole og endte i selskab med kommende store skuespillere. Hans nærmeste studiekammerater var Alan Bates og Albert Finney.
O'Toole blev snart kendt som en stor fortolker af Wiliam Shakespeare, og han var navnlig kendt i rollen som Hamlet.
Hans internationale filmkarriere tog fart med succesen i filmen Lawrence of Arabia fra 1962 - der fik en Oscar som bedste film.
Peter O'Toole var i mange år plaget af et voldsom forbrug af alkohol, som i lange perioder holdt ham væk fra teater- og filmverdenen.
Den sidste Oscar-nominering modtog han i 2006 for sin rolle i filmen "Venus".
Selv om det aldrig lykkedes ham at blive tildelt en Oscar for sine filmroller, så modtog han i 2003 en æres-Oscar for sin filmkarriere.
