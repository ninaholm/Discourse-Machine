FAKTA: Jindal bukker ud af republikansk udskilningsløb
Guvernør opgiver forsøg på at blive nomineret som republikansk præsidentkandidat.


 Bobby Jindal, der er guvernør i delstaten Louisiana, meddeler tirsdag, at han opgiver forsøget på at blive Republikanernes præsidentkandidat næste år.
Her et lille overblik over Republikanernes tilbageværende 14 kandidater:
* Jeb Bush, 62 år. Tidligere guvernør i Florida. Har to tidligere præsidenter i sin nærmeste familie - sin far, George H.W. Bush, og sin storebror, George W. Bush.
* Ben Carson, 64 år. Tidligere hjernekirurg. Skarp kritiker af præsident Barack Obamas sundhedsreform og er på kort tid blevet en af frontløberne i meningsmålingerne.
* Chris Christie, 53 år. Populær guvernør i delstaten New Jersey og kendt for sin karisma. Han blev udråbt til at være potentiel præsidentkandidat allerede i 2012, men er først stillet op i år.
* Ted Cruz, 44 år. Leder af Tea Party-bevægelsen. Cruz er baptist og imod homovielser, abort og en strammere våbenlov.
* Carly Fiorina, 61 år. Er af Fortune Magazine tidligere blevet udnævnt til den mest magtfulde kvinde i amerikansk erhvervsliv. Har tidligere været direktør for Hewlett-Packard.
* Jim Gilmore, 66 år. Tidligere guvernør i delstaten Virginia og formand for Republikanernes Nationale Komité. Forsøgte også at stille op i 2008, men trak sig hurtigt.
* Lindsey Graham, 60 år. Senator fra South Carolina. Har meget fokus på en stærk udenrigspolitik.
* Mike Huckabee, 60 år. Tidligere guvernør i Arkansas. Var nærmeste udfordrer til John McCain i kapløbet om at blive præsidentkandidat i 2008.
* John Kasich, 63 år. Populær guvernør i den vigtige svingstat Ohio. Kongresmedlem i 18 år. Forsøg på at blive præsidentkandidat i 2000 kuldsejlede hurtigt.
* George Pataki, 70 år. Tidligere guvernør i New York. Pataki er en outsider, da han har været usynlig i offentligheden over en længere periode.
* Rand Paul, 52 år. Senator fra Kentucky. Er fortaler for mindre stat og mere individuel frihed til borgerne.
* Marco Rubio, 44 år. Senator fra Florida. Ønsker at annullere præsident Obamas reform af det amerikanske sundhedsforsikringssystem.
* Rick Santorum, 57 år. Tidligere senator fra Pennsylvania. Blev nummer to ved valget i 2012 om titlen som Republikanernes præsidentkandidat.
* Donald Trump, 69 år. Forretningsmogul og tv-personlighed. Har allerede skabt røre efter sit kandidatur med kontroversielle udtalelser om blandt andet mexicanere.
Kilder: The Wall Street Journal, Reuters, The New York Times
