K: Overtrædelse af indrejseforbud skal straffes hårdere
Hvis det står til De Konservative, skal man mindst et år i fængsel, hvis man overtræder et indrejseforbud.


 Det skal koste et mindst et år bag tremmer at trodse et indrejseforbud og alligevel krydse den danske grænse.
Det mener De Konservative, som fremsætter et forslag, der skal gælde for alle overtrædelser af indrejseforbud, der er pålagt i forbindelse med en dom for kriminalitet.
I begrundelsen lyder det blandt andet fra De Konservative:
- Ingen personer med indrejseforbud kan være i tvivl om, at indrejseforbuddet overtrædes, når personen indrejser til et land i strid med forbuddet. Lovovertrædelsen er således meget bevidst, og derfor skal straffen være markant.
- Alt for mange overtræder indrejseforbud for igen at begå kriminalitet i Danmark.
Antallet af udlændinge, der har overtrådt deres indrejseforbud, er steget de seneste år.
I forhold til de 10 største nationaliteter overtrådte 221 personer i 2009 deres forbud. 2013 var det tal steget til 431.
Antallet af østeuropæere, der har overtrådt forbuddet, er samtidig vokset fra 108 i 2009 til 191 i 2013.
Tanken fra De Konservative er, at sagerne skal afgøres som hastesager ved domstolene, som udelukkende skal forholde sig til, om personen har et indrejseforbud, og om personen er pågrebet i Danmark.
Herefter kan der afsiges dom, og personen sendes hjem til afsoning i eget hjemland.
Hvis personen pågribes i forbindelse med ny kriminalitet, skal det være en skærpende omstændighed.
I dag strækker straffen for et brudt indrejseforbud sig fra bøde til fængsel i tre år.
- Den straf, der udmåles i dag er ikke afskrækkende for kriminelle, og derfor er det nødvendigt med en skærpelse af straffen, lyder det i begrundelsen fra De Konservative, som uddyber:
- For at de pågældende ikke skal fylde op i de danske fængsler og blive en udgift for Danmark, skal straffen være så høj, at de med sikkerhed kan sendes hjem til afsoning i eget hjemland.
I dag er det et krav, at der er seks måneders fængsel tilbage af straffen, før at man kan blive sendt til sit hjemland for at afsone sin straf.
