Fagforbund: Peter Loft er klar til nyt offentligt job
Djøf glæder sig over, at der ikke er fundet belæg for magtfordrejning blandt embedsmænd i Thornings skattesag.


 Trods massiv kritik mod den hjemsendte departementschef i Skatteministeriet, Peter Loft, i behandlingen af Helle Thorning-Schmidts (S) og Stephen Kinnocks skattesag er den udtalte kritik ikke så alvorlig, at den forhindrer Loft i at få et nyt, offentligt embedsjob.
Det siger Henning Thiesen, formand for offentlige chefer i fagforbundet Djøf, på dagen, hvor Skattesagskommissionen har afgivet sin beretning i statsministerparrets skattesag.
 - Man er kommet frem til, at der ikke skal indledes tjenstlige skridt mod Peter Loft, og det er min opfattelse, at han kan genindtræde i et offentligt job, siger Henning Thiesen til Ritzau.
Han hæfter sig dog ved, at skatteminister Benny Engelbrecht (S) først vil have en advokat til at undersøge, om de embedsmænd, der har været involveret i at give urigtige oplysninger til Folketingets Ombudsmand i sagen, skal drages til ansvar.
I Djøf er der tilfredshed med, at kommissionen ikke har fundet belæg for, at der er begået magtfordrejning i behandlingen af statsministerparrets skattesag.
- Det ville have været en meget alvorlig sag for tilliden til Skat og hele skatteforvaltningen, siger Henning Thiesen.
Skattesagen med Peter Loft og flere andre embedsmænd føjes til listen over sager, hvor embedsmænd har nærmet sig kanten af deres beføjelser.
Det skete for eksempel også i sagen om en "nødløgn", hvor en rapport dog afviste at udtale kritik af Justitsministeriets embedsapparat, der var med til at give Folketinget en nødløgn om, hvorfor Folketingets Retsudvalg skulle udsætte et besøg på Christiania i 2012.
Spørgsmål: Har I hos Djøf et indtryk af, at der er en kultur blandt embedsmænd, hvor de bevidst stikker næsen for langt frem eller fordrejer oplysninger i sager?
- Det kan jeg klart sige nej til. Vi har i Djøf noteret, at der over de seneste år har været en række sager, hvor embedsmændenes rolle har været under luppen.
- Derfor valgte vi tidligere på året at nedsætte et udvalg, der skal kigge på embedsmændenes vilkår og samspillet med det politiske liv, siger Henning Thiesen.
Det uafhængige Djøf-finansierede udvalg vil forelægge sin beretning i sommeren 2015.
