Bibliotek læser op på islamistmøde
Kulturminister får nu en redegørelse fra Det Kongelige Bibliotek, som lægger hus til Hizb ut-Tahrir.


 Det Kongelige Bibliotek venter allerede mandag at aflevere en redegørelse til kulturminister Per Stig Møller (K) om bibliotekets beslutning om at lægge lokaler til den islamistiske organisation Hizb ut-Tahrir.
Redegørelsen kommer, efter at Per Stig Møller har bedt Det Kongelige Bibliotek om at "overveje meget nøje", hvorfor man har tilladt Hizb ut-Tahrir at leje lokaler til mødet på Den Sorte Diamant i København.
Selv om direktør Erland Kolding Nielsen først vil løfte sløret for sådanne eventuelle nye overvejelser, så står han "som udgangspunkt" fast på sine tidligere udtalelser om, at alle lovlige foreninger har mulighed for at leje lokaler på biblioteket.
- Nu vil jeg få fat i mødeinvitationen for at se, hvad der står i den. Men Hizb ut-Tahrir er nu engang stadig en lovlig organisation, og hvad jeg end måtte mene om den, så udøver vi altså ikke nogen form for forhåndscensur over for indholdet i de arrangementer, som vi lejer lokaler til, siger Erland Kolding Nielsen.
- Så længe folk ikke har fået en dom for, at de - om man så må sige - ikke må bruge os, så kan vi ikke udøve nogen form for diskrimination. Politikerne kan selvfølgelig have en holdning, men jeg er nødt til at være neutral, siger direktøren.
Dansk Folkepartis formand, Pia Kjærsgaard, har opfordret Per Stig Møller til helt at aflyse mødet, men så langt ønsker han ikke at gå med henvisning til det såkaldte armslængdeprincip i kulturpolitikken. Kulturministeren har dog sendt et "signal" til Det Kongelige Bibliotek, som han udtrykker det. 
Justitsminister Lars Barfoed (K) bad torsdag endnu engang rigsadvokaten undersøge, om det er muligt at forbyde den islamiske organisation.
