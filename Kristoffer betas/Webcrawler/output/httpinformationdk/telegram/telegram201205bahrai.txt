Bahrain anholder aktivistleder
Lederen af Bahrains Center for Menneskerettigheder er - ligesom sin ven Khawaja - ikke en fri mand længere.


 Menneskerettighedsaktivisten Nabeel Rajab, der er en af frontmændene i de demokratiske protester mod kongedømmet i Bahrain, er blevet anholdt efter en udlandsrejse.
Det meddeler indenrigsministeriet i den arabiske golfstat søndag.
 Nabeel Rajab står i spidsen for Bahrains Center for Menneskerettigheder og er ven med den sultestrejkende dansk-bahrainer Abdulhadi al-Khawaja, som har siddet fængslet siden april sidste år.
Rajab var på vej tilbage fra Libanon, hvor han angiveligt har mødtes med FN's højkommissær for menneskerettigheder, da han blev anholdt i lufthavnen for at "deltage i en ulovlig forsamling og opfordre andre til at slutte sig til".
Det oplyser menneskerettighedscentret i en meddelelse og tilføjer, at Rajab har tænkt sig at "boykotte" sin egen retssag, fordi han ikke den mindste tiltro til, at landets retsvæsen dømmer retfærdigt og uafhængigt.
Aktivisten, som tilhører den shiamuslimske opposition i golfstaten, ventes at blive stillet for en dommer på søndag.
Ifølge Amnesty International er 60 mennesker blevet dræbt, siden protesterne mod styret i Bahrain brød ud i februar sidste år.
Her har den fængslede danske statsborger Abdulhadi al-Khawaja spillet en hovedrolle.
Den danske udenrigsminister Villy Søvndal (SF) har sagt, at Udenrigsministeriet gør alt, hvad der kan gøres, for at få ham løsladt.
Nabeel Rajab har tidligere sagt til Ritzau, at Danmark bør gå længere end blot at kæmpe for Khawajas frihed.
- Danmark er formand for EU, så man bør gøre en indsats for alle de hundreder af fanger, der er indsat på baggrund af en militærdomstol, lød det fra Nabeel Rajab i marts.
En britisk journalist fra BBC fik for nylig lov at med Abdulhadi al-Khawaja i fem minutter.
Her sagde den sultestrejkende dansk-bahrainer, at hans lægelige behandling har været god "bortset fra tvangsfodringen."
Bahrain har dog flere gange nægtet at tvangsfodringen fandt sted.
