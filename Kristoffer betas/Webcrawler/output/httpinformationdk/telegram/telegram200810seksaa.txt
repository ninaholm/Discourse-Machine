Seks års fængsel til John Trolle



 Seks års fængsel, en bøde på mere end en million kroner og sagsomkostninger for cirka to millioner kroner. Københavns Byret giver John Trolle (nu Rasmussen), tidligere ejer af Memory Card Technology (MCT), en hård straf for at have svindlet for at få store banklån. 
 Trolle var tiltalt for syv forhold, hvor det vigtigste var vildledning af flere banker for at sikre Memory Card Technology millionlån. Bedrageriet betød, at selskabet fik kreditter af blandt andre Danske Bank og Nordea på helt op til 820 millioner kroner.
 Den tidligere økonomidirektør Henrik E. Sørensen får to års fængsel, mens en tredje person, der er beskyttet af navneforbud, frikendes for bedrageri, underslæb, mandatsvig og momssvig.
 Begge de dømte anker dommen.  

