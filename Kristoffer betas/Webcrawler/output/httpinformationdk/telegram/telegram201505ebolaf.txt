Ebola-frit Liberia holder fest
Regeringen erklærede dagen for en fridag for at fejre, at Liberia er fri for ebola. Der festes.


 Tusindvis af liberianere danser og synger til en kæmpe fest i deres hovedstad, Monrovia.
Efter et mareridt på over et år er Liberia endelig sluppet fri af den dødelige ebolasmitte, som i flere lande har kostet omkring 11.000 mennesker livet.
I Liberia har smittet taget 4700 menneskeliv.
Verdenssundhedsorganisationen WHO erklærede i lørdags, at der i 42 dage ikke har været et eneste ebolatilfælde i Liberia, og at landet derfor kan betegnes som fri af sygdommen.
Det skal markeres, tænkte regeringen og erklærede mandag for en fridag.
Så der er blevet festet. Mennesker i alle aldre har optrådt med traditionel dans og musik.
Studenter har sunget glædessange og båret store bannere med slagord som "Bye bye ebola".
WHO har dog advaret om, at sygdommen stadig er i Liberias nabolande Guinea og Sierra Leone. Risikoen for, at smittede folk kan krydse grænsen, er der stadig, og den risiko er ikke lille.
Ved festen i Monrovia er der også blevet holdt en række andre arrangementer, herunder ceremonier for de, der bukkede under for sygdommen.
Der blev også holdt taler. Blandt andre talte den lokale parlamentariker Saah Joseph, der anerkendes for sin store indsats for at bekæmpe ebola.
Han kaldes i de lokale medier for "helten".
I sin tale huskede han de mørke dage under epidemien.
- En dag bar vi flere end 300 lig til Redemption Hospital. Vi måtte flytte nogle til Island Clinic. Da vi kom dertil, var der endnu flere lig. Det var svært for mig, frustrerende. Men vi måtte gøre arbejdet, sagde han.
Ellen Johnson Sirleaf, Liberias præsident, takkede borgerne for at have udryddet ebola.
- Særligt vil jeg takke sikkerhedsapparatet. De var helte, sagde hun.
