Tyskerne mindes Knut med tårer og blomster
Knut-fans strømmer til det anlæg i Berlin Zoo, hvor den berømte isbjørn døde for et år siden.


 Isbjørnegrotten i Berlins zoologiske have er allerede fra morgenstunden søndag et blevet et tilløbsstykke, da en stor skare har samlet sig for at mindes isbjørnen Knut.
Mandag er det et år siden, at den verdensberømte bjørn døde i en alder af fire år.
Mange af de besøgende lagde blomster og fotos ved det anlæg, hvor Knut plejede at boltre sig. Flere Knut-fans holdt om hinanden, og enkelte kneb en tåre, skriver det tyske nyhedsbureau dpa.
Knut blev afvist af sin mor ved fødslen og flasket op af en dyrepasser. På grund af en massiv mediedækning blev den lille bjørneunge kendt over hele verden og tiltrak i sin levetid mere end 11 millioner besøgende til isbjørnegrotten.
Berlins zoologiske have er på forhånd forberedt på, at et stort antal besøgende søndag og mandag vil lægge vejen forbi haven i forbindelse med årsdagen.
Allerede i december flokkedes Knut-fans ved isbjørneanlægget, hvor de lagde blomster for at markere, at Knut ville være fyldt fem år, hvis en virusinfektion ikke havde taget livet af den berømte isbjørn den 19. marts sidste år.
