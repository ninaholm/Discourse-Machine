Assads regime kan falde når som helst
I et eksklusivt interview siger chefen for Den Arabiske Liga, Nabi al-Arabi, at oppositionen vinder terræn.


 Syriens præsident Bashar al-Assads regime risikerer at kollapse, hver dag det skal være samtidig med, at oppositionen vinder terræn både militært og politisk, siger chefen for Den Arabiske Liga, Nabil al-Arabi, mandag.
- Det kan ske når som helst. Nu er der kampe i Damaskus, og efter 20 måneder med voldshandlinger tror jeg, at der vil ske noget snart, siger generalsekretæren i et eksklusivt interview med nyhedsbureauet AFP.
- Fakta på stedet antyder meget klart nu, at den syriske opposition vinder terræn både politisk og militært. Hver dag vinder de noget, siger Arabi og tilføjer, at den ny koalition af syriske oppositionsgrupper, der nu er baseret i Kairo, "bevæger sig fremad".
Den Arabiske Liga, som også er baseret i den egyptiske hovedstad, anerkendte i sidste måned Syriens Nationalkoalition som den legitime repræsentant for den syriske opposition.
- Vi er i kontakt med dem, og de kommer her hele tiden, siger Arabi.
Ifølge Det Syriske Observatorium for Menneskerettigheder har konflikten, der brød ud i marts 2011, kostet flere end 41.000 mennesker livet. Det frygtes, at volden i landet kan brede sig til Syriens nabolande.
- Risikoen er der. Man kan ikke udelukke muligheden, erkender Arabi.
De seks lande i Golfstaternes Samarbejdsråd, GCC, har anerkendt den nationale Koalition, der blev grundlagt i sidste måned, som Syriens legitime repræsentant, selv om Den Arabiske Ligas 22 medlemmer ikke har anerkendt den fuldt ud.
29. november anerkendte Spanien Den Nationale Koalition, og fulgte eksemplerne fra Frankrig, Storbritannien, Tyrkiet og GCC.
EU's 27 medlemmer har formelt anerkendt Den Nationale Koalition som eneste repræsentant for det syriske folk, mens Frankrig vil bevæbne oppositionen.
