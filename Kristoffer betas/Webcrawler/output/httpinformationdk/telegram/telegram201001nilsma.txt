Nils Malmros får Dreyer Prisen 2010



 En stumfilm, der blev optaget i 1928, er det historiske omdrejningspunkt for begivenheden, når instruktøren Nils Malmros på tirsdag møder op i Filmhuset i København for at modtage Carl Th. Dreyer Prisen 2010.
Nils Malmros modtager prisen på 50.000 kroner som anerkendelse af "en fremragende kunstnerisk indsats". Malmros står for en række af dansk films betydeligste værker i de seneste årtier.
Den franske mediekoncern Gaumont har de seneste år indkasseret, hvad der svarer til godt en million kroner om året for rettighederne til "Jeanne d'Arc", Dreyers legendariske stumfilm, der fortsat vises på festivaler og i biografer verden over. Desuden sælges den til udgivelse på dvd og til visning i tv.
En bestemt procentdel af indtægterne sender Gaumont videre til Carl Th. Dreyers Mindefond, som uddeler den pris, der har navn efter instruktøren.
Fonden får desuden indtægter via en gave fra den afdøde direktørs datter, Gunni Dreyer.
Dan Nissen, områdedirektør i Det Danske Filminstitut, siger, at instituttet netop har fået en henvendelse fra Gaumont, der beder om materiale med henblik på en ny dvd-udgivelse af "Jeanne d'Arc" i Frankrig. 
- Man kan godt stille det spørgsmål, hvor længe endnu der vil være så stor interesse for filmen. Men hver gang, kritikere, kultur-personligheder og andre fremhæver "Jeanne d'Arc" som et af filmhistoriens hovedværker, medvirker det til at skabe ny interesse omkring den, vurderer Dan Nissen.
Carl Th. Dreyer, Danmarks mest berømte filminstruktør gennem tiderne, levede fra 1899 til 1968.

