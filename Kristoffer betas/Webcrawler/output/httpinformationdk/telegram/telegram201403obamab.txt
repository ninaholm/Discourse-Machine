Obama besøger EU's hovedstad for første gang
Obama og EU's chefer er onsdag til topmøde i Bruxelles, hvor Ukraine ikke kan undgå at komme på bordet.


 Selvom Barack Obama overtog det ovale værelse i Det Hvide Hus for over fem år siden, er det først onsdag, at han som USA's præsident tager sin jomfrurejse til EU-hovedstaden, Bruxelles.
Tidspunktet for rejsen har været planlagt længe før krisen brød ud i Ukraine, og Ruslands præsident, Vladimir Putin, rykkede sine tropper ind på Krimhalvøen.
Ikke desto mindre vil de begivenheder sandsynligvis overskygge præsidentens besøg i EU's hovedstad, hvor han lidt over middag mødes med EU-præsident Herman Van Rompuy og formanden for EU-Kommissionen, José Manuel Barroso.
Obama har inden mødet med EU's to høje herrer brugt ugens første to dage i Hollands regeringsby Haag.
Her blev der også sendt stærke signaler til Putin. Obama havde indkaldt til G7-møde med Frankrig, Tyskland, Italien, Storbritannien, Japan og Canada, mens gruppens ottende medlem - Rusland - ikke var inviteret med ved bordet.
Der skulle have været afholdt G8-møde i den russiske by Sotji til juni, men det har resten af gruppen nu aflyst.
Obama har allerede udtrykt stærk bekymring over russiske tropper langs Ukraines østlige grænse i forbindelse med et topmøde om atomsikkerhed i Haag i begyndelsen af ugen.
Men EU-USA-topmødet onsdag forventes at fortsætte diskussionen om, hvorvidt man er klar til at lægge yderligere pres på den russiske præsident.
Både EU og USA har truet med svære økonomiske sanktioner, som vil ramme flere vigtige sektorer i Rusland heriblandt energi, hvis Putin optrapper situationen.
Ud over krisen i Ukraine vil Barack Obama, Van Rompuy og Barroso også drøfte den kommende frihandelsaftale (TTIP) mellem USA og EU.
Selvom Obama allerede tidligere på ugen har medgivet, at USA har behov for at rydde op efter det seneste års afsløringer af amerikanske efterretningsaktivitet i EU, vil NSA, USA's efterretningstjeneste, med al sandsynlighed også blive et samtaleemne på mødet.
Efter topmødet med EU-cheferne skal Obama holde en tale på et stort museum i byen, før han mødes med Nato-generalsekretær Anders Fogh Rasmussen. Derefter tager han videre til Paven i Rom og derefter til Saudi-Arabien.
