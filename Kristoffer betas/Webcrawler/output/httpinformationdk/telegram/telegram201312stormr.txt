Stormråd: Stormflod hærgede også i Struer-området
Stormrådet har nu vurderet, at det ramte område i den vestlige del af Limfjorden er større end først antaget.


 Flere mennesker i Struer-området får alligevel mulighed for at få erstatning efter stormen Bodils hærgen 5. til 6. december.
I første omgang var Struer ellers ikke en del af det område, som, Stormrådet vurderede, var ramt af stormfloden. Dermed kunne borgerne ikke få stormflodserstatning fra staten.
Det på trods af, at vandet stod i gaderne i Struer by.
Men Stormrådet har nu afgjort, at stormflodsområdet i den vestlige del af Limfjorden er større end det område, der blev afgrænset ved rådets møde 10. december.
Med Stormrådets afgørelse har også de skadesramte i det område mulighed for at søge erstatning for skader på bygninger eller løsøre, der er opstået på grund af den forhøjede vandstand.
- Det betyder, at forsikringsselskaberne nu også kan behandle sager fra disse tilføjede områder og vurdere, om der skal udbetales erstatning i henhold til stormflodsloven, siger Karen Westerbye-Juhl, formand for Stormrådet.
Stormrådets beslutning bygger på en ny vurdering af området i den vestlige del af Limfjorden fra Kystdirektoratet.
I alt råder stormflodspuljen i øjeblikket over 300 millioner kroner.
Slår de penge ikke til, har puljen mulighed for at låne 200 millioner kroner af staten, så den samlede sum kommer op på en halv milliard, oplyste underdirektør Torben Weiss Garne i brancheorganisationen Forsikring og Pension i dagene efter stormens hærgen.
- Puljen er en statslig ordning, hvor alle med brandforsikring på hus og indbo betaler 30 kroner over forsikringen til puljen. Derfor kommer der hele tiden nye penge ind i puljen, sagde Torben Weiss Garne, som er forsikringsbranchens repræsentant i Stormrådet.
Stormflod er en oversvømmelse, der skyldes ekstrem høj vandstand i havet.
Stormfloder i Danmark varierer meget i styrke og kan ramme kysterne i månederne oktober til april.
