Kerry undskylder sit fravær ved fredsmarch i Paris
USA's udenrigsminister Kerry beklager, at han ikke deltog i fredsmarch i Paris, siger hans franske kollega.


 USA's udenrigsminister, John Kerry, har undskyldt, at han ikke deltog i søndagens store fredsmarch i Paris, hvor ledere fra store dele af verden samledes i kølvandet på angrebet mod den satiriske ugeavis Charlie Hebdo.
Det siger hans franske kollega, udenrigsminister Laurent Fabius.
Kerry sagde ifølge Fabius, at han ikke havde mulighed for at deltage i fredsmarchen, fordi han var på besøg i Indien og Bulgarien på det tidspunkt.
Fraværet af en højtstående repræsentant fra USA har vakt kritik på begge sider af Atlanten og fik Det Hvide Hus til at erkende, at det var en fejl kun at sende USA's ambassadør og ikke en regeringsleder eller minister, som andre lande gjorde.
Kerry og Fabius lagde kranse uden for Charlie Hebdos redaktion og ved det jødiske supermarked, der var ramme om en blodig gidseltagning i sidste uge.
Kerry mødtes fredag morgen med Fabius, inden han tog videre til møde med præsident François Hollande i Elysée-palæet.
Ved ankomsten til præsidentboligen gav han Hollande et kram. Inden mødet i Paris sagde Kerry, at formålet med besøget var at give Frankrig "et stort kram" fra USA.
- Vi deler smerten og rædslen over alt, I har været igennem, sagde Kerry til Hollande.
Hollande sagde, at det franske folk er blevet ofre for et "usædvanligt terrorangreb", noget som amerikanerne også har oplevet i USA.
- Vi må derfor finde det nødvendige svar sammen. Og det er årsagen til vores møde i dag, sagde den franske præsident.
Kerrys besøg finder sted på et tidspunkt, hvor Frankrig stadig er rystet efter sidste uges blodige angreb.
Natten til fredag anholdt fransk politi yderligere 12 mennesker i Paris' forstæder. De afhøres for at finde ud af, om de har hjulpet gerningsmændene med at få adgang til våben og biler.
