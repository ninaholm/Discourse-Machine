Oprørere forbereder sig på massakre
Oprørernes sidste bastion i det vestlige Libyen forbereder sig på, at Gaddafis styrker går til angreb.


 Der er tegn på, at gejsten blandt oprørerne i det vestlige Libyen svinder.
Den sidste oprørsbastion i det vestlige Libyen er byen Misrata omkring 200 kilometer fra hovedstaden Tripoli. Byen med 300.000 indbyggere har være forholdsvis rolig, efter at oprørerne i sidste weekend slog et angreb fra regeringsstyrkerne tilbage.
Men det er ikke sikkert, at det lykkes for oprørerne at slå den libyske leder, Muammar Gaddafis regeringshær, når den vender tilbage.
Zawiyah, den eneste anden by i det vestlige Libyen, der har sat sig op imod Gaddafi, blev generobret af regeringssoldater for få dage siden. Nu frygter Misrata-oprørerne, at de står for tur.
- Vi ved, at hans styrker har omringet Misrata fra alle sider. De er 15 til 20 kilometer fra byens centrum med deres kampvogne og tunge våben, siger Mohamad Ahmed, en oprører i Misrata.
- Vi forbereder os på en massakre. Vi ved, det vil ske, og Misrata vil blive som Zawiyah, men vi tror på Gud. Vi har ikke udstyr til at bekæmpe Gaddafi og hans styrker. De har kampviogne og tunge våben, og vi har vor tro på Gud, siger han.
En libyer, der har familie i byen, siger, at indbyggerne i flere dage har ventet på et angreb fra Gaddafis styrker, men at der indtil nu kun har været spredte kampe i byens udkant.
