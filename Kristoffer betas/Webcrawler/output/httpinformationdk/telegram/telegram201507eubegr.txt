EU begræder Ruslands veto mod tribunal om nedskudt fly
Arbejdet med at placere skylden for nedskydningen af MH17 bør fortsætte, siger EU-Kommissionens talskvinde.


 Ruslands beslutning om at nedlægge veto mod et tribunal, der skulle retsforfølge de skyldige i nedskydningen af passagerflyet MH17 for et år siden over Ukraine, udløser dybe suk i Bruxelles.
EU-Kommissionen opfordrer til, at arbejdet med at opklare skyldsspørgsmålet fortsætter, efter et russerne onsdag aften satte en stopper for initiativet for at nedsætte et tribunal.
- Vi er meget ærgerlige over, at FN's Sikkerhedsråd i går aftes på grund af Ruslands veto ikke vedtog en resolution om nedskydningen af MH17, siger talskvinde for kommissionen Maja Kocijancic.
- Denne resolution havde været et troværdigt og bindende fundament for en retsforfølgelse af de ansvarlige for denne skrækkelige tragedie, siger talskvinden.
11 af Sikkerhedsrådets 15 medlemmer stemte for resolutionen, der skulle sikre, at de skyldige i nedskydningen og de 298 drab blev retsforfulgt.
Ud over Rusland, som nedlagde veto, undlod Angola, Kina og Venezuela at stemme.
Australien, Belgien, Malaysia, Holland og Ukraine stod bag udkastet til resolutionen.
En hollandsk undersøgelseskommission har efterforsket hændelsen, og den udsender senere på året en rapport.
Medlemmer af kommissionen har allerede afsløret, at der blandt andet er beviser for, at flyet blev skudt ned fra et område kontrolleret af prorussiske separatister.
Våbnet skulle stamme fra Rusland.
Rusland har imidlertid nægtet skyld i nedskydningen.
Styret i Moskva hævder, at Ukraine står bag, og russerne har afvist FN-resolutionen efter påstande om, at undersøgelsen af nedskydningen er farvet og påvirket af lande, som er fjendtlige over for Rusland.
