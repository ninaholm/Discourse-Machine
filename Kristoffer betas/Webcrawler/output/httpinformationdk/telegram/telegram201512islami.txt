Islamisk Stat tager skylden for skudangreb i Kaukasus
En blev dræbt og 11 blev såret ved skyderi i Dagestan, hvor IS angreb russiske agenter.


 Islamisk Stat tager skylden for et blodigt skudangreb i den russiske del af Kaukasus, skriver efterretningshjemmesiden Site ifølge nyhedsbureauet AFP.
Mindst en blev dræbt og 11 blev såret ved skyderiet, der fandt sted i Dagestan onsdag.
 - Med hjælp fra Allah var krigere fra Kalifatet i stand til at angribe en gruppe officerer fra den russiske sikkerhedstjeneste. En officer blev dræbt og andre blev såret, hedder det i erklæringen, som Site har offentliggjort.
Site overvåger jihadistiske hjemmesider på internettet.
Adskillige blev hårdt såret ved angrebet, oplyser de lokale sundhedsmyndigheder.
- Fem af ofrene er hårdt såret, siger Tatjana Abdullajeva, talskvinde for Sundhedsministeriet i Derbent, som gør krav på at være Ruslands ældste by.
Politiet siger, at skyderiet skete ved fæstningen i Derbent, som er på Unescos internationale kulturarvsliste.
Unavngivne kilder hos politiet oplyste onsdag til nyhedsbureauet RIA Novosti, at den dræbte var et medlem af FSB, der er den føderale sikkerhedstjeneste.
Russerne kæmper mod et voldeligt, islamistisk oprør i det overvejende muslimske Kaukasus, og uroen er særlig intens i Dagestan.
Dagestans leder, Ramasan Abdulatipov, siger til Interfax, at angrebet kan have været planlagt og udført af "banditgrupper", som angriber den "fred og ro, som indbyggerne i Derbent lever i."
Mindst 118 mennesker blev dræbt i Dagestan mellem januar og februar som følge af konflikterne i landet, oplyser nyhedssitet Kavkasskij Usel, som overvåger militante grupper i Kaukasus.
 De russiske myndigheder siger, at tre medlemmer af en lokal muslimske oprørsgruppe udførte angrebet. De åbnede ild fra tre forskellige steder i en nærliggende skov, siger lokale kilder til AFP.
Der er blevet fundet 67 patronhylstre.
Syriens al-Nusra Front, som har bånd til al Qaeda, har tidligere opfordret jihadister fra Kaukasus til at gennemføre angreb i Rusland som reaktion på Moskva bombekampagne i landet.
Ifølge tal fra FSB i denne måned kæmper 2900 russere sammen med ekstremistiske jihadister i Irak og Syrien. Tallet omfatter både nuværende og tidligere aktive.
