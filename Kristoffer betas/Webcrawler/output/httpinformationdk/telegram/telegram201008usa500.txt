Nu har USA under 50.000 soldater i Irak
Antallet af amerikanske soldater i Irak er nået ned under 50.000, oplyser USA's militær.


 Tusindvis af amerikanske soldater har forladt Irak i de seneste dage. Det betyder, at USA nu har under 50.000 soldater tilbage i landet, oplyser landets militær.
De tilbageværende er såkaldte støttetropper, der skal rådgive og assistere Iraks militær, blandt andet ved træning.
De sidste kamptropper forlod Irak torsdag.
USA's præsident, Barack Obama, lovede ved sin tiltrædelse sidste år, at USA ville afslutte alle kampoperationer i Irak inden udgangen af august i år. Dermed skulle antallet af soldater falde til under 50.000.
Ifølge en sikkerhedsaftale indgået mellem de to lande skal alle amerikanske soldater være ude af Irak med udgangen af 2011.
