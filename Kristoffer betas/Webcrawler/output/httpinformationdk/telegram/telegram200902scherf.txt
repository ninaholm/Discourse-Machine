Scherfig står fast på kritik af tv-station



  - Jeg mener, at du har udtalt dig på et åbenlyst forkert grundlag, og jeg vil derfor bede dig trække dine udtalelser tilbage. 
Sådan slutter et brev fra Peter Kramer, der er direktør på TV2 Østjylland, til formanden for Radio- og tv-nævnet, Christian Scherfig. Men Scherfig nægter at trække sine ord tilbage.
 Kravet kommer, efter Scherfig har kritiseret den østjyske tv-station for at ville tilbyde udvidet kommunalvalgdækning, mod at hver kommune betaler stationen 50.000 kroner. Det falder mildt sagt ikke i god jord hos Christian Scherfig.
 - Uanset hvor sympatisk konstruktionen bag valgdækningen måtte være, er Radio- og tv-nævnet i sin afgørelse begrænset til at holde sig inden for radio- og fjernsynslovens bestemmelser, siger Christian Scherfig til Ritzau og tilføjer:
 - TV2 Østjyllands dækning af det forestående kommunalvalg må, sådan som sagen ligger forelagt, karakteriseres som nyheds- og aktualitetsprogrammer og tilskud hertil må anses som ulovlig sponsering.
 I brevet undrer Kramer sig over, at Christian Scherfig har kaldt initiativet "åbenlyst i strid med reglerne", uden at nævnsformanden hverken har søgt oplysninger om projektet hos TV2 Østjylland eller Peter Kramer.

