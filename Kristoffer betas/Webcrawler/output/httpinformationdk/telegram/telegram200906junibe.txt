Junibevægelsen vil lukke



 Landsledelsen i Junibevægelsen anbefaler, at bevægelsen skal opløses. Junibevægelsen mistede sit ene mandat ved valget til Europaparlamentet søndag den 7. juni, og ledelsen anser det for usandsynligt, at projektet kan komme på ret køl igen.
 Landsformand Keld Albrechtsen forklarer beslutningen med en omskrivning af den gamle LO-formand Thomas Nielsens ord:
 - Vi har sejret ad helvede til. Vores kardinalpunkt har været at slanke og demokratisere EU, og vi har haft så stor succes, at andre partier har overtaget vores politik, siger Keld Albrechtsen til Ritzau.
 Lukningen af Junibevægelsen skal endelig besluttes af de omkring 2000 medlemmer på et ekstraordinært landsmøde den 5. september. Ifølge Keld Albrechtsen vil Junibevægelsen give gode råd videre til andre partier i et politisk testamente, der bliver nedfældet på landsmødet.
 - Vi føler, at vores indsats har været sliddet værd. Vi har påvirket historien. Der er større åbenhed i EU i dag, siger han.
 Landsledelsen opfordrer medlemmerne til fortsat at arbejde i andre organisationer, der bygger videre på Junibevægelsen politik, men han har dog svært ved at se bevægelsens medlemmer gå over til Dansk Folkeparti.
 Junibevægelsen blev stiftet den 23. august 1992 efter det danske nej ved folkeafstemningen om Maastricht-traktaten.
 Jens-Peter Bonde, der var med til at stifte bevægelsen og i en årrække repræsenterede den i Europaparlamentet, ser lukningen som en naturlig konsekvens af valgresultatet.
 - Der er ikke noget perspektiv i at begynde at indsamle 80.000 underskrifter til næste gang, for partierne har overtaget mærkesagerne, siger han.

