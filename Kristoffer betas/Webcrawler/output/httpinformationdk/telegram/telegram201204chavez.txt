Chavez tilbage i strålebehandling på Cuba
Venezuelas præsident, Hugo Chávez, sætter atter kursen mod Cuba for at få en ny omgang kræftbehandling.


 Venezuelas karismatiske præsident, Hugo Chávez, skal i de kommende dage tilbage i strålebehandling i et forsøg på at få bugt med sin kræftsygdom.
Præsidenten meddelte mandag, at han snart rejser til Cuba, hvor behandlingen hidtil har foregået.
- Jeg rejser til Havana inden for de næste timer, sagde han i en tv-tale.
Chávez forsikrede om, at han nu modtager sidste del af strålebehandlingen.
Han har flere gange været på Cuba for at få behandling af cubanske læger og vendte hjem fra den seneste behandling i torsdags.
Han har også været igennem flere kræftoperationer, første gang i juni sidste år.
Den 57-årige Chávez har aldrig offentligt oplyst, hvilken form for kræft han er ramt af.
Sygdommen kommer ubelejligt for præsidenten, der i efteråret stiller op til genvalg i Venezuela. En måling foretaget for en uge siden viste imidlertid, at han har en solid føring foran oppositionens kandidat, Henrique Capriles.
