Bundplacering: Danskerne dør tidligere og lever usundt
Alkohol og usund mad er skyld i, danskernes helbred er langt dårligere end andre vestlige folkefærd.


 Mens danskerne i 1950'erne levede længere end stort set alle andre mennesker i verden, skranter det i dag gevaldigt med sundheden herhjemme.
En ny opgørelse i lægetidsskriftet The Lancet tildeler Danmark en bundplacering som nummer 18 ud af 19 lande, når man sammenligner borgernes forventede antal sunde leveår og deres levetid, skriver Berlingske.
En dansker kan forvente at leve i 67,9 år, før helbredet begynder at blive svækket. En gennemsnitsdansker dør desuden i en alder af 78,9 år.
- Vi må bare konstatere, at vi stadig ligger langt fra de resultater, der opnås i andre lande, siger professor Mette Wier, der var formand for Forebyggelseskommissionen.
Spanien og Italien indtager henholdsvis første- og andenpladsen på sundhedslisten, mens Australien napper en tredjeplads. Vores nordiske naboer i Sverige følger efter som nummer fire.
Et stort antal rygere, masser af alkohol og usund og tung kaloriekost er nogle af årsagerne til danskernes dårlige helbred, lyder det.
- Der er et godt stykke vej igen, før vi har fået bugt med livsstilssygdommene i et omfang, vi kan være tilfredse med, siger Mette Wier til Berlingske.
- Rygerkurven er for længst knækket, og den udvikling skal fortsætte. Men på områder som kost, motion og alkohol er billedet mere broget, og her har vi ikke set samme markante udvikling. Og desværre vokser antallet af overvægtige stadig, tilføjer hun.
Forebyggelsen af danskernes sundhed er dog blevet bedre de senere år, lyder det fra eksperter i avisen. Men afskaffelsen af fedtafgiften er et skridt i den forkerte retning, siger de i samme ombæring.
Sundhedsminister Astrid Krag (SF) kalder det "en trist placering", men satser på, at en stribe forebyggelsespakker i kommunerne kan gøre danskerne til et sundere folkefærd, skriver Berlingske.
