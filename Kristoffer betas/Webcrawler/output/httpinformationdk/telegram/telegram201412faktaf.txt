FAKTA: Filmen som hackere advarer biografer mod at vise
Hackere har angrebet Sony og truet med angreb på biografer, der viser komedien "The Interview".


 Filmen "The Interview", der er instrueret af komikeren Seth Rogen og Evan Goldberg, skulle 25. december have haft premiere i USA, og i det tidlige 2015 i Skandinavien. De planer er nu udskudt eller aflyst, mens der hersker usikkerhed om den danske premiere.
* Den satiriske actionkomedie handler om en talk show-vært og hans producer - spillet af henholdsvis James Franco og Seth Rogen - der sensationelt får et interview med Nordkoreas leder, Kim Jong-un. Herefter rekrutterer CIA de to til at dræbe Kim Jong-un.
* 24. november bliver Sony Pictures - der har lavet filmen - udsat for et hackerangreb af en gruppe, der kalder sig Guardians of Peace. Myndigheder i USA tror, at gruppen er nordkoreansk, og at hackerangrebet er relateret til filmen.
* 16. december advarer hackergruppen biografgængere i otte kryptiske beskeder om, at de vil angribe de biografer, hvor filmen vil få premiere. En af beskederne er "Husk 11. september."
* Efterfølgende stopper hovedrolleindehaverne James Franco og Seth Rogen med at lave PR for filmen, og tv-reklamer for filmen bliver droppet.
* 17. december meddeler Sony, at man aflyser verdenspremieren på filmen i New York første juledag og udskyder filmens distribution.
* En række biografer har nu droppet at vise filmen. En enkelt biograf i Dallas, Texas, vil vise den 10 år gamle "Team America: World Police" - der ligeledes laver satire med det nordkoreanske kommuniststyre - i stedet for "The Interview".
* 18. december bliver den svenske premiere, som var sat til 30. januar, udskudt på ubestemt tid.
Kilder: IMDb.com, New York Times, Variety, TT
