Sort boks fra indisk dødsfly savnes stadig
Eksperter gennemtrawler skråningerne, hvor resterne af det forulykkede Boeing 737-fly fra Air India Express-fly ligger spredt, i håb om at finde de sorte bokse.


 Skråningerne i en slugt i det sydlige Indien blev søndag gennemsøgt af eksperter, der forsøger at lokalisere den sorte boks fra den Boeing 737-800, der forulykkede og brød i brand. Ulykken har kostet 158 mennesker livet.
Havarieksperter gennemsøger de forkullede vragdele fra Air India Express-flyet, men mangler fortsat at finde Flight Data Recorderen, som vil kunne give et fingerpeg om, hvad der har forårsaget ulykken.
Air India Express-flyet fra Dubai til Mangalore havde 166 mennesker, herunder seks besætningsmedlemmer, om bord. Flyet forulykkede under landing på den højtliggende relativt korte bane uden de fornødne sikkerhedszoner med grus.
Otte mennesker overlevede ulykken. De fleste klarede sig ved at hoppe ud af det brændende fly, der efter at være kuret af landingsbanen brækkede i to. 
- Det vil ikke være muligt at finde årsagen til flykatastrofen, med mindre vi finder den sorte boks, siger direktør Peter Abraham, Mangalore lufthavn, til nyhedsbureauet Reuters. 
Omkring en halv snes luftfart eksperter er i færd med at undersøge flyets ødelagte skrog. Et stykke derfra er arbejdere i gang med at rydde vragdele med bulldozere.
Selv om det ikke står klart, hvad der er årsagen til styrtet, så har nogle indiske tv-kanaler fokuseret på muligheden for menneskelige fejl. Der var tegn på problemer med flyet i forbindelse med landingen, ligesom vejret og sigtbarheden var god.
Indien har oplevet et boom i private luftfartsselskaber på grund af voksende 
efterspørgsel fra Indiens middelklasse. Og lørdagens havari er en første store flyulykke i mere end et årti. 
Myndighederne siger, at ligene af alle 158 omkomne er blevet fundet. Alle passagerer er indiske statsborgere, oplyser en tjenestemand fra Air India. Mange af passagererne har sandsynligvis været indiske løsarbejdere i Dubai.
