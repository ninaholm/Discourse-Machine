Lars Barfoed ryger ud af Folketinget
Den tidligere konservative partiformand Lars Barfoed bliver ikke genvalgt til Folketinget.


 Konservatives tidligere formand Lars Barfoed bliver ramt af partiets tilbagegang på landsplan.
Partiet mister nemlig sit ene mandat i Københavns Storkreds, og dermed er det farvel til Barfoed, der stillede op på Frederiksberg.
Men også Venstre og Radikale må sige farvel til en af deres profiler efter hver at være gået tilbage.
For Venstres vedkommende betyder det, at Søren Pind, Martin Geertsen og Jan E. Jørgensen skal kæmpe om to mandater.
Radikale gik hele to mandater tilbage, og det betyder formentlig et farvel til Lone Loklindt.
Det sidste mandat går til enten den tidligere SF'er Ida Auken eller integrationsminister Manu Sareen, der blev partiets topscorer i kredsen ved sidste valg.
SF mister også to mandater, og det går formentlig ud over Özlem Cekic. I hvert fald virker det sandsynligt, at partiformand Pia Olsen Dyhr løber med partiets ene mandat i kredsen.
Uffe Elbæk stillede ved det seneste valg op for Radikale, men han har i mellemtiden stiftet et nyt parti. Og Alternativet fik en flot debut med to mandater i kredsen. Det kan betyde, at Uzma Ahmed følger med Elbæk i Folketinget.
Socialdemokraterne fik et flot valg i kredsen, hvor statsminister Helle Thorning-Schmidt er partiets topkandidat.
Hun har været medvirkende til at vinde et mandat for partiet, der nu har fire mandater i kredsen.
Det betyder, at Mette Reismann formentlig bliver genvalgt, og så er spørgsmålet, hvem de sidste to socialdemokrater bliver.
Det bliver formentlig en kamp mellem Peter Hummelgaard Thomsen, Yildiz Akdogan og Lars Aslan Rasmussen.
Liberal Alliance går et mandat frem, og dermed ser politisk ordfører Simon Emil Ammitzbøll ud til at få følgeskab af Laura Lindahl.
Enhedslisten og Dansk Folkeparti er uændrede med henholdsvis tre og to mandater. Det betyder sikre genvalg til Johanne Schmidt Nielsen fra Enhedslisten og Peter Skaarup og Martin Henriksen, der må regnes som sikre gengangere for Dansk Folkeparti.
