Dansk ambassade i Iran følger uro tæt
Der er ikke trusler mod den danske ambassade i Iran, oplyser Udenrigsministeriet.


 Demonstranter stormede tirsdag to britiske ambassadeområder i Irans hovedstad, Teheran.
Under angrebene knuste demonstranterne ruder, smed med benzinbomber og brændte det britiske flag, viser billeder fra iransk tv.
Og på den danske ambassade i Iran er man opmærksom på situationen.
- Ambassaden følger situationen meget tæt, men der har ikke været egentlige trusler registreret mod den danske ambassade i forbindelse med det aktuelle angreb på den britiske ambassade, oplyser en kilde i Udenrigsministeriet.
Den danske ambassadør i Iran, Anders Christian Hougård, vil ikke kommentere på sikkerhedssituationen, men han har gennem dagen opholdt sig tæt på urolighederne.
- Mit hus ligger tæt på den britiske ambassade. Jeg har lige været forbi, og demonstranter og uromagere kravler frit ind og ud gennem porten og over muren og politiet står i en lang kæde op ad gaden uden at foretage sig noget, siger han.
Ifølge Anders Christian Hougård har urolighederne ikke spredt sig videre.
- Kommer man en lille smule væk fra ambassaden fungerer alt normalt, butikkerne har åbent, og folk handler og så videre.
- Så begivenhederne er, sådan som jeg ser det koncentreret om hovedindgangen til den britiske ambassade, siger han.
Angrebene finder sted, efter at det magtfulde Vogternes Råd har vedtaget en lov, der tvinger Irans regering til at udvise Storbritanniens ambassadør i Teheran.
Det sker som gengæld for britiske planer om sanktioner, der blandt andet vil ramme Irans finansielle sektor.
