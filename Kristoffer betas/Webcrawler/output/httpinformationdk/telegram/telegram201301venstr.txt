Venstres Eyvind Vesselbo stopper i kommunalpolitik
Vesselbo vil koncentrere kræfterne som Venstres socialordfører i Folketinget og stopper i byrådet i Gentofte.


  Eyvind Vesselbo genopstiller ikke ved kommunalvalget til Gentofte kommunalbestyrelse, hvor han er 1. viceborgmester.
 Det oplyser han til Ritzau. Eyvind Vesselbo vil koncentrere kræfterne om at være Venstres socialordfører i Folketinget.
 - Jeg har meddelt min bestyrelse i Gentofte, at jeg ikke ønsker at fortsætte i kommunalbestyrelsen efter kommunalvalget i november i år. Jeg har en stor og vigtig opgave som mit partis socialpolitiske ordfører.
- Den vil jeg nu bruge mere tid på, siger han.
Som Venstres socialordfører vil han kæmpe for udsatte familier, hjemløse, narkomaner, psykisk syge og prostituerede, siger han.
- De er blevet totalt glemt i den politiske debat. Jeg indgår i en lang række netværk for at fremme deres synspunkter og få gjort noget for dem politisk, siger Eyvind Vesselbo.
Han genoptager sin forskning i udlændinge. Han har lavet undersøgelser af udlændinge - blandt andet Ishøj-undersøgelsen.

 Her dokumenterede han, at 145 enlige mænd, der kom hertil som tyrkiske gæstearbejdere, på 10 år voksede til 2350 tyrkere med familie i Ishøj ved familiesammenføring.
Nu kommer mange indvandrere og flygtninge til Danmark. Dermed fortættes antallet af udlændinge i udsatte boligområder. Eyvind Vesselbo vil fokusere på radikalisering og bandekrig og S-R-SF-regeringens udlændingepolitik, påpeger han.
- Der er lempet på 23 områder, så det bliver nemmere og mere lukrativt for indvandrere og flygtninge at komme til Danmark, siger Eyvind Vesselbo.
Fra 2011 til 2012 fik 50 procent mod før 33 procent af alle ansøgere asyl i Danmark. Under VK-regeringen lå antallet på 20-30 procent, siger han.
- Somaliere, afghanere og syrere får som udgangspunkt opholdstilladelse, fordi der er problemer i deres hjemland, siger han.
