USA's forsvarsbudget er otte gange større end Ruslands
Amerikanerne bruger mange flere penge på militæret end Rusland og Kina, viser rapport fra IISS.


 USA spenderer mere end otte gange så meget på sit forsvar som Rusland, og fire gange så meget som Kina.
Ledere i Vesten har udtrykt stigende bekymring over Ruslands og Kinas militære oprustning, men selvom dette ikke kan bestrides, vidner de faktuelle tal om en stor ubalance mellem verdens stormagter.
Amerikanerne brugte sidste år 3800 milliarder kroner på forsvaret, mens Kina brugte mindre end 854 milliarder kroner og Rusland omkring 430 milliarder kroner.
Det viser tal i en netop offentliggjort årsrapport "Militærbalancen" fra Internationalt Institut for Strategiske Studier (IISS).
Trods de noget lavere forsvarsbudgetter i Moskva og Beijing har både russerne og kineserne oprustet betydeligt.
Rusland har øget budgettet med 50 procent de seneste to år, og Kinas andel af en generel stigning på 25 procent over hele Asien udgør nu 38 procent mod 28 procent for fire år siden.
Europæiske lande derimod brugte otte procent mindre på forsvaret end for fire år siden.
Antallet af kampvogne på europæisk territorium er faldet fra 25.000 til 8000 de seneste 20 år, mens antallet af kampfly er reduceret fra 5400 til 2400 i samme periode.
Dermed ser det ifølge IISS ikke ud til, at Natos målsætning om, at alle 28 medlemmer skal bruge to procent af BNP på forsvaret, bliver opfyldt i nær fremtid.
Forsvarsbudgetterne siger imidlertid ikke meget om, hvor godt rustet det enkelte land er mod nye trusler, lyder en advarsel i rapporten.
Som eksempel nævnes krisen i Ukraine, hvor Rusland fører en såkaldt "hybrid krig" på mange forskellige fronter.
En anden udfordring er den islamistiske gruppe Islamisk Stat, hvor man trods en større indsats fra en international koalition med kampfly kun har tilbageerobret en procent af de oprørskontrollerede områder i Syrien og Irak.
Instituttet mener, at USA og koalitionen i højere grad burde have fokuseret på efterretninger, og på hvordan man håndterer og møder propaganda, frem for konventionel krigsføring.
