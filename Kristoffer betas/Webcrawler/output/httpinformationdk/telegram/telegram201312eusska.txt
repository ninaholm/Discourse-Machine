EU's skattejagt udsættes til foråret
Nye regeringer i Luxembourg og Østrig får et par måneder ekstra til at overveje EU's skattesnydsindsats.


 De nyslåede regeringer i Østrig og Luxembourg får nu et par måneder mere til at forholde sig til det nye tiltag i EU-landenes kamp mod skattesnyd.
Det har stats- og regeringscheferne ifølge diplomatiske kilder besluttet fredag på et topmøde i Bruxelles.
Der var ellers fanfarer og slagord i luften, da EU-landenes politiske ledere på et topmøde i maj satte en fast deadline ved udgangen af 2013.
I mellemtiden har to af de største fortalere for bankhemmelighed - og dermed to af de lande, der har stået stejlest over for udveksling af bankinformationer - Luxembourg og Østrig - haft valg.
I Luxembourg er premierministeren gennem de seneste 18 år, Jean-Claude Juncker, røget ud til fordel for den nye og noget yngre Xavier Bettel, mens Østrigs forbundskansler, Werner Faymann, har fået en periode mere.
I stedet for at kaste de to regeringsledere hovedkulds ind i forhandlingerne om det såkaldte rentebeskatningsdirektiv, har kollegerne fra de resterende EU-lande udsat deadline for direktivets færdiggørelse til marts 2014.
Det nye direktiv skal konkret sikre, at landene automatisk oplyser hinanden om de penge, deres skatteborgere har stående på konti i andre EU-lande.
Flere lande har allerede indgået en lignende aftale med USA i forlængelse af den amerikanske Fatca-lov mod skattely.
Skattepolitiske spørgsmål er traditionelt noget af det allermest sprængfarlige for EU at lovgive om. For flere af de nationale regeringer er det i forvejen følsomt nok at ændre i deres hjemlige skattepolitik.
Skattelovgivning på EU-niveau kræver derfor enstemmighed, og den europæiske skattejagt kan derfor først sættes i gang, når Østrig og Luxembourg er om bord.
Stats- og regeringscheferne understreger samtidig til topmødet, at der skal sættes turbo på EU's forhandlinger om automatisk informationsudveksling med Schweiz, Liechtenstein, Monaco, Andorra og San Marino.
