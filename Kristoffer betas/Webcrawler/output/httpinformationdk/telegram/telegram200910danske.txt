Danskerne skrotter skattelettelser



 Hvis din kommune fik 100 millioner kroner, hvad skulle de så bruges på?
 Langt de færreste mener, at pengene skulle gå til skattelettelser. I stedet vil folk have forbedringer af de kommunale skoler, bedre børnepasning og bedre ældrepleje.
 Det viser en undersøgelser foretaget for Ingeniørforeningen. Og ikke overraskende glæder ingeniørerne sig over resultatet, da det kan give anledning til, at de får flere opgaver. 
 - Det er helt på linje med vores ønsker. Bedre undervisning i nyrenoverede folkeskoler, fokus på kloakker og spildevand, mere kollektiv trafik og en bedre beskæftigelsesindsats er noget, Ingeniørforeningen har efterlyst længe, siger formand Lars Bytoft i en pressemeddelelse.
 Undersøgelsen viser, at kun 9 procent af de 1215 adspurgte danskere har givet udtryk for, at skattelettelser er det vigtigste, deres kommune kan bruge penge på.
 Højst popularitet har de ældre, som hele 59 procent mener, der skal investeres penge i. På andenpladsen følger renovering af kommunernes skoler, og forbedring af undervisningen i folkeskolen er tredjeprioritet.
 - Det vidner om, at danskerne er klar til at investere aktivt på områder, hvor det på sigt kommer både dem selv og andre af kommunens indbyggere til gode, siger Lars Bytoft.
 Undersøgelsen er foretaget af Userneeds for Ingeniørforeningen.
