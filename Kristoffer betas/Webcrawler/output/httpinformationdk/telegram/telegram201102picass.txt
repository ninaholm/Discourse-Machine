Picasso blev solgt for 25 millioner pund
Et af den spanske maler Pablo Picassos mesterværker er blevet solgt for 25,2 millioner pund i London.


 På det velanskrevne auktionshus Sotheby's i London fik et af den spanske maler Pablo Picassos berømte mesterværker tirsdag hammerslag, da buddet var nået op på 25,2 millioner pund (220,8 millioner danske kroner).
"La Lecture" er et arbejde fra 1932, og det forestiller den spanske kunstners berømte muse, Marie-Therese Walther. Billedet blev solgt for mere end det dobbelte af vurderingssummen på 12 millioner pund.
Tirsdagens auktion, der også omfattede værker af Wassily Kandinsky, René Magritte og Edouard Manet, nåede op på i alt 68,8 millioner pund (knap 603 millioner pund). Det skriver auktionshusets hjemmeside.
Der var syv, der bød på det eftertragtede Picasso-værk. Hammeren faldt efter seks minutters bud på baggrund af en anonym købers telefoniske bud.
Picasso mødte Walter uden for Gallerie Lafayette i Paris i 1927. Dengang var han 45 år, og hun var 17. På det tidspunkt var han stadig gift med Olga Khoklova.
Det næstdyreste værk på auktionen var en bronzeskulptur "L'Idea del Cavaliere", udført af den italienske kunstner Marino Marini. Skulpturen blev solgt for 4,1 millioner pund.
Ti numre opnåede ikke mindsteprisen, heriblandt to af den schweiziske kunstner Alberto Giacomettis værker - et maleri og en skulptur. De var begge vurderet til over tre millioner pund.
Det konkurrende auktionshus Christie's holder onsdag sin egen auktion over impressionistisk og moderne kunst i London. Det højest vurderede værk er Paul Gauguins "Nature morte a L'Esperance". Det ventes solgt for omkring 10 millioner pund.
