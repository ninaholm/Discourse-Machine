Tirsdagens obligationer: Rentehop trods fortsat aktieuro



 
Det danske obligationsmarked endte tirsdag med et lidt højere renteniveau i forhold til mandag, hvor renten dykkede ganske voldsomt på ryggen af massive aktiekursfald. Aktiekursfaldene var lidt mindre tirsdag, og rentefaldet mandag var måske for stort.
Den toneangivende danske statsobligation - 1,75 pct. Stat 2025 - endte med en rente på 0,54 pct. mod et niveau mandag klokken 17.00 på 0,52 pct. efter et fald på 7 basispoint til det laveste niveau siden maj sidste år.
Mandagens nærmest paniske tilstande på aktiemarkedet var aftagende, omend der underliggende fortsat var stor nervøsitet. På de store markeder i Europa - Frankrig og Tyskland - var renteudviklingen den samme.
Den seneste tids panik på og flugt fra aktiemarkederne var med til at udløse rentefald på langt de fleste obligationsmarkeder mandag, idet investorerne søgte væk fra risikobetonede værdipapirer.
Mandag blev det danske aktiemarked da også særligt hårdt ramt af investorflugt, der medførte, at C20 Cap-indekset oplevede et rekord stort fald på 5,43 pct.
NEGATIV JAPANSK STATSRENTE
Et billede på usikkerheden og nervøsiteten var, at renten på tiårige japanske statsobligationer endte negativt, hvilket aldrig er set i obligationer med den længde i et G7-land ifølge Bloomberg News.
Det var en sand tilstrømning af investorer til såvel yen som japanske obligationer for at søge ly for aktiestormene i Europa og til dels i USA samt siden i Asien, der var baggrunden.
SKUFFENDE TAL
Det var småt med nøgletal. Dog skuffede Tyskland tirsdag morgen.
Tysklands eksport faldt med 1,6 pct. i december. Det var skuffende, idet økonomer adspurgt af Bloomberg havde ventet en stigning på 0,5 pct. Den tyske industriproduktion faldt med 1,2 pct. i december i forhold til måneden før. Her havde økonomerne ventet en fremgang på 0,5 pct.
Samtidig overraskede også Tysklands handelsbalance negativt i december med et overskud på 18,8 mia. euro, hvor økonomerne havde ventet et overskud på 20 mia. euro.
USA leverede i eftermiddagens løb skuffende tal for tilstanden hos de små virksomheder og skuffende engroslagertal.
USIKKERHED I PORTUGAL
EU-Kommissionen gav mandag Portugal besked om, at landets statsbudget skal overholde kriterierne i EU's stabilitets- og vækstpagt. Det fik den portugisiske tiårige statsrente til mandag, at stige med 29 basispoint, og tirsdag eftermiddag var stigningen på omkring 34 basispoint til 3,70 pct. Men hvor den udvikling mandag smittede af på det spanske og italienske renter, var det ikke tilfældet tirsdag, hvor det var stigninger på 4 basispoint.
