KD søger tilbage til rødderne



 Kristendemokraternes formand, Bodil Kornbek, og den øvrige partiledelse led sent lørdag eftermiddag et smerteligt nederlag ved partiets landsmøde.
 Væsentlige dele af et nyt principprogram blev forkastet af KD-baglandet. Derimod blev en skærpet modstand mod den frie abort, referencer til Bibelen og øget modstand mod pornografi blandt andet indføjet i det program, som Kristendemokraterne har vedtaget.
 - Den kristendemokratiske fornyelse er nu blevet bombet tilbage, siger Kristendemokraternes næstformand, Mogens Nørgård.
 I det nye principprogram lykkedes det KD's vestjyske bagland at indføre en central sætning i principprogrammet, der dikterer, at "loven om fri abort er principielt uacceptabel. I stedet bør der satses på en lov, der bygger på respekt for fostrets liv." Det var tidligere KD-formand Marianne Karlsmose, der var stiller af forslaget. Hun mente, at der er grund til at markere, at Kristendemokraterne er klare abortmodstandere. 
