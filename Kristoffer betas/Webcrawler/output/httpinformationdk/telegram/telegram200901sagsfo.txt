Sagsforløb skal endevendes



 Anklageskriftet mod en mor og en stedfar rummer en uhørt grov mishandling af en nu 13-årige pige fra Storvorde ved Aalborg. Fredag skal Familie- og Socialudvalget i Aalborg Kommune drøfte, hvad der gik galt i sagen om den 13-årige pige, der tilsyneladende gennem flere år er blevet mishandlet af sin mor og stedfar, uden at Aalborg Kommune greb ind. Indtil da ønsker ingen at udtale sig, lyder beskeden fra Aalborg Kommune, der dog har erkendt, at der er sket fejl.
 Det er bydende nødvendigt, at Aalborg Kommune gennemgår sagsforløbet. Det siger Karin Kildedal, lektor i socialt arbejde ved Aalborg Universitet.
 - De færreste sager ender i retten, men når en sag er kommet så vidt som denne, er der tydeligvis noget helt galt. Familien har måske formået at holde mishandlingen skjult. Måske er sagen indberettet til kommunen, men kommunen har ikke handlet, og så har den socialfaglige praksis ikke været kvalificeret nok, siger hun. 
 Familien boede tidligere i Helsingør Kommune, og da familie flyttede gjorde kommunen den tidligere Sejlflod Kommune opmærksom på, at den var i færd med at tvangsfjerne datteren. Men der gik yderligere to et halvt år, inden Aalborg Kommune tvangsfjernede datteren.
