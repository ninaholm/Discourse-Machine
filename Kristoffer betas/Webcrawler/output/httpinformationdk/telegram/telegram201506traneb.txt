Tranebærsaft kaldes tilbage: Risiko for skimmelvækst
Rynkeby Foods tilbagekalder Rynkeby Naturig Tranebær-drik på grund af risiko for skimmelsvamp.


 Rynkeby kalder store mængder af deres tranebær-drik, Rynkeby Naturig Tranebær drik á 1 liter, tilbage efter at have konstateret vækst af skimmel i flere kartoner.
Skimmelvæksten er ikke farlig, men den medfører en "afvigende smag og kvalitet i produktet", som Rynkeby Foods oplyser i en pressemeddelelse.
Rynkeby har endnu ikke præcise oplysninger om, hvor mange kartoner der er at finde ude i landets butikker.
Men ifølge Rikke Bekker Henriksen, kvalitetschef i Rynkeby, er der formentlig ikke tale om et stort antal kartoner per butik, "men til gengæld har mange af butikkerne dem".
Juice-koncernen oplyser, at der er produceret cirka 140.000 kartoner à en liter, hvoraf en del stadig er på deres eget lager.
En stor del af kartonerne er også solgt eller drukket for længst eller eksporteret til andre lande. På det grundlag anslår virksomheden, at der er omkring 40-50.000 kartoner i omløb i Danmark.
Produktet er solgt til butikker og butikskæder i hele landet og kan senest holde sig til henholdsvis 23.10.2015, 12.11.2015 og 07.12.2015.
Hvis man har købt det pågældende produkt, bedes man enten smide varen ud eller levere den tilbage til butikken, hvor den er købt.
