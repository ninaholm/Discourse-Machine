Henrettelse i USA gik gruelig galt
Henrettelsen af en morder i USA måtte afbrydes, da dødssprøjten ikke virkede, men gav den dømte dybe smerter.


 Det gik slet ikke efter planen, da den dødsdømte morder Clayton Lockett i nat dansk tid skulle henrettes i den amerikanske delstat Oklahoma.
I stedet døde Lockett 43 minutter efter sin planlagte henrettelse efter dybe smerter ifølge CNN af et hjerteanfald.
Locketts dom skulle eksekveres tirsdag klokken 18.23 lokal tid, onsdag klokken 01.23 i Danmark. Men noget gik galt, da han blev sprøjtet med dødssprøjten i McAlester i Oklahoma. Giften slog nemlig ikke Lockett ihjel.
- Omkring 13 minutter inde i henrettelsen, efter at han var erklæret bevidstløs, begyndte den dømte at vride sig i smerte, siger Ziva Branstetter fra avisen Tulsa World i Oklahoma til tv-stationen NBC.
- Flere gange mumlede han uforståelige sætninger. Det eneste ord, der var til at forstå, var ordet, "mand". Han så ud til at være i dybe smerter, fortsætter hun og tilføjer, at kort efter lukkede en vagt døren ind til henrettelseslokalet, sådan at pressen ikke kunne følge med i Locketts dødskamp.
Derefter besluttede lægen på stedet, at henrettelsen af den 38-årige Lockett skulle afbrydes.
Den mislykkede henrettelse førte til, at myndighederne besluttede at udskyde henrettelsen af Charles Warner, som skulle have haft sprøjten på grund af en dødsdom for mord og voldtægt.
Han skulle være henrettet to timer efter Lockett - i øvrigt den første dobbelthenrettelse i Oklahoma i næsten 80 år.
Myndighederne i Oklahoma udstak tidligere i år nye retningslinjer for procedure og gift, efter at det var blevet umuligt at opdrive præparater, der hidtil var anvendt til henrettelser.
Disse præparater, siger medicinalfirmaerne, er udviklet for at redde liv og ikke tage liv.
