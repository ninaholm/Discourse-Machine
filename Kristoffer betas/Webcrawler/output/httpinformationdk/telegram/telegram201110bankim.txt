Ban Ki-moon vil have skarpe energimål
FN's generalsekretær opfordrer til, at verdens lande opstiller ambitiøse mål for vedvarende energi på topmøde.


 Snart fødes verdensborger nummer syv milliarder - formentlig i et uland - i en verden fuld af paradokser. Blandt dem er, at en milliard mennesker stadig går sultne i seng.
Det siger FN's generalsekretær, Ban Ki-moon, i sin tale på konferencen Global Green Growth Forum i København. Mødet, der samler ledere og beslutningstagere inden for det offentlige og private, skal styrke grøn vækst over hele kloden.
- Bæredygtig udvikling er tvingende nødvendig i det 21. århundrede. Vi må skaffe mad og ren energi. Det er mit budskab til verdens ledere, mens vi forbereder FN-topmødet Rio+20 næste år, siger Ban Ki-moon.
Generalsekretæren slår til lyd for et mål om, at alle mennesker skal have adgang til energi i 2030, samtidig med at energieffektiviteten og andelen af vedvarende energi er fordoblet.
- Der er glimrende eksempler på fremskridt i Danmark, Sydkorea og Mexico, som har arrangeret dette forum. Men mit budskab er: Vi må gøre mere, og Rio+20 næste år giver os muligheden.
- Jeg har gjort bæredygtig udvikling til en topprioritet for FN, i det mindste de næste fem år, siger Ban Ki-moon.
Bæredygtig grøn vækst er løsningen på mange problemer på samme tid, tilføjer han: Klimaforandringer, tab af dyre- og plantearter, forurening, fødevarekrise, kvinders manglende rettigheder.
FN's generalsekretær afviser, at grøn vækst er en luksus, vi ikke har råd til. Den vil heller ikke føre til handelsprotektionisme, som nogle frygter, understreger FN's leder.
Han retter en særlig tak til statsminister Helle Thorning-Schmidt (S) for at vise grønt lederskab og for at indkalde til mødet.
Global Green Growth Forum afholdes tirsdag og onsdag i Moltkes Palæ i København med en række workshops og paneldebatter.
