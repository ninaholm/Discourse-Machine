V anklager oppositionen for velfærdsfix
Førstebehandlingen af regeringens finanslovforslag udvikler sig til et opgør om oppositionens finanslovforslag. S og SF har intet svar på krisen, siger Venstre.


 - Pinligt, useriøst og utroværdigt!
Venstres finanspolitiske ordfører, Jacob Jensen, lægger ikke fingrene imellem, når han skal beskrive Socialdemokraterne og SF's finanslovforslag.
Under Folketingets førstebehandling af VK-regeringens finanslovforslag tirsdag brugte Jacob Jensen det meste af sin ordførertale til at anklage de to oppositionspartier for ikke at have svaret på den økonomiske krise.
- Venstrefløjens bud er: Send flere penge! Og hvis vi ikke har dem, så må vi låne dem. Det er et kortsigtet velfærdsfix, hvor rusen ikke varer, siger Venstres finanspolitiske ordfører, efter at Socialdemokraterne og SF mandag for første gang fremlagde et fælles finanslovforslag.
Selv om Jacob Jensen mener, at regeringen har fremlagt en "klar og troværdig plan for genopretning af økonomien", så er det ikke en opfattelse, som deles af oppositionspartierne.
Oppositionen kritiserer regeringens økonomiske plan for at skride allerede før, den er vedtaget. 
Socialdemokraternes og SF's finanspolitiske ordførere, Morten Bødskov og Ole Sohn, efterlyser en forklaring på, hvordan regeringen vil sikre den bebudede nulvækst i det offentlige forbrug, når kommunerne på nuværende tidspunkt allerede har overskredet denne ramme med fire milliarder kroner. 
Og De Radikales finanspolitiske ordfører, Morten Østergaard, spørger forgæves efter, hvilke reformer regeringen har tænkt sig at gennemføre for at fremskaffe de fem til syv milliarder kroner, som vil mangle i statsbudgettet i 2015.
- Venstres finanspolitiske ordfører holdt en tale, som han kunne have holdt til et møde i Venstres Ungdom, for vi hørte ikke meget om regeringens finanslovforslag, siger Ole Sohn.

