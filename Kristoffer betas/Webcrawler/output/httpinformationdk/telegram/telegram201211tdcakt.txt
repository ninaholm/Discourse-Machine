TDC-aktionærer sælger stor luns af telegiganten
Kapitalfondene bag TDC har tirsdag solgt 80 millioner TDC-aktier for knap tre milliarder kroner.


 Kapitalfondene bag telekoncernen TDC har tirsdag solgt 80 millioner aktier i telekoncernen TDC. Salget har indbragt omkring tre milliarder kroner, oplyser Ritzau Finans via Bloomberg News, der citerer en person med kendskab til processen.
Aktiesalget gælder aktier svarende til 9,7 procent af den samlede aktiekapital. Salget ville blive til institutionelle investorer, meddelte NTC, der er selskabet bag kapitalfondene i TDC, op til aktiesalget.
NTC og tilknyttede selskaber ejede inden salget cirka 43,3 procent af TDC's aktiekapital eksklusive egne aktier ejet af telekoncernen selv. Nu er man altså nået ned på præcis en tredjedel af teleselskabet.
NTC er en sammenslutning af kapitalfondene Apax Partners, Blackstone Group, Kohlberg Kravis Roberts og Providence Equity Partners.
Kapitalfondene overtog TDC tilbage i 2006, men fik ved deres indtog kun godt 88 procent af teleselskabet. Det førte dem ud i en større krig med pensionsselskabet ATP, der forhindrede en afnotering fra fondsbørsen.
Striden førte helt til Østre Landsret og en større kulegravning af reglerne om tvangsindløsning - en sag, som ATP gik sejrrigt ud af.
I februar solgte kapitalfondene for cirka 5,5 milliarder kroner aktier i TDC.
Aktierne i TDC er angiveligt solgt til 37,10 kroner pr. styk. Mandag aften lukkede aktien i kurs 38,95 kroner. I løbet af tirsdagen er aktien dog faldet i værdi som følge af det store aktiesalg, så kursen tirsdag formiddag lå på 37,28 kroner.
