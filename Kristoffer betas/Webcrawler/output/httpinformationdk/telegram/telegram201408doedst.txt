Dødstal efter mudderskred i Japan når 50
Nye regnskyl standser igen eftersøgningen af overlevende efter jordskred i Hiroshima.


 Redningsarbejdere bliver ved med at finde døde efter et voldsomt mudderskred i Hiroshima midt på ugen. Søndag er dødstallet vokset til 50 og mange personer savnes fortsat.
Indsatsen med at finde overlevende og grave lig fri står på døgnet rundt, men nye regnskyl besværliggør arbejdet og gør det mere farefuldt på grund af risiko for nye katastrofer.
Politiet i byen i det vestlige Japan siger, at 38 personer fortsat savnes efter katastrofen for fire dage siden. Et skybrud udløste et jordskred, der begravede dusinvis af huse. Mange af dem i boligområder på bjergsider.
Omkring 3000 redningsfolk, herunder soldater, brandfolk og politi fortsatte natten til søndag med at grave gennem mudder og snavs, men redningsoperationen blev indstillet tidligt søndag morgen, da nye regnbyger skabte bekymring for flere jordskred, oplyser det nationale tv, NHK.
Kort tid forinden var liget af en 83-årig mand blevet fundet, og det løftede dødstallet til 50, siger en talsmand for politiet.
Fredag måtte redningsarbejderne også indstille eftersøgningen på grund af styrtregn. Nedbøren ændrede tilsyneladende bjergsidernes form ved at flytte rundt på de i forvejen opblødte jordlag.
Redningsholdene har med vilje holdt gravemaskiner væk fra området og bruger de bare næver til at lede efter overlevende.
