Midtjylland sparer millioner på sygehuse
Et bredt flertal i Region Midtjylland står bag besparelser for 284 millioner kroner på regionens sygehuse. Sengelukninger flere steder i regionen.


 Borgerne i Region Midtjylland må indstille sig på at skulle krybe sammen i færre senge på sygehusene. Det sker efter, at et stort flertal bestående af alle partier undtagen Fælleslisten er blevet enige om at spare 284 millioner kroner på sundhedsbudgettet.
Besparelserne betyder, at der nedlægges senge på sygehusene i Skive, Lemvig, Grenaa, Silkeborg og Ringkøbing. Ingen sygehuse bliver dog lukket som følge af besparelserne, og samtidig har politikerne sagt nej til at lukke blandt andet fødeafdelingerne i Silkeborg og Holstebro.
- Med aftalen har Regionsrådet udvist politisk ansvarlighed. Der er truffet en række nødvendige beslutninger for at budgettet kan nå sammen. Vi er klar over, at besparelserne vil kunne mærkes af både patienter og medarbejdere, men de er nødvendige for at få skabt sammenhæng i økonomien, siger regionsrådsformand Bent Hansen (S) i en pressemeddelelse.
Besparelserne sker for at få balance i driftsbudgettet på sundhedsområdet. 
