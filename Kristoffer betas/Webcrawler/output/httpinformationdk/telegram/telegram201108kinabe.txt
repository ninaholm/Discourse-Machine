Kina beskylder ekstremister for angreb
Islamistiske ekstremister står bag uroligheder og drab i Xinjiang, hævder det kinesiske styre.


 Kina beskylder mandag islamistiske fundamentalister for at stå bag de angreb, som søndag kostede 11 mennesker livet i den uroplagede nordvestlige region Xinjiang.
Angrebet i byen Kashgar søndag eftermiddag var det seneste af en række voldsepisoder, som hærger provinsen, hvor befolkningsflertallet består af muslimske uighurer.
Uighurerne har længe protesteret mod det kinesiske styre, og tidligere på måneden blev flere end 20 mennesker dræbt i voldelige sammenstød med politiet i byen Hotan i Xinjiang.
- En gruppe af religiøse ekstremister, anført af forbrydere trænet i udenlandske terrorist- lejre, stod bag weekendens angreb, lyder det i en meddelse fra myndighederne i Kashgar mandag.
Ifølge en politiundersøgelse har de personer, som stod i spidsen for angrebet, lært at anvende sprængstoffer og våben i en lejr i Pakistan tilhørende en islamisk bevægelse.
Politiet dræbte fem personer og anholdt fire andre under et stormløb på en restaurant, som gruppen havde sat ild til efter først at have dræbt indehaveren og en ansat.
Derefter fortsatte myrderierne ude på gaderne, hvor fire tilfældige personer blev stukket ihjel med knive.
Ifølge det nationale nyhedsbureau Xinhua er gaderne i Kashgar stort set mennesketomme, og de personer der ses, er udstyret med køller og andet for at kunne forsvare sig.
- Der er meget få mennesker på gaderne, og kun såfremt det er tvingende nødvendigt, går jeg ud, siger en forretningsmand tilhørende Han-kineserne.
Styret i Beijing anser Xinjiang som et strategisk vigtigt område. Blandt andet på grund af store forekomster af olie og gas i området.
