Firmaer bag mælkeskandalen undskylder



 Tre kinesiske mejerier undskylder nu deres indblanding i den såkaldte mælkeskandale. Mindst fire børn har mistet livet, og titusinder er kommet på hospitalet efter at have drukket forgiftede mælkeprodukter fra de pågældende firmaer.
 - Jeg føler, at jeg har svigtet alle. Jeg har gjort så mange ting forkert, siger Zhao Yuanhua, marketingchef for Mengniu, der er ét af skandalemejerierne.
 Arla samarbejder med Mengnius mælkepulverafdeling, hvor Arla ejer 49 procent af aktierne.   
 Skandalen begyndte, da stoffet melamin blev fundet i kinesiske mælkeprodukter i sidste måned. Melamin kan forårsage nyresten og andre sundhedsrisici for spædbørn. 
 I sidste uge meddelte de kinesiske myndigheder, at 10.700 spædbørn stadig er indlagt, mens mere end 36.000 tidligere har været syge - de fleste efter at have drukket melaminholdig modermælkserstatning.

