Tusinder meldes døde i lejre i Sri Lanka



 Hver uge omkommer omkring 1400 mennesker i den enorme Manik Farm-flygtningelejr i Sri Lanka, hvor tamilske flygtninge midlertidigt er indkvarteret efter regeringsstyrkernes afgørende slag mod oprørsbevægelsen De Tamilske Tigre (LTTE) tidligere på året.
 Oplysningerne kommer fra unavngivne, højtstående kilder i internationale hjælpeorganisationer, som den britiske avis The Times har talt med.
 De fleste af de omkomne dør som følge af vandbårne sygdomme, særligt diarré, siger en højtstående hjælpearbejder til avisen.
 Manik Farm blev oprettet for at huse størstedelen af de ca. 300.000 overvejende tamilske civile, der blev tvunget på flugt fra kampene i det nordøstlige Sri Lanka. Flere hjælpeorganisationer har kritiseret forholdene i flygtningelejren, hvor der blandt andet er lange madkøer og mangel på rent vand.
 Meldingerne om det høje dødstal i lejren kommer samtidig med, at Den Internationale Røde Kors Komité (ICRC) siger, at Sri Lankas regering har bedt organisationen nedtone sine operationer, skriver The Times. Torsdag lukkede ICRC to kontorer i området.
 Hjælpeorganisationer har kun begrænset adgang til Manik Farm-lejren. Repræsentanter for ICRC fik ikke lov at komme ind torsdag, rapporterer avisen.
