Påskevejret byder på kulde og nattefrost
Dagene frem mod påske bliver kolde, men forholdsvist solrige. Efter nattefrost stiger temperaturerne dog lidt.


 Hvis du endnu ikke har lagt planer for påskeferien, kan du stadig nå at booke en flyrejse til varmere himmelstrøg.
- Det bliver ikke sådan rigtigt forårsvejr herhjemme. Det bliver i den grad på den kolde side, siger meteorolog ved DMI Jørn Thomsen.
Helt trist bliver det dog ikke. Både mandag, tirsdag og onsdag byder på en del solskin, lover meteorologen.
- De fleste dage bliver klare med en sol. Men der vil også falde enkelte byger rundt omkring i landet. Mandag morgen vil Nordsjælland være ramt, siger han.
- Og så er det med dagtemperaturer på omkring fem grader, så det er lidt køligt i forhold til, hvad vi havde vænnet os til i slutningen af marts, siger Jørn Thomsen, der varsler nattefrost både natten til tirsdag og onsdag.
- Der er meget, der tyder på, at vi kan få noget slud og tøsne, men det vil næppe ligge sig særlig lang tid, siger han og fremhæver særligt onsdag som en dag, man kan glæde sig til.
- Onsdag ser meget pæn ud med meget solskin og ingen nedbør. Men det gør også, at nattemperaturen natten til torsdag bliver koldere - måske minus fem grader som det koldeste.
- Pletvist vil vejene jo nok være glatte, men det er ikke noget, der vil være til voldsom gene, vurderer meteorologen.
I løbet af torsdagen bevæger temperaturen sig op mod otte graders varme ved solens hjælp, men så kommer der altså regn igen natten til fredag.
- Det klarer nok op fredag, men så er der igen risiko for byger i weekenden. Det bliver ret ustadigt lørdag og søndag, siger Jørn Thomsen, som ikke forventer særlig meget blæst den kommende uge.
