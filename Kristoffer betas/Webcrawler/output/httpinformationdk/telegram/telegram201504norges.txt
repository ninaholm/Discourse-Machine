Norge skærper indrejseforbud efter russers hovsa-besøg
Det skal stå helt klart, at sanktionerede russere ikke kan rejse til Norge, lyder det fra udenrigsminister.


 Norge overreagerer - mener Rusland - i sagen om den russiske vicepremierminister, som forleden noget overraskende dukkede op på Svalbard, og straks pralede med sit besøg på sociale medier.
 Dmitrij Rogosin er en blandt en række russere, som er omfattet af et indrejseforbud i EU, som også støttes af og gælder i Norge.
Den russiske ambassadør i Norge var mandag indkaldt til samtale i udenrigsministeriet i Oslo.
På vej ind til mødet sagde ambassadøren, at han mener, at Norge overreagerer.
- Jeg vil prøve at overbevise mine norske venner og partnere om, at det ikke er det værd, siger Viatsjeslav Pavlovskij til NRK om den norske reaktion.
Den norske udenrigsminister, Børge Brende, har mandag meddelt, at man nu vil stramme op på procedurer.
- Der skal ikke herske nogen tvivl om, at listeførte personer, som har været centrale i bruddet på folkeretten i Ukraine, ikke bydes velkommen hverken på fastlandet eller på Svalbard.
- Vi vil indlede en ændring af forskrifterne, så dette nu også gælder på Svalbard. Det skal nu fremgå helt præcist, at man ikke er velkommen, siger Brende efter mødet.
Aleksandr Lukasjevitsj, som er talsmand for udenrigsministeriet i Moskva, har kaldt den norske reaktion for "overraskende, uforklarlig og absurd".
Brende lægger vægt på, at besøget tilsyneladende var planlagt. Ministeren har blandt andet offentliggjort flere billeder på Twitter fra besøget på øen.
Efter besøget har Dmitrij Rogosin lagt billeder på Twitter fra Nordpolen, hvor han skriver:
- Arktis er Ruslands mekka.
Desuden har han ifølge Aftenposten publiceret et link til en artikel fra udenrigsministeriet i Moskva, hvori det slås fast, at han ikke har brudt norsk lov ved at besøge Svalbard.
