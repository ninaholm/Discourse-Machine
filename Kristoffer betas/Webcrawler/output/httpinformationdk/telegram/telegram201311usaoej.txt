USA øjner håb: Atomaftale kan komme i hus i næste uge
FN-stormagter og Iran kan måske sætte deres underskrift på en atomaftale i næste uge, lyder det fra USA.


 En atomaftale mellem verdens stormagter og Iran kan måske falde på plads ved de kommende forhandlinger i Geneve i næste uge.
Det udtaler en fremtrædende kilde i den amerikanske regering fredag, efter at tre dages intense forhandlinger i sidste uge endte uden en aftale.
- Vi vil arbejde meget hårdt i den kommende uge. Jeg ved ikke, om vi når frem til en aftale. Jeg tror bestemt, at det er muligt. Men der mangler stadig nogle hårde forhandlinger, fortæller embedsmanden ifølge AFP.
Irans udenrigsminister, Mohammad Javad Zarif, mødes onsdag med forhandlere fra den såkaldte P5+1-gruppe, der tæller Tyskland plus de fem faste medlemmer af FN's Sikkerhedsråd, nemlig Storbritannien, Kina, Frankrig, Rusland og USA.
Den britiske udenrigsminister, William Hague, udtalte ved sidste uges forhandlingsrunde sammesteds, at der var tale om "formidabelt vanskelige forhandlinger".
Den iranske udenrigsminister sagde efter sidste uges resultatløse forhandlinger, at iranerne fortsat har ambition om en aftale.
- Vi har haft nogle intense forhandlinger og drøftelser, og vores mål er at nå frem til en konklusion, udtalte Mohammad Javad Zarif ifølge nyhedsbureauet Reuters
- Det er, hvad vi vil komme tilbage for at forsøge at gøre.
Kommer aftalen i hus, vil de internationale sanktioner mod Iran frafalde. Til gengæld skal Iran underlægges overvågning af sit atomprogram.
 Irans atomprogram har længe været kilde til en strid mellem Vesten og præstestyret i Teheran, og de vestlige magter ønsker vished for, at iranerne ikke udvikler atomvåben.
På grund af atomprogrammet har Iran været hårdt ramt af internationale sanktioner, men landet er slået ind på en ny kurs, efter at Hassan Rouhani, der betragtes som moderat, i juni overtog præsidentembedet efter Mahmoud Ahmadinejad.
