Rønn er den mindst populære minister



 Det vil være helt i tråd med vælgernes ønske, hvis statsminister Lars Løkke Rasmussen (V) giver sin integrationsminister en fyreseddel ved næste regeringsrokade.
 Det fremgår af en Gallup-måling foretaget for Berlingske Tidende. 1033 vælgere er blevet bedt om at udpege to ministre, som de ønsker udskiftet ved den regeringsrokade, som mange forventer i foråret 2010.
 På den liste placerer integrationsminister Birthe Rønn Hornbech (V) sig som suveræn topscorer. 31 procent peger på hende. Hun er dermed langt foran nummer to, kulturminister Carina Christensen (K), som 18 procent ønsker udskiftet.
Hverken integrationsordfører Karsten Lauritzen (V), medlem af integrationsudvalget Eyvind Vesselbo (V) eller integrationsordfører Naser Khader (K) ønsker at kommentere målingen.
 Peter Skaarup, næstformand i Dansk Folkeparti, bakker Birthe Rønn Hornbech op. Han er ikke overrasket over målingens resultat, men siger, at posten som integrationsminister er udsat og ofte kræver beslutninger, som mange følelser er i spil. 
 - Samtidig vil et stort flertal sandsynligvis synes, at hun har gjort det rigtigt godt og truffet det rigtige valg ved ikke at uddele humanitær opholdstilladelse til alle og enhver. Det hold hører jeg til, siger Peter Skaarup til Berlingske Tidende.
