EL: CIA-fly er en grov plet på ministerium
Justitsministeriet har ført Folketinget bag lyset ved ikke at fortælle alt om fangefly, siger Frank Aaen (EL).


 "En grov plet på Justitsministeriet".
Det er ifølge Enhedslistens Frank Aaen resultatet af den rapport om CIA-flyvninger over dansk territorium, der tirsdag blev offentliggjort af Dansk Institut for Internationale Studier (DIIS).
I en af rapportens konklusioner lyder det, at amerikanske CIA-fangefly frit har kunnet flyve i dansk, grønlandsk og færøsk luftrum uden tilladelse fra Justitsministeriet, så længe flyene ikke mellemlandede.
Dette er i konflikt med amerikanernes fremadrettede garanti fra 2008 om, at flyvningerne krævede forudgående, udtrykkelig tilladelse fra dansk side.
For hverken offentligheden eller Udenrigspolitisk Nævn har tilsyneladende fået noget at vide.
- Det er virkelig en god opdagelse, DIIS er kommet med. Det viser jo, at man ikke har gjort noget som helst for at prøve at kontrollere og dermed forhindre, at dansk luftrum bliver misbrugt til ulovlige fangetransporter, siger Frank Aaen til Ritzau.
Han understreger, at han har deltaget i alle Udenrigspolitisk Nævns møder i den relevante periode, og at han ikke er blevet forelagt de nu offentliggjorte oplysninger.
- Når der er en debat om så vigtigt et udenrigspolitisk spørgsmål, og når man åbenbart har været nødsaget til at føre Folketinget bag lyset ved ikke at informere nævnet, så mener jeg, det er i strid med loven om nævnet, siger Frank Aaen.
Enhedslisten vil som konsekvens af rapportens konklusion stille spørgsmål til den nuværende regering om dens holdning til sagen.
- I det omfang, justitsministeren har været informeret om det, så ligger ansvaret der, siger Frank Aaen og fortsætter:
- Det er fantastisk, at en myndighed som Justitsministeriet har accepteret, at der er sket et misbrug af dansk luftrum og ikke har gjort noget for at stoppe, at folk blev transporteret til hemmelige fængsler, tortur og forsvinden.
