Skibe med i forhandlingstekst om klima



 Skibsfarten skal have et mål for, hvor meget skibenes udslip af CO2 skal reduceres. Det foreslås i den forhandlingstekst, som i dag blev lagt frem forud for decembers klimakonference i København, COP15.
 Klima- og energiminister Connie Hedegaard (K) kalder teksten en milepæl. Nu kan der kommer gang i de mere detaljerede politiske forhandlinger for at reducere det CO2 udslip, der skader klimaet.
 Forhandlingsdokumentet på 53 sider beskriver de hovedemner og forslag, der er på bordet i forhandlingerne mellem landene ved konferencen. På de centrale punkter foreslår teksten, hvilke muligheder der er for at løse problemerne. Det gælder forpligtelserne til at reducere CO2, klimaindsatsen i udviklingslandene og finansieringen af klimatilpasning. Teksten får debut ved et forhandlingsmøde den 1. - 12. juni i Bonn. 
 De internationale forhandlinger frem mod mødet i København foregår i to spor. Dagens fremlagte tekst handler om klimakonventionen, hvor alle lande er med, også USA. Sideløbende foregår der forhandlinger om Kyotoprotokollen, som USA ikke er med i. 
