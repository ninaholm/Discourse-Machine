Clinton: Tyrkiet er USA's ven



 Tyrkiet vil være USA's ven til alle tider, sagde den amerikanske udenrigsminister, Hillary Clinton, i dag under et kort besøg i den tyrkiske hovedstad, Ankara.
 Samtidig lovede hun, at præsident Barack Obama, besøger Tyrkiet inden for cirka en måned.
 Hun takkede den tyrkiske premierminister, Recep Tayyip Erdogan, og udenrigsminister Ali Babacan for den tyrkiske indsats i Afghanistan og for de mange tyrkiske investeringer i nabolandet Irak.
 Clinton roste især den tyrkiske ledelse for dens mæglingsforsøg mellem Israel og Syrien, og hun betegnede denne indsats for at være en vigtig del af den mellemøstlige fredsproces.
 - Vigtigheden af denne proces kan ikke overvurderes, sagde Hillary Clinton ved et pressemøde efter samtalerne med de tyrkiske ledere.

