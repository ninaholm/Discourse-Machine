Harme over indisk politi efter gruppevoldtægt
Pigernes liv kunne være reddet, hvis politiet havde gjort sin pligt, mener faren til et af ofrene.


 Familien til to teenage-kusiner, som blev voldtaget af en gruppe mænd, beskyldte fredag politifolk for at beskytte de personer, som mistænkes for at have begået forbrydelsen, der endte med de to pigers død.
De to piger på 14 og 16 år forsvandt sent tirsdag i Badaun-distriktet i den nordlige delstat Uttar Pradesh. De blev dagen efter fundet hængt i et træ.
Tre mænd er blevet anholdt - deriblandt en politimand - i forbindelse med sagen. En anden politimand og tre andre mistænkte er stadig på fri fod.
Faren til det ene af ofrene siger til tv-stationen NDTV, at det lokale politi havde afvist at tage imod en anmeldelse af sagen.
- Pigernes liv kunne være blevet reddet, hvis politiet havde gjort sin pligt og grebet ind i tide, siger han.
 Ofrenes familie er del af et lavkaste-samfund, Dalit, som ofte diskrimineres.
 En ledende politimand siger til flere medier, at de to mistænke politimænd er blevet suspenderet.
Der var tidligere rapporter om, at pigerne skulle have begået selvmord efter gruppevoldtægten.
Sagen kommer på et tidspunkt, hvor mange politikere og kvindegrupper taler om tiltagende vold og lovløshed i Uttar Pradesh.
Angreb på kvinder og seksuel vold har været i offentlighedens fokus i Indien, siden en gruppevoldtægt af en ung kvindelig studerende i en minibus i New Delhi i 2012 udløste masseprotester, da kvinden døde af sine kvæstelser.
I april blev tre mænd i Mumbai idømt dødsstraf for to tilfælde af gruppevoldtægt.
Det var første gang siden skærpelsen af lovgivningen, at der faldt dødsdom i en sag om gentagne tilfælde af gruppevoldtægt.
Overfaldene skete i juli og august sidste år på en fabriksgrund i Mumbai. I et af tilfældene gik det ud over en kvindelig fotograf, og hendes sag blev internationalt kendt.
De tre dødsdømte er henholdsvis 19, 21 og 28 år.
