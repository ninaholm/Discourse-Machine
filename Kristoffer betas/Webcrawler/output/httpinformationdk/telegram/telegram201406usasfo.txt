USA's forsvarsminister forsvarer fangeudveksling
53 procent af amerikanerne var imod at give Taliban-fanger i bytte for tilfangetagen amerikansk soldat.


 Den amerikanske forsvarsminister, Chuck Hagel, forsvarede onsdag en omstridt fangeudveksling, hvor USA frigav fem militsfolk fra Taliban for at få en tilfangetagen amerikansk soldat udleveret. Hagel sagde, at det havde været en svær, men nødvendig beslutning.
 Efter en byge af kritik fra mange medlemmer af Kongressen insisterede forsvarsministeren på, at præsident Barack Obama havde været nødt til at handle hurtigt, fordi den tilfangetagne soldat, Bowe Bergdahl, havde et svigtende helbred, og at fangeudvekslingen var den "sidste og bedste mulighed for at sikre hans frigivelse."
- Vi traf den rigtige beslutning, og vi gjorde det ud fra de bedste grunde: for at få en af vore egne hjem, hedder det i Hagels begrundelse.
 Det er første gang, at et ledende medlem af Obama-administrationen offentligt forsvarer fangeudvekslingen, som Qatar formidlede.
Hagel siger, at Qatar forud for udvekslingen havde advaret om, at tiden var knap, og at der var grund til at være bekymret for Bergdahls sikkerhed.
Amerikanerne havde ingen idé om, hvor han præcist blev holdt fanget.
Men republikanske politikere kritiserer Hagel og præsidenten for at have givet indrømmelser til "terrorister", og for at have forsømt at tage Kongressen med på råd.
 - Denne udveksling kan blive farlig for fremtidige forhandlinger med terrorister, mener Buck McKeon, som er leder af forsvarsudvalget i Repræsentanternes Hus.
Fangeudvekslingen er også blevet kritiseret blandt de almindelige vælgere. En ny meningsmåling fra ABC News og Washington Post viser, at 53 procent ser misbilligende på udvekslingen.
 Sagen er blevet kompliceret af vedholdende beskyldninger om, at Bergdahl blev taget til fange efter at han var deserteret. Hvis det viser sig at være tilfældet, så er 63 procent imod udvekslingen.
