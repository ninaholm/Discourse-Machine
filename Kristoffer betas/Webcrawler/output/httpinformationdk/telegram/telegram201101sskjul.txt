S: Skjult VK-plan om skattelettelser
Selv om K ønsker skattelettelser, slår V fast, det ikke kommer til at ske. De har en "skjult plan", mener S.


 Socialdemokraterne anklager Venstre og Konservative for at have en "skjult plan" om at bruge milliarderne fra en fjernelse af efterlønnen til at give skattelettelser.
Partiets gruppeformand, Carsten Hansen, giver ikke meget for finansminister Claus Hjort Frederiksens (V) forsikring om, at der ikke er "planer om at gennemføre nye skattereformer". 
- Jeg giver ikke fem flade øre for den garanti. Og i virkeligheden garanterer finansministeren jo heller ikke noget, siger Carsten Hansen.
Han henviser til, at Claus Hjort Frederiksen netop ikke vil udelukke, at de alligevel kommer i den kommende valgperiode.
- Der ligger en skjult plan om at holde sammen på de borgerlige partier i den kommende valgperiode ved at give lettelser i selskabs- og topskatten, siger Varsten Hansen og fortsætter: 
- Det så vi også efter det seneste Velfærdsforlig i 2006 - som ændrede efterløns- og pensionsalderen - hvor der kom skattelettelser kort tid efter.
Det er udenrigsminister Lene Espersen (K), som fastholder, at i hvert fald De Konservative går til valg på at sænke såvel top- som selskabsskatten. 
Selv om Lene Espersen ikke vil bruge efterlønspengene til skattelettelser - men til at "konsolidere" dansk økonomi - så mener Liberal Alliance, at de sparede milliarder netop skal bruges på skattelettelserne.
Senest har SF's formand, Villy Søvndal, krævet en garanti for, at det ikke i virkeligheden handler om, at de sparede milliarder på efterløn skal bruges til skattelettelser.
