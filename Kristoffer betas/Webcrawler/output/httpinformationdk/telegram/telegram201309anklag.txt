Anklagemyndighed kræver Mursi straffet
Egyptens afsatte præsident Mohamed Mursi skal for retten anklaget for at have medvirket til voldelige angreb.


 Egyptens anklagemyndighed har rejst tiltale mod landets afsatte præsident Mohamed Mursi. Han er anklaget for at have begået og opfordret til vold.
Beslutningen blev truffet af anklager Hesham Barakat, og det blev rapporteret i landets statslige tv søndag aften, skriver Reuters.
Ud over Mursi er 14 andre medlemmer af Det Muslimske Broderskab - herunder de højtstående Essam El-Erian og Mohamed El-Beltagi - blevet tiltalt for at begå voldshandlinger og opildne til drab og optøjer.
Forbrydelserne er ifølge anklagen begået i december 2012, hvor syv mennesker blev dræbt i sammenstød mellem tilhængere og modstandere af Mursi udenfor præsidentpaladset i Kairo.
Det er langt fra de første anklager, der rettes mod ekspræsidenten. Han er allerede anklaget for blandt andet magtmisbrug og har siden juli været tilbageholdt på et hemmeligt sted.
Han er ligeledes anklaget for medvirken til en række angreb på politistationer og arrangerede fangeflugter under opstanden mod daværende præsident Hosni Mubarak i 2011.
Militæret kuppede den 3. juli Mohamed Mursi, og derefter har flere byer været præget af voldsomme, blodige sammenstød og generelt kaos. Flere end 1000 mennesker meldes dræbt i urolighederne.
Så sent som i fredags gik tusindvis af tilhængere af den afsatte islamistiske præsident på gaden i protestmarch for at kræve ham genindsat.
Demonstrationen var den største opvisning af modstand mod myndighederne, siden hundredvis af aktivister blev dræbt under voldsomme uroligheder for to uger siden.
