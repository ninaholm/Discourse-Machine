Eksperter enige: Det var en knaldgod tale



 Det var ikke på højde med præsident Abraham Lincolns legendariske taler, men Barack Obamas første tale som USA's præsident hører til øverst i rækken af amerikanske præsidenters tiltrædelsestaler. Det vurderer to danske USA-eksperter over for Ritzau.
 - De fleste er enige om, at Lincolns to taler i 1861 og 1865 er de to bedste overhovedet. Derefter kommer John F. Kennedys. Men Obamas tale er i mine øjne at finde i laget lige derunder, siger højskolelærer og USA-ekspert Mads Fuglede.
 Også lederen af Center for Amerikastudier på Copenhagen Business School, Niels Bjerre-Poulsen, er fuld af ros til Obamas tale. 
 Talen kan ifølge ham blive en af de allermest mindeværdige i historien. Men han understreger, at eftertidens dom over talen også vil blive påvirket af, om der rent faktisk sker så store forandringer, som Obama lægger op til.
