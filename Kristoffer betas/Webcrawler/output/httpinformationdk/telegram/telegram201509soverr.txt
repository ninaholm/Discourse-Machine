S er overrasket over Støjbergs politiudmelding om ressourcer
Integrationsminister Inger Støjberg (V) og justitsminister Søren Pind (V) indkaldes til samråd om politiet.


 Det kommer meget bag på retsordfører for Socialdemokraterne, Trine Bramsen, at politiet ikke har haft ressourcer nok til at kunne håndtere flygtningesituationen i Danmark, hvilket integrationsminister Inger Støjberg (V) sagde torsdag aften.
I løbet af torsdagen gav dansk politi de mange flygtninge og migranter, som er kommet til landet de seneste dage, frit lejde til at rejse gennem Danmark, og om aftenen sagde Støjberg blandt andet følgende i TV-Avisen på DR1:
- Politiet vurderede i aftes, at ressourcerne simpelthen ikke strakte til at køre det niveau, som man havde.
Støjberg tilføjede senere, at tyskerne heller ikke havde ressourcerne til "at tage fingeraftryk og registrere alt og alle".
Alt dette får nu Trine Bramsen til at indkalde integrationsminister Inger Støjberg (V) og justitsminister Søren Pind (V) i samråd i Folketingets Retsudvalg, hvor duoen skal forklare, hvornår de blev orienteret om, at politiet ikke havde ressourcer nok.
- Jeg har haft den klare forståelse af, at det har handlet om flygtningenes sikkerhed, og at man ikke ville lægge børn og forældre i håndjern.
- Men så kom Støjberg med en forklaring, som handlede om politiets ressourcer, og det er helt nyt for mig, at det skulle være et ressourcespørgsmål, siger Bramsen, der tilføjer:
- Er der tale om det, så er det justitsministerens pligt at indkalde de partier, der er med i forliget om politiets økonomi, til et hurtigt møde, så vi kan sikre, at ressourcerne til politiet er til stede.
- Det må ikke være et spørgsmål om politiets ressourcer, der afgør, om vi overholder lovgivningen eller ej.
Bramsen bad torsdag om et notat fra justitsministeriet, og ifølge Bramsen stod der i det notat intet om, at politiet havde ressourceproblemer.
