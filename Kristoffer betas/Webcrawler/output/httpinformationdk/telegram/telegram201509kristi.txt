Kristian Jensen afviser svensk statsministers asylkritik
Danmark opfylder Dublin-forordning om asylansøgere, siger udenrigsminister Kristian Jensen om svensk kritik.


 Der er ikke noget at komme efter, når Sveriges statsminister, Stefan Löfven, skoser Danmark for at bryde Dublin-forordningen.
Det siger udenrigsminister Kristian Jensen (V) til Löfvens kritik af, at Danmark ikke registrerer flygtninge og migranter, som kommer til Sverige via Danmark.
- Jeg ved, at kritikken er forkert. Vi lever fra dansk side op til samtlige forpligtelser. Vi skal tilbyde mulighed for, at man kan søge asyl i Danmark. Vi modtager rigtig mange. Vi handler fuldstændig efter forordningerne, siger Kristian Jensen.
Löfven kritiserede forleden Danmark med disse ord:
- Dublin-forordningen siger, at det land, flygtningene kommer til, er det land, hvor de skal registreres. Det er sådan, vi agerer i Sverige, og vi agter at følge reglerne. Så det er en uheldig beslutning.
Spørgsmål: - I foråret krævede EU-Kommissionen, at EU-lande registrerer asylansøgere med tvang?
- Ifølge en svensk ekspert på området (lektor Anna Lundberg, Malmø Universitet, red.) lever vi fuldstændig op til både Dublin-forordningen og Eurodac (om fingeraftryk). Danske myndigheder er nået til samme vurdering, siger Kristian Jensen.
Kristian Jensen har ikke kritiseret, at Tyskland ikke stopper flygtninge og migranter, som kom til Rødby eller Padborg med tog.
- Derfor forstår jeg heller ikke, at Sverige retter kritik af Danmark. Når man er kommet ind i EU, så er der fri bevægelighed, siger Kristian Jensen.
Før Danmark har flygtninge og migranter passeret syv lande - Tyrkiet, Grækenland, Makedonien, Serbien, Ungarn, Østrig og Tyskland, påpeger han.
- Mange syrere vil til Sverige, fordi de har familie. Andre tager til et land på grund af hastigheden i familiesammenføring. Vi har sagt, at levevilkårene er af betydning for, hvem der søger asyl i Danmark, siger Kristian Jensen.
