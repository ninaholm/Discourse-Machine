Dankortet skal fremtidssikres med ny aftale
Dansk Erhverv og Nets er enige om, at dankortet også fremover skal stå stærkt overfor andre betalingskort.


 Dansk Erhverv og betalingstjenesten Nets er efter længere tids forhandlinger blevet enige om vilkårene for en ny dankortaftale, der skal sikre dankortets stærke position overfor internationale betalingskort.
Det oplyser erhvervs- og vækstminister Annette Vilhelmsen (SF):
- Med de nye regler vil dankortet også i fremtiden være et billigt, effektivt og sikkert betalingsmiddel, og det får både forbrugere, forretninger og banker glæde af på sigt, siger hun i en pressemeddelelse.
Dankortet er danskernes foretrukne betalingsmiddel og den billigste betalingsløsning for både forretninger og forbrugere.
Baggrunden for aftalen er et stigende antal dyrere internationale betalingskort, som udstedes på det danske marked og truer dankortets eksistens.
Aftalen forpligter nu de danske pengeinstitutter til fortsat at udstede dankortet og sikrer, at kortet på længere sigt vil blive udviklet og forbedret.
Hos Dansk Erhverv er markedsdirektør Henrik Hyltoft glad for aftalen.
- Fortsætter udviklingen som hidtil, vil dankortet blive svækket og på sigt helt ophøre med at eksistere. Den udvikling har man set i andre europæiske lande som Finland, Holland, Østrig og Irland, siger han og fortsætter:
- Det vil være beklageligt for både forbrugerne og detailhandlen, da dankortet er langt den billigste og mest effektive betalingsform.
Aftalen lægger op til en ændring af den nuværende 50/50-fordeling af dankortomkostninger mellem detailhandlen og bankerne.
Selvom den nye aftale om dankortdriften pålægger detailhandlen øgede omkostninger til dankortdriften frem mod 2017, har en samlet branche alligevel vurderet, at det er den bedste og billigste løsning.
