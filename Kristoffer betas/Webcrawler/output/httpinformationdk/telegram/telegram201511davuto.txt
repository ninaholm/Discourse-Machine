Davutoglu skal danne en ny tyrkisk regering
Tyrkiets præsident har givet Ahmet Davutoglu mandat til at danne ny regering efter valget for tre uger siden.


 Tyrkiets præsident, Recep Tayyip Erdogan, har givet den afgående premierminister, Ahmet Davutoglu, mandat til at forsøge at danne en ny regering.
Det sker godt tre uger efter det tyrkiske parlamentsvalg, hvor Davutoglus islamiske AKP-parti vandt absolut flertal.
Ifølge en erklæring fra præsidentpaladset i Ankara, den tyrkiske hovedstad, har Davutoglu været på besøg hos Erdogan, og det er her, at Davutoglu har fået mandatet.
Erdogan har i øvrigt selv været premierminister i en lang årrække, hvor han også var leder af AKP.
Det ventes, at Davutoglu sætter navn på sine ministre onsdag eller torsdag, og, skriver Reuters, de ventes at være Erdogan-loyalister.
AKP har vundet parlamentsvalg to gange i år, men ved valget for godt fem måneder siden fik partiet for første gang i over ti år ikke absolut flertal.
Det lykkedes ikke for dette parlament at danne en regering, så Erdogan udskrev nyvalg til afholdelse den 1. november.
Tyrkiske kommentatorer blev overrasket over den store sejr, som AKP fik den 1. november. Det var en sejr, der kom trods uenighed i partiet om den økonomiske politik og om Erdogans ønsker om at ændre lovgivningen, så præsidenten får flere magtbeføjelser.
