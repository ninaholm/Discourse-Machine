Pakistan genindfører dødsstraf efter skolemassakre
Det dødeligste terrorangreb i Pakistans historie betyder, at premierministeren genindfører dødsstraf


 Pakistan genindfører dødsstraffen i terrorsager, efter at 132 børn og ni ansatte tirsdag blev dræbt i en skolemassakre i det nordvestlige Pakistan.
Den pakistanske oprørsbevægelse Tehreek-e-Taliban Pakistan (TTP) har taget skylden for angrebet i byen Peshawar, der er det dødeligste i Pakistans historie.
- Premierministeren har godkendt ophævelsen af stoppet for henrettelser i terrorrelaterede sager, siger en talsmand for premierminister Nawaz Sharif.
Hængning er aldrig blevet slettet fra den pakistanske lovbog, og dommere har fortsat med at idømme kriminelle dødsstraffen, selvom et de facto-moratorium mod civile henrettelser har været på plads siden 2008.
Kun én person er siden da blevet henrettet. Det drejer sig om en soldat, der blev dømt ved en krigsret og hængt i november 2012.
Menneskerettighedsgruppen Amnesty International vurderer, at Pakistan har flere end 8000 indsatte på dødsgangen.
Tilhængere af dødsstraffen i Pakistan har argumenteret for genindførelsen, da de ser det som et effektivt våben i kampen mod militante grupper.
Landets retssystem er notorisk kendt for at være langsomt, og sager afhænger i stort omfang af vidneudsagn. Samtidig nyder dommere og anklagere meget svag beskyttelse.
Det betyder, at terrorsager er meget svære at føre, da ekstremister er i stand til at true vidner og advokater til at opgive sager.
Selv når militante spærres inde, slippes de ofte fri efter kort tid mod kaution, ligesom de også i vidt omfang kan fortsætte deres aktiviteter fra fængslerne.
I juni sidste år valgte Sharifs nyvalgte regering faktisk at genindføre dødsstraffen, men bare to uger efter ombestemte den sig efter pres fra menneskerettighedsgrupper og daværende præsident Asif Ali Zardari.
EU indikerede sidste år, at Pakistan risikerede at sætte en vigtig handelsaftale på spil, hvis landet genoptog henrettelserne.
