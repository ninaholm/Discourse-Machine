Afvanding af Tøndermarsk fortsætter



 Det skrantende fugleliv i den sårbare og fredede Tøndermarsken i Sønderjylland skal ikke regne med en hjælpende hånd her og nu.
 Miljøminister Troels Lund Poulsen (V) havde ellers lagt op til en hurtig løsning, så landmændene i Tøndermarsken holder op med at afvande området. Men et møde mellem ministeren og Tønder Kommune torsdag endte uden konkrete resultater og dermed fortsætter afvandingen af det sårbare område, der blandt andet er kendt for fuglefænomenet Sort Sol.
 - Vi havde nogle gode drøftelser, men der er stadig nogle ting, vi skal have kigget på. Det er en kompliceret og følsom sag, men vi er enige om at mødes igen, siger Peter Christensen (S), fungerende borgmester i Tønder.
 Miljøministeren har hele tiden fastholdt, at han har en aftale med Tønder Kommune om, at de skal sørge for at passe ordentligt på Tøndermarsken. Omvendt har kommunen sagt, at de ikke har nogen juridisk bindende aftale og desuden ikke kan betale landmændene en ordentlig kompensation, medmindre de får penge fra staten. Miljøministeren har tidligere sagt, at han gerne vil se på økonomien, men samtidig antydet, at kommunen også selv må spytte i kassen. Men det er en statslig opgave, siger Tønders fungerende borgmester.
 På Christiansborg kræver miljøordfører Mette Gjerskov (S) handling fra Troels Lund Poulsen, som nu bliver kaldt i samråd i Folketingets Miljøudvalg. Gjerskov kalder det en skandale, at landets miljøminister ikke tager sig sammen og sikrer et af landets mest unikke naturområder.
 - Øvl og bøvl om ansvarsfordeling mellem ministeren og kommunen resulterer i, at natur og ynglepladser ødelægges på grund af landbrugets afvanding af området. Vi har set megen slaphed og slendrian fra miljøministerens side, men denne sag går langt over grænsen for, hvad vi ville have forventet selv fra en Venstre-minister, siger Mette Gjerskov i en pressemeddelelse.
