USA's homoforbud i militæret underkendes
En amerikansk dommer i Californien har underkendt forbuddet mod åbenlyst homoseksuelle i militæret, da det strider mod forfatningen.


 Det amerikanske militærs forbud mod åbenlyst homoseksuelle strider imod den amerikanske forfatnings ret til ytringsfrihed og retfærdig rettergang. Det fastslår en amerikansk dommer i Californien. 
Dommen går dermed imod et mangeårigt forbud mod personer, der er erklærede homoseksuelle. 
Præsident Barack Obama har sagt, at han stiler mod at ophæve forbuddet, der kaldes "The Don't Ask Don't Tell Act". 
- The Don't Ask Don't Tell Act krænker de forfatningsmæssige rettigheder, udtaler den californiske dommer, Virginia Phillips, der har taget sagen op på baggrund af en anklage. 
Repræsentanternes Hus har stemt ja til at afskaffe forbuddet, som mangler godkendelse i Senatet. 
Flere end 13.500 amerikanske soldater er siden 1993, hvor forbuddet blev indført, blevet afskediget i militæret i henhold til reglen. 
Ifølge en ny meningsmåling fra CNN fra august mener omkring 78 procent af USA's befolkning, at homoseksuelle skal have lov til at træde ind i militæret.
