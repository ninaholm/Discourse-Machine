EL-toppen om finanslov: Vi har ikke svigtet
Gruppeformand Per Clausen afviser, at Enhedslisten med finanslovaftalen har svigtet sine vælgere.


 Enhedslisten har ikke svigtet sine vælgere, selv om partiet i finansloven ikke fik en jobgaranti for alle langtidsledige, som fra nytår risikerer at miste dagpenge efter to års ledighed.
Sådan lyder det fra gruppeformand Per Clausen.
 9 af 25 hovedbestyrelsesmedlemmer i Enhedslisten stemte ellers imod finanslovaftalen. Kritikerne kræver hovedbestyrelsesmedlemmer udskiftet på Enhedslistens landsmøde næste forår.
- Vi har ikke svigtet. Partiets medlemmer kan op til årsmødet tage stilling til, om det er dem eller os, der har svigtet. Måske er vi bare uenige, uden at nogen af os har svigtet, siger Per Clausen.
- Vi har fået et dårligere resultat, end vi havde håbet på. Det er jeg fuldstændig enig i.
Spørgsmål: - Hvad er gået galt? Ifølge politisk ordfører Johanne Schmidt-Nielsen fejllæste I den politiske situation?
- Der er gået det galt, at regeringen havde mulighed for - og var villig til - at lave en langt værre aftale med Venstre. Vi har forholdt os til den politiske realitet. Det står vi til regnskab for både overfor medlemmer og vælgere, siger Per Clausen.
Han påpeger, at ledige får et halvt års ekstra forsørgelse, og finansloven skaber større lighed i samfundet.
- Det var, hvad vi kunne opnå. Det er bedre end ingenting. Men det er bestemt ikke perfekt, siger Per Clausen.
Han finder det ikke selvmodsigende, at Enhedslisten udvandrede fra Finansministeriet, før regeringens tre ministre fremlagde finansloven, som partiet støtter.
- Jeg har ikke lyst til at stå ved siden af en finansminister, som siger, at finansloven er udtryk for en ansvarlig, økonomisk politik. Eller til at stå ved siden af en SF-leder, som siger, at det er den mest venstreorienterede finanslov, han kan huske, siger Per Clausen.
Liste Ø står meget langt fra regeringen på flere områder, mener Enhedslistens gruppeformand.
