Ukip: Ordlyd i EU-afstemning giver EU-tilhængere fordel
Briterne skal stemme ja, hvis de vil blive i EU - og nej, hvis de vil ud - og det medfører kritik af Cameron.


 - Skal Storbritannien forblive et medlem af Den Europæiske Union?
Det er spørgsmålet, som briterne skal tage stilling til, når medlemskabet af EU kommer til folkeafstemning senest i 2017, fortæller kilder fra premierminister David Camerons regering til Reuters.
Ordlyden af spørgsmålet er vigtigt for henholdsvis tilhængerne og modstanderne af EU i Storbritannien.
For nu kan EU-tilhængerne føre en "yes"-kampagne, mens modstanderne skal opfordre vælgerne til at stemme "no".
Ifølge Nigel Farage, leder af det EU-skeptiske parti Ukip, der vil helt ud af EU, giver ordlyden de EU-glade politikere en fordel i valgkampen.
- At Cameron giver EU-tilhængerne det positive ord "yes", antyder kraftigt, at hans forhandlinger (med EU, red.) er det rene sludder. Han har allerede besluttet, hvilken vej han ønsker, siger Farage.
Det er i høj grads Ukips fortjeneste, at der for første gang i over fyrre år kommer en afstemning om Storbritanniens medlemskab af EU.
Den stigende opbakning til partiets kritiske EU-kurs over de senere år har presset David Cameron til at love en genforhandling af Storbritanniens medlemskab af EU.
Cameron rejser i øjeblikket EU tynd for at skaffe opbakning til blandt andet en reform af EU-bureaukratiet og muligheden for at skære i velfærdsydelser til EU-borgere.
Det præcise tidspunkt for en folkeafstemning er ikke fastlagt, men David Cameron har ikke afvist, at en folkeafstemning kan komme allerede til næste år.
Meningsmålinger viser, at et flertal af briter støtter et fortsat medlemskab af EU, men forspringet til nej-siden er ikke stort.
