Svenske atomreaktorer lukkes tidligere end planlagt
To af det svenske atomkraftværk Ringhals' reaktorer lukkes to år før planlagt, og 1000 ansatte bliver fyret.


 Faldende energipriser har vingeskudt svenske Vattenfall, der vil afvikle 1000 arbejdspladser og lukke to af dets ældste atomreaktorer tidligere end planlagt, oplyser den statsejede energiproducent tirsdag.
Vattenfall, der driver syv atomreaktorer i Sverige, siger, at det vil lukke Ringhals-1 på 881 megawatt og Ringhals-2 på 865 megawatt mellem 2018 og 2020 i stedet for, som tidligere annonceret, omkring 2025.
- Desværre ser vi markedsforhold med fortsatte meget lave priser på elektricitet i de kommende år. Samtidig vil vi se stigende produktionsomkostninger, siger produktionschef Torbjörn Wahlborg, Vattenfall, til Reuters.
Lederen af det svenske Folkpartiet, Jan Björklund, beklager Vattenfalls beslutning.
- Det er en ulykkelig beslutning, som Vattenfall er blevet tvunget til at træffe. At lukke et atomkraftværk før tiden får indflydelse på klimaet og beskæftigelsen, siger han og holder regeringen delvist ansvarlig.
Björklund mener også, at det udfordrer den aftale, som den borgerlige opposition indgik i december med Sveriges socialdemokratisk ledede ny regering.
- Regeringen spiller hasard med decemberaftalen. Regeringen ville have indføjet, at energipolitikken skulle være genstand for drøftelser, men de er endnu ikke begyndt, og alligevel beslutter man at hæve effektskatten, siger Björklund.
Lederen af Centerpartiet, Annie Lööf, hilser derimod meldingen velkommen.
- Vattenfalls besked om, at man vil lukke Ringhals-1 og 2 et par år tidligere, er meget velkommen. Men det understreger samtidig, at vi er nødt til at give endnu bedre muligheder for vækst i den vedvarende energi, skriver hun i en pressemeddelelse.
Ringhals, der har fire reaktorer, blev opført i 1969 og sat i kommerciel drift i 1976. Det er Sveriges største atomkraftværk, og det står for en femtedel af den elektricitet, som bruges i Sverige.
