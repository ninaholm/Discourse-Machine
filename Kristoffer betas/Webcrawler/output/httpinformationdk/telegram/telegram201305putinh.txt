Putin hædrer faldne soldater ved stor militærparade
Årsdagen for de allieredes sejr over Nazityskland blev torsdag markeret i Moskva med en stor militærparade.


 I en kulisse af røde faner, bannere og guldbelagte stjerner rullede tunge kampvogne torsdag i kortege hen over brostene på Den Røde Plads i Ruslands hovedstad, Moskva, hvor 68-års-dagen for sejren over Nazityskland i Anden Verdenskrig blev markeret.
Her marcherede omkring 11.000 ranke kadetter med gevær i geled på rad og række efterfulgt af i omegnen 2000 stolte, medaljedekorerede krigsveteraner. I luften over dem kunne jetfly i formation ses flyve højt over Kremls tårne.
Det er en årlig tradition i Rusland at markere dagen for tyskernes overgivelse i det, russerne kalder for "Den Store Fædrelandskrig" - en beslutning, der i sin tid blev taget af den afdøde sovjetiske diktator Josef Stalin.
 Militærparader afholdes for at udtrykke taknemmelighed for de ofre, som gav deres liv i kampen mod Nazityskland. Sovjetunionen mistede omkring 27 millioner af dets indbyggere på Østfronten.
Traditionens omfang er blevet gjort langt mere prangende af den nuværende præsident Vladimir Putin, der selv er glødende nationalist, og hvis patriotiske iver har hjulpet ham til at vinde stærk opbakning i landets middelklasse.
Paraderne var torsdag, traditionen tro, ledsaget af pro-sovjetisk retorik og et forsvar af Moskvas rolle i krigen, som præsident Putin i sin tale til nationen flere gange kaldte "afgørende".
- Vi vil altid huske, at det særligt var Rusland, Sovjetunionen, der underminerede de afskyelige, blodige, hovne planer, nazisterne havde, og afholdt dem fra at kontrollere verden, sagde Putin under den tv-transmitterede ceremoni.
- Vores soldater sørgede for frihed og uafhængighed ved at forsvare deres fædreland uden at skåne sig selv. De befriede Europa og sikrede en sejr, hvis storhed vil leve videre i århundreder, fortsatte han.
Dagen er ikke kun en mulighed for præsident Putin til at hylde de faldne helte under krigen mod Nazityskland. Traditionen giver også den russiske regering mulighed for at vise sin militære kapacitet frem til omverdenen.
