Nye israelske bosættelser i Jerusalem
Israel godkender bosættelse i det besatte Østjerusalem, siger en privat israelsk organisation.


 Israel godkender bosættelse med 2610 boliger i Givat HaMatos i det besatte Østjerusalem, siger en privat israelsk organisation.
- Jeg har netop talt med viceborgmesteren, og vi har fået grønt lys til at opføre bosættelsen, siger Danny Seidemann, som leder gruppen Terrestrial Jerusalem.
En talsmand for Boligministeriet i Jerusalem, Ariel Rosenberg, siger samtidig, at et antal boliger vil blive opført i forstaden Har Homa og flere steder på Vestbredden.
 I denne uge har Israel tilladt i alt 5158 nye bosætterhjem - heraf 4110 i de besatte områder. Planerne, som er godkendt af de lokale myndigheder i Jerusalem, betyder, at der for første gang i 12 år opføres en ny jødisk bosættelse i byen.
Hidtil har der ikke været bygget på stedet, som ligger i den sydlige del af det arabiske Østjerusalem tæt på Betlehem.
FN opfordrer Israel til at aflyse planerne om de nye boliger og advarer om, at det kan være fatalt for håbet om fred.
Talsmænd for FN's generalsekretær, Ban Ki-moon, siger også med henvisning til Sikkerhedsrådet, at israelerne øjeblikkelig må genoptage overførsler af indefrosne skatte- og toldafgifter til de trængte palæstinensiske selvstyremyndigheder.
Palæstinensiske kilder siger, at de israelske planer betyder, at palæstinensere vil presse mere på for at få domstolen i Haag til at tage stilling til den jødiske bosættelsespolitik.
- Optrapningen af bosættelsesaktiviteter og de øvrige israelske handlinger - fra drab til anholdelser - får os til at presse på for at få sagen for Den Internationale Straffedomstol, siger den palæstinensiske forhandler Mohammed Shtayyeh.
