Lukningstruet kirke vil anlægge sag mod kirkeminister
En lukningstruet kirke i København truer med at hive kirkeminister Manu Sareen (R) i retten


 
	Solbjerg Kirke i København med over 6000 folkekirkemedlemmer har sendt kirkeminister Manu Sareen (R) et ultimatum: Hvis du lukker vores kirke, sagsøger vi dig. Det skriver Kristeligt Dagblad.

	Baggrunden er, at kirken sammen med 13 andre kirker er indstillet til lukning af biskop i Københavns Stift Peter Skov-Jakobsen.

	Pengene skal bruges til nye kirkebyggerier andre steder i hovedstaden.

	Men menighedsrådet ved Solbjerg Kirke protesterer mod lukningen og er så sikker på, at lukningen ikke holder juridisk, at rådet vil søge fri proces og anlægge sag mod kirkeministeren.

	- Når kirker i nyere tid er blevet lukket, er det altid sket efter menighedsrådets indstilling. Solbjerg Kirkes menighedsråd har sagt nej til en lukning.

	- Derfor mener vi ikke, at kirkeministeren har hjemmel til at træffe den beslutning, siger advokat Karoly Németh, som Solbjerg Kirkes menighedsråd har allieret sig med, til Kristeligt Dagblad.

	Menighedsrådet, inklusive formand Ebbe Larsen, har overladt det til advokaten at udtale sig om sagen.

	- Når kirkeministeren får undersøgt det juridiske grundlag, tror jeg, han finder ud af, at der ikke er lovhjemmel, siger advokaten og fortsætter:

	- Hvis han beslutter at lukke Solbjerg Kirke ved kongelig resolution, indgiver vi et sagsanlæg med påstand om, at det kan han ikke.

	Karoly Németh mener, at sagen er principiel og kan danne præcedens for andre kirker, som er indstillet til lukning.

