Opgør om københavnske skolebørn
En ny plan skal sikre, at et- og tosprogede elever fordeles mere ligeligt i de københavnske skoler. Svær problemstilling, siger professor.


 Børn og forældre i hele København skal fra næste skoleår forholde sig til en ny virkelighed på kommunens folkeskoler, skriver berlingske.dk.
I et nyt udspil til en bedre integration af et- og tosprogede børn er overborgmester Frank Jensen (S) parat til et opgør med den hidtidige såkaldte københavnermodel.
Det betyder en ny opdeling af skoledistrikter, sprogtest af sprogsvage elever samt en "håndfast" rådgivning om skolevalg til forældrene.
Dermed kan børnefamilier på blandt andet Østerbro se frem til, at deres poder bliver skolekammerater med langt flere tosprogede fra udsatte områder end i dag. For planen lægger op til, at 250 tosprogede elever skal have en anden skole end i dag.
- Målet er en blandet by med blandede skoler. Vi skal alle sammen vænne os til, at vi er ligeværdige uanset baggrund og hvor vi bor, siger Frank Jensen til avisens hjemmeside.
Men integrationsborgmester Klaus Bondam (R) foreslår en anden løsning.
- Det er et meget ensidigt oplæg, der kun vil virke på langt sigt og alene fokuserer på fysisk spredning af eleverne og ikke på faglighed, siger Klaus Bondam.
Integrationsborgmesteren foreslår i stedet en lynindsats for fagligheden på 10 udvalgte udsatte skoler.
Niels Egelund, professor i specialpædagogik på DPU, mener, at der er brug for begge dele:
- Det er en svær problemstilling, for hvis man reelt vil lave en ligelig fordeling, skal man også tage de allermest ressourcestærke på Østerbro og flytte dem til Bispebjerg eller Nørrebro, og den model har ikke sin gang på jorden.

