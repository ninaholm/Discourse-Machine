Slugte udlændinge-kamel: S afviser at være blevet narret
Tirsdag aften røg Socialdemokraterne ud af forhandlinger om stramninger på udlændingeområdet.


 Slugte Socialdemokraterne til ingen verdens nytte en stor kamel på udlændingeområdet, inden det store oppositionsparti måtte forlade forhandlinger hos integrationsminister Inger Støjberg (V) om flere stramninger på udlændingeområdet?
Nej, mener Socialdemokraternes integrationsordfører, Dan Jørgensen, selvom partiet tirsdag accepterede Venstre-regeringens ønske om at indføre en integrationsydelse på SU-niveau.
- Vi har vist omverdenen, at vi er villige til at stramme på en lang række områder, og at vi også synes, at det er rigtig vigtigt med et bredt kompromis. Det her har udstillet, at vi har en regering, der vil det modsatte.
- På substansen er Inger Støjberg mere enig med os end med DF. Fred være med det, men det er ærgerligt, at hun ikke er ærlig omkring det, siger Dan Jørgensen til Ritzau.
Socialdemokraterne havde forsøgt sig med et kompromis, der gik ud på at æde integrationsydelsen, hvis de omvendt kunne få indført nogle særlige ydelser til børnefamilier.
Det drejede sig blandt andet om økonomisk hjælp til flyverdragter, bøger og kontingent til sportsklubber.
- Den reelle grund til, at vi ikke måtte være med i det forlig, er, at Inger Støjberg insisterer på at lave blokpolitik med Dansk Folkeparti, siger Dan Jørgensen.
Spørgsmål: Så det handlede bare om, hvordan I kunne blive skubbet ud?
- Ja, det er helt åbenlyst, siger han.
Spørgsmål: I accepterede integrationsydelsen og slugte dermed den kamel, så omverdenen kunne se det, men fik ikke noget ud af det. Er I blevet narret af regeringen?
- Nej, tværtimod. Det var vigtigt for os, at vi fik vist, at vi er villige til at forhandle, og at vi godt ved, at i et kompromis giver begge sider sig.

Spørgsmål: Du er tilfreds med, at I ville gå med til regeringens stramninger, for eksempel om integrationsydelsen, til ingen verdens nytte?
- Jeg kan ikke sige, at jeg er tilfreds, fordi det her emne er for alvorligt til at lege teater med, hvilket Inger Støjberg gør. Jeg er glad for, at enhver kan se, at vi går konstruktivt til forhandlinger, siger han.
De øvrige partier i rød blok forlod allerede forhandlingerne i sidste uge. Dan Jørgensen mener ikke, at Socialdemokraterne får problemer med De Radikale, Enhedslisten, SF og Alternativet, fordi man reelt accepterede integrationsydelsen.
- Det handler for os at sige, hvad vores politik er, og hvad vi er villige til, siger Dan Jørgensen.
