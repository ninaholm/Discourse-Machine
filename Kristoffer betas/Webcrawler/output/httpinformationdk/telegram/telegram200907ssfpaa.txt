S og SF på vej med millionærskat



 Det er ingen tilfældighed, at Socialdemokraternes formand, Helle Thorning-Schmidt, højst overraskende varsler højere skatter. Socialdemokraterne er nemlig godt på vej med et fælles skatteudspil med SF, som lægger op til højere skat for de bedst lønnede danskere.
 Ifølge TV2 Nyhederne vil de to partier foreslå, at alle danskere med en indkomst over én million kroner skal betale fem procent ekstra i skat af alt, hvad de tjener ud over den første million. Det vil ramme 20.000 danskere på pengepungen.
 Samtidig vil Socialdemokraterne og SF også begrænse skattefradraget på private pensionsopsparinger, erfarer TV2.
 Socialdemokraternes gruppesekretær, Henrik Dam Kristensen, bekræfter over for Ritzau, at S og SF er på vej med et samlet skatteudspil, som skal præsenteres efter sommerferien. Han vil dog ikke løfte sløret for indholdet i udspillet eller oplyse, om det især vil ramme de højestlønnede danskere.
 - Det jeg vil bekræfte er, at Socialdemokraterne og SF kommer med et skatteudspil efter sommerferien, siger Henrik Dam Kristensen.
 Socialdemokraternes formand Helle Thorning-Schmidt åbnede tidligere tirsdag for skattedebatten, da hun i et interview med Ritzau bekendtgjorde, at hun vil hæve skatterne for at genoprette velfærdssamfundet og modgå følgerne af den økonomiske krise, der betyder færre indtægter til staten.
 SF's formand Villy Søvndal blåstempler Socialdemokraternes planer om at hæve skatten, dog med den tilføjelse, at det ikke skal gå ud over den almindelige lønmodtager.
 - Det afgørende er, at vi ikke beskatter almindelige lønmodtagere hårdere hverken på lønindkomst eller bolig. Men det er klart, at der er mennesker, der har råd til at betale mere, siger Villy Søvndal.
