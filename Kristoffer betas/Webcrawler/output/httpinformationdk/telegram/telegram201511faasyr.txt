Få syrere i Danmark kommer hurtigt i job
Kun en brøkdel syrere får arbejde efter et år, viser nye tal. Uholdbart, mener integrationsministeren.


 De mange syriske flygtninge, der de seneste år er kommet til Danmark, har meget vanskeligt ved at få arbejde.
Det viser en opgørelse, som Dansk Arbejdsgiverforening (DA) har foretaget på baggrund af tal fra Danmarks Statistik og Beskæftigelsesministeriet.
Det skriver Jyllands-Posten.
Blandt de syrere, der fik opholdstilladelse i 2013 og første halvår af 2014, var under to procent kommet i job efter et år ude i kommunerne.
Og det lave tal overrasker Jacob Nielsen Arendt, som er professor ved forskningscentret Kora.
- Jeg havde ikke forventet et højt tal, men dette er overraskende lavt, siger han til Jyllands-Posten.
Berit Toft Fihl, chefkonsulent i DA, påpeger, at andelen af syrere i job er faldet. Blandt de syrere, der kom i 2010 og 2011, var over syv procent i job efter et år.
Hun mener, at kommunerne fejler, ved at for få kommer ud i for eksempel praktik og løntilskud.
- Når man tænker på, hvor meget der bliver snakket om, at flygtningene skal hurtigt ud på arbejdspladserne, hvis integrationen skal lykkes, så kan det undre, at vi ligefrem ser en tilbagegang, siger Berit Toft Fihl til Jyllands-Posten.
Den faldende beskæftigelsesgrad kan ifølge Jacob Bundsgaard (S), formand for kommuneforeningen KL's integrationsudvalg, til dels forklares ved, at opgavens omfang er steget eksplosivt i takt med det stigende antal flygtninge.
Og det presser kommunernes kapacitet. Desuden er det typisk de mest ressourcestærke flygtninge, der kommer først, så kompetenceniveauet blandt de nyest ankomne er faldende, pointerer han.
- Man skal huske på, at integrationsprogrammet er treårigt, og det er det jo, fordi at det tager tid at få de rette kompetencer og lære sproget.
- Desværre er det ikke nogen nyhed, at det er en stor udfordring at få flygtninge i ordinære job, siger Jacob Bundsgaard.
Regeringen er på vej med en reform af integrationsprogrammet, og integrationsminister Inger Støjberg (V) kalder det uholdbart, at så få kommer hurtigt i job.
- I dag er det for mange flygtninge sådan, at de først skal igennem et forløb, før de vurderes parat til arbejdsmarkedet. Vi skal i stedet fra starten møde alle med forventningen om, at de kan arbejde fra dag ét, siger ministeren til Jyllands-Posten.
