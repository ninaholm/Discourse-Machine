Formandskandidat for KD optimistisk



 Opbakningen fra et snævert flertal af Kristendemokraternes storkredsformænd får nu den bornholmske kommunalpolitiker Bjarne Hartung Kirkegaard til at tro på, at han kan slå partiets nuværende formand, Bodil Kornbek, på det kommende landsmøde.
 Fem ud af 10 storkredsformænd støtter udfordreren, mens fire storkredsformænd vil stemme på Bodil Kornbek. En vil stemme blankt på landsmødet den 25. oktober i Middelfart.
 - Det ser ud til, at det er inden for rækkevidde, men man skal ikke tage noget for givet, siger Bjarne Hartung Kirkegaard.
 Bodil Kornbek hæfter sig dog ved, at det er storkredsformændene som personligt er blevet spurgt - og ikke kredsenes delegerede. Hun mener ikke, at formændene nødvendigvis udtaler sig på kredsenes vegne. 

