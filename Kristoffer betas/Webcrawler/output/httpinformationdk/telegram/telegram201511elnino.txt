El Niño raser videre med mere ekstremvejr indtil nytår
Vi har langtfra set det sidste til tropisk fænomen, der bringer både tørke og monsterregn med sig, siger WMO.


 Vejfænomenet El Niño, som fører til globale vejrekstremer, er i 2015 værre end i de seneste 15 år, melder Verdens Meteorologiske Organisation, WMO, i en ny prognose.
Årets Niño, der direkte oversat betyder Drengebarnet med henvisning til Jesus, fordi det forekommer op til jul, har allerede forårsaget alvorlig tørke og oversvømmelser på kloden.
Men vi har ikke set det værste endnu, for fænomenet ventes at vokse i styrke og blive endnu kraftigere frem mod nytår, siger WMO-chef Michel Jarraud.
En Niño indtræffer med intervaller på mellem to og syv år og fører til kraftig opvarmning af overfladevandet i det sydlige Stillehav.
- Alvorlig tørke og ødelæggende oversvømmelser i de tropiske og subtropiske zoner bærer kendetegn fra denne El Niño, som er den stærkeste i mere end 15 år, siger Jarraud.
WMO vurderer, at dette års fænomen skubber overfladetemperaturen i det centrale og østlige Stillehav op på mere end to grader over normalen. Dermed har vi nu en af de fire kraftigste Niño'er siden 1950.
Andre særligt kraftige Niño'er hærgede i 1972-1973, 1982-1983 og 1997-1998. El Niño når typisk højdepunktet mellem oktober og januar.
Det er ofte Indien, Indonesien og Australien, der bliver ramt af tørke med tilhørende skovbrande og store tab i landbruget.
De seneste måneder har den knasende tørke i Indonesien på grund af El Niño forårsaget nogle af de værste skovbrande i landets historie.
"Drengebarnet" giver også forstærkede regnskyl i landene i Sydamerika, hvor man ofte ser omfattende oversvømmelser og jordskred.
WMO kæder årets El Niño sammen med "den meget aktive tropiske cyklon-sæson", inklusive den rekordslående orkan Patricia, som ramte Mexico i oktober.
I sidste uge advarede FN om, at El Niño kan betyde en stor stigning i antallet af sultende mennesker i Sudan, Eritrea, Etiopien og Djibouti, der får mere tørke. Til gengæld må Kenya, Somalia og Uganda forberede sig på oversvømmelser.
 Men er årets El Niño kraftigere end normalt, så er verden ifølge Michel Jarraud mere beredt end førhen.
- Niveauet for det internationale, nationale og lokale beredskab er ikke overgået før, siger Jarraud og henviser til kampagner for katastrofehåndtering, som ventes "at redde liv og begrænse de økonomiske skader".
Fænomenet spiller sammen med den menneskeskabte globale opvarmning, påpeger WMO-chefen: - Selv inden begyndelsen på El Niño havde overfladetemperaturen i havene ramt nye rekorder. El Niño skruer yderligere op for varmen, siger han.
