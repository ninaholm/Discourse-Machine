K kræver reformer inden for fem år



 Den konservative leder, Lene Espersen, lægger pres nu på Venstre og de øvrige politiske partier med et krav om markante reformer. 
 Frem mod næste valg bør partierne som minimum love hinanden, at de vil gennemføre reformer, der skaber holdbarhed i dansk økonomi, og senest om fem år skal reformerne være vedtaget. 
 - Min opfordring går naturligvis også til det andet regeringsparti om, at vi må give hinanden håndslag på, at de her beslutninger skal træffes, og de skal træffes med rettidig omhu, siger Lene Espersen.
 De Radikales leder, Margrethe Vestager, har netop fremlagt en skrap økonomisk genopretningsplan med afskaffelse af efterlønnen og kortere dagpengeperiode, der skal skaffe 133.000 flere i arbejdsstyrken. 
 Det kalder Lene Espersen "et voldsomt tal". Hun vurderer behovet til 50.000. Men hun er enig i målet om, at reformer skal på plads inden 2015. Det vil i praksis sige i næste valgperiode.
 - Jeg er meget enig med Margrethe Vestager i, at vi politikere ikke kan vente fem år med at træffe beslutninger om reformer, siger Lene Espersen og opfordrer de politiske partier til at tage åbent imod alle forslag.
 - Min opfordring går bestemt også til Venstre om ikke at skyde alle forslagene ned, men fordomsfrit se på alle de forslag, der måtte komme. Så må vi jo vælge dem ud, som politisk kan finde et flertal. Problemet med at føre en strudsepolitik, hvor man tror, man kan blive ved med at udskyde upopulære beslutninger, det er - ud over at det ikke er særligt tiltalende, hvis man ikke udviser mod og ansvarlighed - at regningen bare bliver endnu større, hvis man venter for længe, siger Lene Espersen.
