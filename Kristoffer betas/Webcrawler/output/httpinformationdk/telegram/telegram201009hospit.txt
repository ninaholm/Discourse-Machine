Hospitaler overser vigtige hjertesygdomme
Det kan have fatale konsekvenser for patienter med hjertestop, at hospitaler undlader at bruge hjertestarteres registreringer.


 Hjertestartere opsamler livsvigtig viden om patienter, men hospitalerne undlader at bruge oplysningerne, som kan hjælpe til, at den enkelte patient får den rette diagnose og behandling. Ifølge læge Anne Møller Nielsen kan det få fatale konsekvenser for patienterne, skriver Dagens Medicin.
Hjertestartere foretager en hjerteanalyse og ligger derfor inde med vigtig information om patienterne. En oplysning, som ikke kun hospitaler overser, men også ambulancefolk, som ofte efterlader apparaterne på ulykkesstedet. 
- Jeg savner en national løsning på dette område. Det er så oplagt at bruge den information om hjertets rytme, som hjertestarterne indeholder. Data kan rede liv, og så kan vi bruge resultaterne forskningsmæssigt, siger Anne Møller til Dagens Medicin.
Hun har i forbindelse med et projekt fundet fire patienter med alvorlige hjertesygdomme, som var blevet genoplivet og bragt ind på tre forskellige hospitaler i Region Hovedstaden. Men lægerne opdagede ikke deres hjertelidelse, før de blev præsenteret for hjertestarternes data. 
Blandt andet fejlbedømte et hospital en 30-årige mand til at have epileptiske kramper, hvorimod hjertestarteren viste, at han havde flimmer i hjertekamrene og derfor skulle have indsat en avanceret pacemaker. 
I Danmark forekommer pludseligt og uventet hjertestop cirka 3500 gange om året uden for hospitaler. Heraf sker cirka 400 hjertestop i Københavns og Frederiksberg Kommuner.
