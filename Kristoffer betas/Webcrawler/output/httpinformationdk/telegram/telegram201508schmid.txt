Schmidt-Nielsen med skarp kritik af Rønn i statsløsesag
Tidligere integrationsminister Birthe Rønn Hornbech fejlede i statsløsesag, mener Johanne Schmidt-Nielsen.


 Enhedslistens politiske ordfører, Johanne Schmidt-Nielsen, kommer med skarp kritik af tidligere integrationsminister Birthe Rønn Hornbech (V) efter konklusionerne mandag fra Statsløsekommissionen.
- Det er fortsat lidt uklart, om hun forstod sagens alvor, og hvornår hun forstod sagens alvor.
- Birthe Rønn er jo en erfaren politiker og jurist, og statsløsekonventionen er ikke på nogen måde svær at forstå. Men i forhold til Rønn fik det også den konsekvens, at hun måtte gå af, siger Johanne Schmidt-Nielsen til Ritzau.
Statsløsekommissionen konkluderer, at der i perioden fra 1991 til 2010 er givet afslag på ansøgninger om indfødsret til statsløse personer, hvilket klart er i strid med Danmarks folkeretslige forpligtelser.
Dermed fastslår kommissionen efter fire års arbejde, at sagsbehandlingen ikke har fungeret korrekt for de statsløse personer.
Sagen får dog ikke yderligere konsekvenser for Birthe Rønn Hornbech, som i 2011 trådte tilbage som integrationsminister og siden har forladt Folketinget.
Johanne Schmidt-Nielsen har spillet en ikke helt uvæsentlig rolle i sagen.
Tilbage i et samråd i 2011 forsøgte Johanne Schmidt-Nielsen at få svar fra Birthe Rønn Hornbech om, hvor længe den daværende integrationsminister havde kendskab til sagsbehandlingsfejlene.
Birthe Rønn Hornbech sluttede af med de kendte ord: "Jeg slukker for min mikrofon nu, og jeg tænder den ikke igen".
Den tidligere minister mente, at hun havde svaret på alle spørgsmål fra blandt andre Johanne Schmidt-Nielsen.
Spørgsmål: Skal der være yderligere konsekvenser for Rønn?
- Kommissionen lægger ikke op, at det skal have konsekvenser, men sagen havde den konsekvens, at hun gik af som minister.
- Det var helt rimeligt, at hun skulle gå af. Hun var informeret om, at der var problemer, men spørgsmålet er, hvornår sagens alvor gik op for hende. Hun burde have reageret tidligere, siger Johanne Schmidt-Nielsen.
Mens Birthe Rønn Hornbech altså klarer frisag, så får kommissionens beretning den konsekvens, at to embedsmænd indtil videre fritages fra tjeneste.
