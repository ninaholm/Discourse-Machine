Nye tal: Her er landets højeste og laveste sygefravær
Læsø med 174 kommunalt ansatte har landets laveste sygefravær. Det skyldes høj arbejdsmoral, mener borgmester.


 Der er meget store forskelle på sygefraværet i landets 98 kommuner. Det viser nye tal fra kommuners og regionernes løndatakontor, skriver Avisen.dk.
Kommunen med det højeste sygefravær er Gladsaxe, hvor ansatte i gennemsnit lagde sig syge 13,6 dage i 2012. Her har de ansatte næsten fire dages mere sygefravær om året end i Skive, som hører til blandt de kommuner med lavest sygefravær.
Omregnet til tabt arbejdskraft betyder forskellen, at Gladsaxe er nede med 100 fuldtidsansatte i forhold til Skive. Det er altså mange penge på spil, erkender personalechef i Gladsaxe Kommune, Henning Hornekær.
- Det er bestemt et interessant regnestykke, hvor mange fuldtidsstillinger fraværet koster en kommune. Når vi snakker om områder, der bliver dækket af vikarer, så er der rigtig, rigtig mange penge, der er tale om, siger han til Avisen.dk.
De nyeste tal viser, at kommunernes sygefravær er faldet for femte år i træk. Gennemsnittet ligger nu på 11,9 sygedage om året.
Men tallene afslører også store forskelle kommunerne imellem. De markante forskelle kan have flere forklaringer, vurderer Claus D. Hansen, der er adjunkt i sociologi ved Aalborg Universitet og har forsket i sygefravær.
For eksempel kan kommunerne have forskellige måder at registrere sygefravær på, lige som de kan have forskellige grænser for, hvornår de fyrer ansatte, der er meget syge.
- Det kan jo også handle om, at nogle kommuner har taget en beslutning om, at de vil rumme folk med et skrøbeligt helbred, siger Claus D. Hansen til Avisen.dk.
De 174 kommunalt ansatte på Læsø scorer lavest i sygefraværs-statistikken, og her mener borgmesteren ifølge Jyllands-Posten, at svaret er høj arbejdsmoral.
