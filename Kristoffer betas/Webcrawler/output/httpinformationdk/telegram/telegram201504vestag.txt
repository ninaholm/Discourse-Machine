Vestager skruer bissen på over for Google
EU's konkurrencekommissær, Margrethe Vestager, åbner sag mod Google for misbrug af virksomhedens dominans.


 EU-Kommissionen har onsdag sendt en formel klagemeddelelse til amerikanske Google med besked om, at man mener, at virksomheden misbruger sin dominerende position på markedet for søgemaskiner på internettet.
Meddelelsen fra EU's konkurrencekommissær, danske Margrethe Vestager, kommer efter fem års indledende undersøgelser, hvor Googles konkurrenter tre gange har afvist gigantens forsøg på at komme dem i møde.
EU-Kommissionen siger i en pressemeddelelse, at Google ser ud til systematisk at give søgeresultater fra virksomhedens egne forretninger forrang ved præsentationen af søgeresultater.
Eftersom Google sidder på over 90 procent af markedet i de fleste EU-lande, er bekymringen, at forbrugerne ikke nødvendigvis får de billigste, bedste og mest relevante tilbud, når de for eksempel søger efter rejser eller andre produkter på nettet.
Konkurrencekommissær Margrethe Vestager siger i en pressemeddelelse, at virksomheder, der arbejder i Europa - uanset hvor de måtte have hjemme - ikke må nægte europæiske forbrugere så bredt et udvalg som muligt eller hæmme konkurrencen.
- I sagen vedrørende Google er jeg bekymret for, om virksomheden i strid med EU's konkurrenceregler har givet en uretfærdig fordel til sin egen sammenlignende indkøbstjeneste.
- Google har nu mulighed for at overbevise kommissionen om det modsatte. Men hvis efterforskningen bekræfter vores bekymringer, må Google stå juridisk til ansvar og ændre sine forretningsmetoder i Europa, siger Vestager.
Den amerikanske internetgigant har nu 10 uger til at svare på udspillet fra kommissær Vestager. Det kan også komme på tale at holde en mundtlig høring, hvor både Google og andre interesserede parter kan forklare sig over for kommissionen.
Kommissionen skal på den baggrund afgøre, om den vil frafalde eller stå fast i sagen.
Hvis Vestager står fast, kan hun idømme Google administrative bøder på op til 10 procent af virksomhedens omsætning. Hvis det sker, er der en udbredt forventning om, at Google vil forsøge at få afgørelsen prøvet ved EU-Domstolen i Luxembourg.
Onsdagens meddelelse vedrører kun den første af de fire bekymringer, EU's tidligere konkurrencekommissær, Joaquín Almunia, har gravet i.
De andre tre, der handler om Googles egne specialiserede søgetjenester, om brug af konkurrenters materiale på nettet og om et særligt Google-produkt for reklamer på nettet, er stadig under efterforskning.
