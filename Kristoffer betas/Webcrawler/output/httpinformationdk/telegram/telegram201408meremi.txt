Mere end en milliard er afsat til at bekæmpe ebola i Afrika
Det hidtil største ebola-udbrud har foreløbig ramt knap 1500 personer. 826 er døde af den farlige sygdom.


 Internationale institutioner er klar med store nødhjælpspakker til Liberia, Guinea og Sierra Leone for at bekæmpe det seneste udbrud af ebola, der plager flere steder i den vestlige del af Afrika.
Verdensbanken meddelte mandag aften dansk tid, at man er klar til at give op til 200 millioner dollar (godt 1,1 milliarder kroner) som hjælp til at forhindre den dødelige virus i at sprede sig og mindske de økonomiske konsekvenser af sygdommen.
Og ifølge chefen for Den Afrikanske Udviklingsbank, Donald Kaberuka, vil man herfra øjeblikkeligt øge støtten med 50 millioner dollar (omkring 277 millioner kroner) for at hjælpe de tre lande.
Det siger han til nyhedsbureauet Reuters forud for offentliggørelsen af støtten, der ventes i denne uge. Endnu mangler bestyrelsen i udviklingsbanken at godkende pakkerne.
Flere lande i Vestafrika har været ramt af det største ebola-udbrud nogensinde, som har ramt 1440 mennesker, hvoraf de 826 er døde.
Foruden Nigeria drejer det sig om Liberia, Sierra Leone og Guinea.
I et forsøg på at bekæmpe sygdomme er flere hundrede soldater blevet indsat for at håndhæve afspærringer i områder, der er ramt, i Liberia og Sierra Leone.
Målet er at forhindre, at sygdommen spreder sig yderligere.
Gaderne i Sierra Leones hovedstad, Freetown, var mandag tomme for mennesker. I Liberias hovedstad, Monrovia, er flere veje blokeret af folk, der demonstrerer mod, at de døde ikke bliver afhentet og begravet.
Det omfattende udbrud er en stadig større byrde for sundhedsmyndighederne i en af verdens fattigste regioner.
Også sundhedspersonale, der er rejst til Afrika for at bekæmpe sygdommen, er blevet ramt af den dødelige sygdom.
Mandag blev en læge i Nigeria smittet med ebola, mens en amerikansk læge og en anden amerikansk hjælpearbejder tidligere er blevet ramt.
Op mod 90 procent af alle ebola-smittede dør af sygdommen, hvilket gør virusen til en af de mest dødelige.
USA sendte mandag 50 ebola-eksperter til Vestafrika for at hjælpe med at bekæmpe udbruddet.
