Folketinget blev fejlinformeret før milliardinvestering i metro
Transportministeriet indrømmer, at Folketingets Finansudvalg fik mangelfulde oplysninger om metrobyggeriet.


 Det var med bind for øjnene, at Folketingets Finansudvalg i 2010 besluttede at investere 21,3 milliarder kroner i byggeriet af Cityringen i København.
Det skriver Politiken lørdag.
Transportministeriet erkender nu, at Folketinget skulle have været oplyst om den enorme risiko, som Metroselskabet skrev ind i kontrakten med en option på, at hovedentreprenøren kunne arbejde i døgndrift på fire byggepladser.
Men tilladelserne til at bygge døgnet rundt gled aldrig igennem, og det kriseramte projekt bliver dermed endnu mere forsinket og vil give skatteborgerne en ekstraregning på op mod to milliarder kroner. Det oplyser Politiken.
Transportministeriet erkender i et skriftligt svar over for avisen, at det burde have oplyste Folketinget om risikoen og tilføjer:
- Med den viden, der var i 2010, var vurderingen, at der ikke var knyttet nogen betydelig risiko til optionerne på døgnarbejde. Det illustreres også af størrelsen på den rabat på byggeriet, der fulgte med optionerne. Den var prissat til 130 millioner kroner, hvilket svarer til 0,6 procent af den samlede anlægssum. Med den viden, vi har i dag, ville vurderingen naturligvis ikke være den samme.
Ministeriet forklarer også, at man dengang ikke kunne forudse, at reguleringen af byggeriet blev ændret.
Ministeriets mangelfulde oplysninger til Folketinget før så væsentlig en samfundsinvestering vækker omfattende kritik på Christiansborg.
- Det er voldsomt problematisk, at Folketinget træffer beslutning uden at kende de risici, særligt i et aktstykke som dette, hvor vi jo taler om 20.000 millioner kroner. Det kunne være, vi havde sagt ja, men det kunne også være, vi havde sagt, at det var for stor en risiko at løbe. På grund af de mangelfulde oplysninger blev det aldrig drøftet, siger René Henriksen, DFs finansordfører.
Politiken har stillet transportminister Magnus Heunicke (S) en række spørgsmål, herunder om han vil iværksætte en undersøgelse af embedsværket, og om han er tilfreds med Metroselskabets oplysningsniveau. Han afviser at svare med den begrundelse, at han ikke var minister i 2010.
