Kina skærper kursen overfor medierne



 Kina strammede sidste år grebet om både lokale og udenlandske medier, og journalister blev udsat for vold, censur og vilkårlige anholdelser. Det skriver den internationale sammenslutning af journalister, IFJ, i en rapport.
De kinesiske myndigheder slog også til mod sociale netværk på internettet og online nyheder, der af lokale censorer blev underkastet en stribe nye regler i 2009.
- Forbudte emner dækker alt fra sociale uroligheder og offentlige protester mod myndighederne til fotografier af en topløs skuespillerinde på en strand i Caribien, skriver IFJ.
Op til De Olympiske Lege i 2008 var der ellers tegn på, at myndighederne slækkede på kontrollen med medierne, men allerede kort efter legene, strammede de ifølge IFJ igen grebet.
