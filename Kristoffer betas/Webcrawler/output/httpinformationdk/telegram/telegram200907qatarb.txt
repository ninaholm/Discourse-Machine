Qatar byder på Porsche



 Den arabiske oliestat Qatar har tilbudt at købe den tyske sportsvognsproducent Porsche for omkring syv milliarder euro (52 milliarder kroner) i form af aktier og optioner. Det har bankkilder oplyst til det tyske nyhedsbureau dpa.
 - Beløbet er tæt på at gøre selskabet gældfrit, hedder det videre. 
 Hvis handlen går igennem, vil det være "en befrielse for Porsche". Angiveligt er tilbuddet fra Qatar "forhandlet på plads".
 Den endelige beslutning om Porsches fremtid ventes først den 23. juli på et ekstraordinært bestyrelsesmøde i selskabet. 
 Men Europas største bilproducent Volkswagen, som Porsche har købt sig ind i, er også stadig interesseret i at købe halvdelen af sportsvognsproducenten fra Stuttgart, som primært er kommet i økonomisk uføre på grund af sit storkøb af VW-aktier.

