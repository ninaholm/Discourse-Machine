Ebola-krise får Liberia til at indføre udgangsforbud
I et forsøg på at stoppe spredningen af ebola indfører Liberias præsident udgangsforbud to steder i landet.


 Liberias præsident, Ellen Johnson Sirleaf, har beordret udgangsforbud i to områder hårdt ramt af den dødbringende ebolavirus. Det sker i et forsøg på at forhindre udbruddet i at sprede sig yderligere.
- Begyndende fra onsdag vil der blive indført udgangsforbud fra klokken 21 om aftenen til seks om morgenen, siger Sirleaf i en radiomeddelelse tirsdag aften lokal tid.
- Alle underholdningscentre holder lukket, mens videoforretninger lukker klokken 18, siger præsidenten.
Udgangsforbuddet kommer blandt andet til at gælde en del af hovedstaden Monrovias slumkvarter.
Liberia indførte undtagelsestilstand allerede 6. august, men kæmper stadig med at få kontrol over situationen.
- Vi har ikke været i stand til at kontrollere spredningen på grund af gentagne benægtelser, kulturelle begravelsespraksisser, foragt for rådgivning fra sundhedspersonale og manglende respekt for regeringens advarsler, siger Sirleaf.
Tidligere tirsdag oplyste Liberias informationsminister, Lewis Brown, at myndighederne har fundet samtlige mistænkte ebolasmittede patienter, der i weekenden stak af fra en karantæneklinik i Monrovia.
De er nu overført til en anden klinik, hvor de er isolerede.
Både Liberia, Guinea og Sierra Leone er hårdt ramt af ebola og har indført karantæneområder flere steder.
Antallet af ebolasmittede er steget til 2240 mistænkte eller bekræftede tilfælde i regionen, mens 1229 er døde, meddelte Verdenssundhedsorganisationen (WHO) tirsdag.
Det aktuelle udbrud skyldes den mest dræbende art i familien af ebolavirus. Ebola medfører alvorlige blødninger og har en dødelighedsrate på op til 90 procent. Smitten overføres gennem kontakt med blod og andre kropsvæsker.
