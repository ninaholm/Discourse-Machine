LO: Børnene betaler prisen for ny kontanthjælpsreform
Kontanthjælpsloftet vil svække grupper, der i forvejen har det svært. Det er tarveligt, mener fagforbundet.


 Selvfølgelig skal det kunne betale sig at arbejde, mener fagforbundet LO, men det nye kontanthjælpsloft vil bare gå ud over mennesker, der allerede kæmper med at få det hele til at hænge sammen.
- Samlet er der et meget lille potentiale for at få flere i arbejde ved at skære i ydelserne. Til gengæld vil det svække grupper, der i forvejen har det svært - og ikke mindst børnene i de pågældende familier.
Det skriver Ejner K. Holst fra den politiske ledelse i fagforbundet LO i en pressemeddelelse
- Selv om vi er enige i princippet om, at det skal kunne betale sig at arbejde, kan vi grundlæggende ikke se store problemer blandt kontanthjælpsmodtagere.
- Langt den største del af kontanthjælpsmodtagerne har en stor økonomisk gevinst ved at gå fra kontanthjælp til arbejdsindkomst.
Han påpeger, at fagforbundet tidligere har vist, at der kun er få grupper, der har en mindre gevinst ved at arbejde. Det handler primært om ægtepar med børn, hvor begge personer er på kontanthjælp.
Den gruppe er dog meget lille, og derfor vurderer LO, at det snarere er sociale problemer end mangel på en økonomisk gulerod, der er forklaringen på deres situation.
- Frem for at skære i ydelserne til de svageste, bør den sociale indsats og beskæftigelsesindsatsen forbedres. Derfor undrer det mig også, at regeringen tidligere på ugen foreslog at spare en halv milliard kroner på beskæftigelsesindsatsen.
Ifølge regeringen vil det nye kontanthjælpsloft ramme 22.800 fuldtidspersoner økonomisk.
For samlevende og gifte med to børn eller flere vil kontanthjælpsloftet fremover lyde på 14.416 kroner, hvorimod det for enlige uden børn vil være 13.121 kroner.
Regeringen skønner, at et nyt kontanthjælpsloft vil give et provenu på cirka 370 millioner kroner om året til statskassen.
