S: Hygiejnen på sygehusene skal endevendes



 Det kræver et godt helbred at blive indlagt på et dansk sygehus. Tæt på hver tiende patient smittes af en infektion, viser en ny undersøgelse. Det er uanstændigt over for patienterne, siger Socialdemokraterne, som forslag vil endevende rengøringen på sygehusene.
 - Det er helt hen i vejret, at folk, ud over deres sygdom, skal spekulere på, om de tilhører de uheldige ti procent, der bliver smittet med en infektion, siger Jens Peter Vernersen, sundhedsordfører for Socialdemokraterne.
 Han mener, at de mange infektioner især skyldes manglende rengøring og derfor fremsatte partiet i denne uge et beslutningsforslag. Bliver det til virkelighed, skal alle sygehuses hygiejne gemmengås, og på de kritiske sygehuse skal der sættes ind.
 - Det er ikke kun det skidt, man kan se med det blotte øje, vi skal efter. Det er også en gennemtænkning af, hvordan vi kommer alle de usynlige bakterier til livs, siger Jens Peter Vernersen.
 Undersøgelsen er lavet af det centrale afsnit for sygehushygiejne på Statens Serum Institut, og den viser, at der i gennemsnit er 8,7 infektioner for hver 100 patient på sygehusene. Men hvis den havde omfattet flere end de fire undersøgte infektionstyper, havde tallet været 11,6. Især sårinfektioner er et stort problem. 
