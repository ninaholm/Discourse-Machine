Kyllingebryst med salmonella-bakterier kaldes tilbage
Dencon Foods A/S tilbagekalder et parti kyllingebryst inficeret med salmonella, oplyser Fødevarestyrelsen.


 Fødevarestyrelsens fund af salmonella i et parti kyllingebrystfilet får Dencon Foods A/S til at tilbagekalde 1600 kilo af kødet, som firmaet har solgt til en række danske engrosvirksomheder.
Det oplyser Fødevarestyrelsen i en pressemeddelelse.
Det er i forbindelse med en rutinekontrol, at Fødevarestyrelsen har fundet Salmonella Enteriditis i 2,5 kilos pakninger af kyllingebrystfilet, der er importeret fra Polen.
Forbrugere, der har købt pakker med det pågældende kyllingekød, opfordres til at kassere kødet eller levere det tilbage. Sidste anvendelsesdato på pakningen er 17. juni.
Vælger man alligevel at spise salmonella-inficeret kyllingekød skal det gennemsteges. Symptomerne på en salmonella-infektion er: diarré, kvalme, mavepine, opkast og feber.
Kødet er solgt til følgende engrosvirksomheder: Gert Nielsen A/S i Hvidovre, BC Catering i Roskilde, Svendborg Slagtehus, Kødgros Vest A/S i Vinderup og J.N. meat ApS i Slagelse.
