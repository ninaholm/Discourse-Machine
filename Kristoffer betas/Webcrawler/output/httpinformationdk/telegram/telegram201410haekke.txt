Hækkerup: DF-forslag om asylsøgere er fatamorgana
Forslag om at sende asylansøgere til udlandet er en useriøs afkobling af debatten, siger justitsministeren.


 Justitsminister Karen Hækkerup (S) gør kort proces med tankerne fra Dansk Folkeparti og Liberal Alliance om at sende asylansøgere til danskdrevne lejre i udlandet.
- Det er jo lidt et fatamorgana, som de også foreslog de mange år, hvor de borgerlige sad ved magten.
- Jeg bryder mig ikke om det. Jeg synes, det er en useriøs afkobling af debatten, siger Hækkerup torsdag ved ankomsten til EU-justitsministermøde i Luxembourg.
Dansk Folkeparti og Liberal Alliance har op til Folketingets åbningsdebat meldt sig med stort set enslydende forslag til en ny håndtering af asylansøgere, der kommer til Danmark.
De skal i stedet "vendes rundt i lufthavnen, ind i et fly og ned i en flygtningelejr i nærheden af, hvor de kom fra", siger Liberal Alliances leder, Anders Samuelsen, i Jyllands-Posten.
Venstres politiske ordfører, Inger Støjberg, vil ikke give tilsagn om at støtte forslaget, men kalder det "interessant".
Men Kåre Traberg Smidt, der er advokat for asylsøgere og kandidat for Venstre ved det kommende folketingsvalg, er sikker på, at Venstre aldrig vil tiltræde et forslag af den art - både fordi det ligger fjernt fra det liberale menneskesyn og fordi det er i strid med internationale konventioner.
Men justitsministeren finder det end ikke nødvendigt at forholde sig til hverken forslagets lovlighed eller sin egen mavefornemmelse for, hvordan man behandler mennesker.
- Jeg har på ingen måde brugt så meget krudt, at jeg har bedt nogen undersøge lovligheden af det. Og jeg synes ikke, man skal tage sine mavefornemmelser så langt.
- Det er klart, at med flygtningesituationen i verden lige nu, kan vi ikke have dem alle sammen i Danmark, vi kan ikke huse dem alle sammen i Europa.
- Vi skal finde nogle andre løsninger. Men den løsning, der kommer her - den tror jeg ikke på, siger Karen Hækkerup.
