Nigerias hær vil stoppe religiøse kampe



 Nigerias vicepræsident, Goodluck Jonathan, har givet hæren ordre til at rykke ind i byen Jos for at genoprette roen efter voldsomme sammenstød mellem muslimske og kristne grupper.
- Lige nu er militæret rykket ind sammen med politiet for at normalisere situationen, siger vicepræsidentens nationale sikkerhedsrådgiver.
En præst i den største moské i Jos siger, at man frem til tirsdag eftermiddag har taget imod 192 dræbte, der skal begraves.
- Vi modtog i morges 156 lig og endnu 36 andre i eftermiddag, og sammenlagt har vi 192 døde, siger han til nyhedsbureauet AFP.
Politiet i delstaten Plateau i det centrale Nigeria, hvor byen Jos ligger, har indført 24 timers udgangsforbud. Det er et forsøg på at undgå en gentagelse af urolighederne i 2008, hvor hundredvis af personer blev dræbt i den værste bølge af vold mellem kristne og muslimske grupper i årevis.
Indbyggerne i Jos, der er Nigerias tiendestørste by, meldte tidligere på dagen om sporadiske skyderier og brand i adskillige huse. Men volden har tilsyneladende ikke bredt sig uden for byen.
En politimand oplyser, at volden er taget af, siden myndighederne indførte udgangsforbud.
Nigeria er Afrikas folkerigeste land. Religiøst er landet ligeligt delt mellem kristne og muslimer. 
