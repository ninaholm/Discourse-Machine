Fly forulykket på Koh Samui



 Piloten blev dræbt, da et passagerfly tirsdag kørte af landingsbanen under et uvejr på den thailandske ferieø Koh Samui.
 Ifølge aviserne Bangkok Post og The Nation er omkring 40 fra flyet sendt på hospitalet med skader.
 Da flyet fra Bangkok Airways forsvandt ud af landingsbanen, ramte det et kontroltårn i lufthavnen.
  Flyet gik ikke i brand ved ulykken.
  Ifølge politiet var der omkring 70 passagerer om bord i flyet, der kom fra Krabi, som også er et meget søgt turistmål. Det er en flyvetur på cirka en halv time.
 Der var kraftigt regnvejr og hård vind, da flyet landede og piloten tilsyneladende mistede kontrollen over maskinen.
 Politiet siger, at mange af de kvæstede er turister.
 Tidligere forlød det fejlagtigt, at mindst 10 mennesker havde mistet livet.
 Koh Samui besøges hvert år af mange turister fra Europa. Det er også et populært feriemål blandt danskere.
