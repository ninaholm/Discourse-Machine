Gigt-ramte roser reform: Systemet bliver mere værdigt
Syge og pårørende vil ikke møde et system, der trækker det økonomiske fundament væk under dem, siger forening.


 - Det er et godt forlig.
Så kort og klart kan det siges fra Gigtforeningen, der overordnet er glad og tilfreds med onsdagens brede politiske aftale om en sygedagpengereform.
- Vi får nu et nyt sygedagpengesystem, der er langt bedre og meget mere værdigt end det, vi har haft de sidste mange år, siger Lene Witte, direktør i Gigtforeningen.
 - Først og fremmest er det betryggende, at ingen længere skal miste hele deres forsørgelse på grund af sygdom, tilføjer hun i en pressemeddelelse.
Meldingen fra patientforeningen kommer, efter at regeringen onsdag aften indgik en aftale om en sygedagpengereform sammen med alle partier i Folketinget på nær Enhedslisten.
- Der er naturligvis dele, som vi er skeptiske over for - for eksempel om der vil være tilstrækkelig sammenhæng mellem beskæftigelsesindsatsen og sundhedsområdet, siger Lene Witte.
- Men når det er sagt, så er vi glade for, at de mange mennesker og deres pårørende, som kommer til at opleve sygdom tæt på, ikke fremover vil møde et system, der trækker det økonomiske fundament væk under dem, tilføjer hun.
En af de vigtigste punkter i aftalen er, at varighedsbegrænsningen - der hidtil har været på 52 uger - fjernes. Det betyder, at syge ikke kan falde helt ud af systemet og miste retten til offentlig forsørgelse.
De sygemeldte skal efter fem måneder vurderes i forhold til, om de skal fortsætte på sygedagpenge, eller om de skal over i et jobafklaringsforløb.
Her vil man få en ydelse på niveau med kontanthjælp, hvor ægtefælleindkomst og formue ikke modregnes.
