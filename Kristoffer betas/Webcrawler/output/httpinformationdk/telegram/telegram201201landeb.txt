Lande bør slå en streg over græsk gæld
Lande bør eftergive en del af Grækenlands gæld, siger chefen for eurozonens finansministre Jean-Claude Juncker


 Lande, der har lånt Grækenland penge, bør afskrive en del af gælden for at hjælpe grækerne på fode i gen. Det mener Jean-Claude Juncker, Luxembourgs premierminister og leder for eurozonens finansministre.
Banker og private finansinstitutioner er allerede gået med til at eftergive en del af grækernes astronomiske gæld.
- Derfor må regeringer overveje, om de bør gøre det samme, siger Juncker til den østrigske avis Standard.
Han siger også, at det ikke er muligt at reducere Grækenlands gæld til 120 procent af landets bruttonationalprodukt, BNP, udelukkende ved, at banker og finansinstitutter nedskriver grækernes gæld.
Eurolande og IMF, Den Internationale Valutafond, vurderer, at Grækenland vil være i stand til at tilbagebetale en gældsbyrde på 120 procent af BNP og få en mere bæredygtig økonomi.
Junckers udmelding kommer sideløbende med, at Grækenland og private långivere er inde i en afgørende fase af forhandlinger om en tilbagebetalingsordning og nedskrivning af gælden.
Forhandlingerne skulle være afsluttet tidligere på ugen, men de er stadig i gang fredag morgen.
Grækenland skylder rundt regnet 350 milliarder euro eller 2600 milliarder kroner væk.

