Kun 3000 passagerer skiller SAS og Norwegian i juli
Lavprisselskabet Norwegian haler ind på SAS. Kun 3000 passagerer skiller selskaberne i juli.


 Det er ikke mange flybilletter, der adskille konkurrenterne Norwegian og SAS i sommerens kapløb om passagererne. Norwegian er kun en halespids efter SAS i juli, hvor kun omkring 3000 passagerer adskiller lavprisselskabet og SAS' egne fly.
Mens 2.132.000 passagerer rejste med SAS, så slog Norwegian sin egen rekord for juli med 2.128.835 rejsende. Det er første gang, at Norwegian kommer over to millioner passagerer på en måned, oplyser selskabet.
Det samlede antal passagerer for SAS gruppen som helhed, hvilket vil sige inklusiv selskabet Wiederøe, er dog 2,4 millioner passagerer i juli, hvilket er fem procent flere end sidste år.
SAS-passagererne fløj også længere. Antallet af kilometer, som passagererne tilbagelagde med SAS, steg 12,2 procent i forhold til samme periode i 2012.
Fremgangen skyldes blandt andet, at SAS har åbnet 13 nye ruter.
- Trafikken i juli viser, at SAS gennem øget produktivitet og effektivitet har kunnet åbne en række nye sommerruter og dermed kraftigt øge trafikken. Desuden har vi øget antallet af afgange til og fra USA, da efterspørgslen var særskilt stærk.
Det siger koncernchef i SAS, Rickard Gustafson, i en kommentar til tallene.
- Vi ser nu frem til endnu en intensiv sommermåned, hvor vi kommer til at gøre vort ypperste for at vise vores kunder fordelene ved at flyve med SAS, tilføjer koncernchefen.
I juli steg Norwegians passagertal med 17 procent sammenlignet med samme periode sidste år, og administrerende direktør Bjørn Kjos er tilfreds.
- Vi fortsætter med at levere gode tal i etablerede markeder, men også udviklingen på ruter fra vores nye europæiske baser og langdistanceruter er positiv, siger Bjørn Kjos.
Tirsdag kom det frem, at Norwegian gav SAS baghjul med hensyn til at få flest fly af sted til tiden i juli.
SAS var ellers fra 2009 til 2011 det mest punktlige flyselskab i Europa, og i 2012 blev det til en samlet andenplads med 87,91 procents præcision.
Men de seneste måneder er SAS røget ned ad dukselisten for mest præcise flyselskaber i Europa, som laves af Flightstats.
På listen for juli blev Norwegian nummer to, mens SAS må tage til takke med en niendeplads.
