Orkan dræber mindst 82 i Filippinerne
Årets mest voldsomme uvejr i Filippinerne efterlader mange dræbte og savnede. 49 er omkommet i mudderskred.


 Dødstallet som følge af orkanen Bopha er natten til onsdag steget til 82 ifølge myndighederne i Filippinerne. 21 mennesker savnes.
Bjergbyen New Bataan er hårdest ramt. 49 mennesker omkom i et mudderskred ved byen. I provinsen Davao Oriental er 33 andre dræbt, siger indenrigsminister Mar Roxas.
Uvejret er det hidtil mest voldsomme i år i Filippinerne. Tirsdag blev over 50.000 mennesker tvunget til at søge beskyttelse i særlige centre og beskyttelsesrum.
Bopha kom ind over øriget på den sydlige ø Mindanao med vindstød på op til 210 kilometer i timen og væltede træer, rev el-ledninger ned og skabte voldsomme flodbølger.
Blandt de dræbte er også en ældre kvinde, hvis hus blev ramt af et væltende træ. Blandt de mange savnede er fire fiskere ved Mindanaos østkyst.
Orkanen har aftaget lidt i styrke, men frygtes at ramme flere andre af Filippinernes omkring 3000 øer på dens vej ud over Det Sydkinesiske Hav.
- Der er tale om årets stærkeste orkan, advarede civilforsvaret i Manila mandag.
Myndighederne har sat militæret og kystvagten ind i flere områder.
Filippinerne rammes af en snes orkaner dårligt, hvoraf nogle forårsager store ødelæggelser. Bopha er den 16. orkan i øriget i år.
I august omkom næsten 100 mennesker, og en million blev fordrevet fra deres hjem af voldsomme oversvømmelser. Sidste år blev over 1500 mennesker dræbt af 10 destruktive orkaner.
