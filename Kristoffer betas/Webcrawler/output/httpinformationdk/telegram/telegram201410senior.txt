Seniorforsker: Mindre udviklingsstøtte skader målsætning
Det bliver svært at skabe udvikling i fattige lande, når regeringen fjerner milliarder fra udviklingsbistanden


 Der virker som en bremseklods for den danske indsats i flere af verdens fattige lande, når regeringen vælger at skære en luns af udviklingsbistanden.
Sådan lyder vurderingen hos Lars Engberg-Pedersen, seniorforsker ved Dansk Institut for Internationale Studier, efter at regeringen har taget 2,5 milliarder kroner fra udviklingsbistanden til at finansiere ekstraregningen for det høje antal asylansøgere, som kommer til Danmark.
- Det undergraver de resultater, der er. Pludselig er der ikke penge til for eksempel at fortsætte byggeprojekter, som så begynder at forfalde, siger seniorforskeren og tilføjer:
- Det er meget ødelæggende - og endda mere ødelæggende, end 2,5 milliarder kroner i sig selv giver udtryk for.
Udenrigsministeriet oplyser, at der i år afsættes yderligere 350 millioner kroner over udviklingsbistanden til såkaldte præasyludgifter i Danmark, som for eksempel er udgifter til indkvartering og forplejning af asylansøgere, mens der i 2015 afsættes 2,5 milliarder kroner.
Pengene finder regeringen blandt andet ved at nedjustere støtten til en række samarbejdslande og organisationer, annullere enkelte danske støttebidrag samt udskyde enkelte udviklingsprogrammer i Afrika og Asien.
Lars Engberg-Pedersen mener, at det rammer Danmarks anseelse og får betydning for det danske tillidsforhold, når regeringen vælger at udsætte indsatser på de to kontinenter.
- Det vil være at undergrave den tillid, som er meget fundamental og vigtig for, at der normalt kan skabes resultater, siger seniorforskeren og fortsætter:
- Når der samarbejdes med modtagerlandenes regeringer og andre organisationer i disse lande, så opbygges der et tillidsforhold, som er basis for, at Danmark også kan nå nogle af sine mål. Hvis der så ikke er tilstrækkeligt med penge, kan det undergrave tilliden til det danske samarbejde.
 Udviklingsbistanden i år er på cirka 16 milliarder kroner. Justitsministeriet regner med, at der både i år og til næste år vil komme 20.000 asylansøgere til Danmark blandt andet som følge af konflikten i Syrien.
