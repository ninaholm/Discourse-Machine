Håbet svinder ind efter brand i mine
Prøver viser, at det brænder i minen i New Zealand, hvor 29 arbejdere er indespærret efter en eksplosion.


 Chancerne for at få de 29 minearbejdere, der er fanget dybt under jorden i New Zealand, ud i live svandt yderligere ind sent lørdag dansk tid.
 Prøver viste, at der er brand i minen, og at det derfor fortsat er for farligt for redningsarbejdere at komme ind.  
Selv om myndighederne siger, at de stadig fokuserer på redningsaktionen i minen ved Greymonth på vestkysten af New Zealands sydlige ø, tilføjer de, at de er realistiske i forhold til de oplysninger, de giver til de forsvundne mænds familier.
Pårørende til fem udenlandske statsborgere blandt de 29 minearbejdere er blevet fløjet til mineområdet, efter at håbet om at finde overlevende i minen er blevet mindre. 
Allerede tidligere lørdag dansk tid var redningsholdet nødt til at udsætte arbejde, fordi der skulle bores en ny luftskakt, så det var muligt at kontrollere luften for gasarter. Først når det var sket, kunne redningshold sendes ned i kulminen, lød det fra myndighederne.
Der har ikke været kontakt med minearbejderne, siden en eksplosion fredag rystede minen. De formodes at befinde sig 150 meter under jorden, men 2,5 kilometer inde i minen.
Den ældste af minearbejderne er 62 år. Den yngste er 17 år, og han var formentlig med sit skiftehold i minen for første gang.
New Zealands regering håber på, at sagen får samme lykkelige udgang som i Chile, hvor 33 minearbejdere blev reddet op i live i sidste måned efter to en halv måneds indespærring.
