EU vil presse på for israelsk byggestop
EU ventes at bede Israel forlænge byggestoppet i de omstridte bosættelser, viser et udkast til en sluterklæring forud for EU-topmøde.


 Når EU's stats- og udenrigsministre mødes til topmøde i Bruxelles torsdag, ventes de at opfordre Israel til at forlænge det midlertidige stop for nyt byggeri i bosættelserne på den besatte Vestbred.
Det fremgår af et udkast til en sluterklæring fra topmødet, som nyhedsbureauet Reuters har set.
Ifølge udkastet opfordrer EU til, at både israelere og palæstinensere "afstår fra handlinger, der kan påvirke fremskridtet i forhandlingerne negativt".
Tidligere på måneden indledte den israelske premierminister, Benjamin Netanyahu, og den palæstinensiske præsident, Mahmoud Abbas, de første direkte forhandlinger i 20 måneder.
Ved udgangen af september udløber det 10 måneder lange midlertidige byggestop, som Israel indførte. Netanyahu har afvist at forlænge det, selv om USA ligeledes lægger pres på ham for at forlænge det.
I udkastet fra topmødet minder EU om, at bosættelserne er ulovlige ifølge folkeretten.
