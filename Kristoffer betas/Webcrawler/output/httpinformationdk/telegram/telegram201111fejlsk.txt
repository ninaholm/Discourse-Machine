Fejl i skoletest gør elevers svar ugyldige
17.000 skoleelever står med ubrugelige testresultater efter en fejl i en frivillig danskprøve.


 En teknisk fejl i den frivillige prøve i dansk læsning for skoleelever i ottende og fjerde klasse betyder, at 17.000 elever står med ubrugelige og ugyldige resultater.
Det siger børne- og undervisningsminister Christine Antorini (S).
- Jeg tager det dybt alvorligt, at der er konstateret fejl i 2 af de 10 frivillige test, der kører i øjeblikket, siger Christine Antorini om de test, der har været i brug i to og en halv uge.
Hun oplyser, at ministeriet senere onsdag sender en meddelelse ud til landets skoler, hvor man fraråder brugen af de fejlbehæftede test, ligesom man sammen med et eksternt konsulentfirma er gået på jagt i systemet efter fejlen.
Fejlen er opstået i den såkaldte adaptive test. I testen bliver sværhedsgraden på spørgsmålene til eleverne sværere eller lettere alt afhængigt af elevernes svar. Jo flere rigtige svar, jo sværere spørgsmål og omvendt.
Men systemet har ikke virket, og derfor er spørgsmålene ikke blevet lettere for de elever, der har svaret forkert i prøven.
Problemet blev opdaget tirsdag, hvor man forsøgte at gribe ind, men indsatsen var forgæves, da fejlene atter dukkede op ved onsdagens prøver.
Undervisningsminister Christine Antorini fortæller, at den fejlfyldte test også blev brugt i juni, da 3369 elever tog sygeeksamen. Men det får ikke betydning for eleverne, understreger hun.
- De vil være berørt, men det vil ikke få konsekvenser for dem, og det har ikke bremset nogle af dem, siger hun.
Undervisningsministeriet vil nu gennemgå alle skoletestene, også dem uden fejl, for at sikre, at der ikke opstår problemer ved de obligatoriske test, som eleverne skal igennem til foråret.
- Man skal være sikker på, at det her fungerer, siger hun.
