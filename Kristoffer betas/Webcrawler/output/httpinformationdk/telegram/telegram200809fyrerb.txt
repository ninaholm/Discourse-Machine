Nu fyrer de med brint i Vestenskov



 Landsbyen Vestenskov på Lolland tog i dag det første skridt på vejen til en status som brintsamfund.
 I alt fem huse i byen forventes i løbet af 2008 at bliver koblet på det brintanlæg i Nakskov, der blev taget i brug for godt et år siden. 
 Næste år installeres et mikro-kraftvarmeanlæg til brint i yderligere 35-40 huse i Vestenskov.
 De første brugere af brint til strøm og varme er Kurt og Britta Hansen, som har skiftet deres oliefyr ud til fordel for det ny anlæg.
 - Det er spændende at være med til at køre noget helt nyt i gang. Med den ustabilitet, der er i verden omkring olien, er det en god tanke, at det er muligt at blive selvforsynende med energi, konstaterer Kurt Hansen.
 Lollands vindmøller producerer godt 50 pct. mere vindenergi, end det er muligt at forbruge lokalt, og hidtil har det ikke været muligt at lagre denne energi. Men hvis den omdannes til brint, kan energien lagres på tanke og gemmes til dage uden vind.
