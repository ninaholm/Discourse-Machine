Lemp finanslov med 10 mia. kr.



 Finansminister Claus Hjort Frederiksen (V) bør lægge op til nye finanspolitiske lempelser for omkring 10 mia. kr. i det forslag til finanslov for 2010, som han fremlægger lige efter sommerferien. Og lempelserne bør primært ske via fremrykning af offentlige investeringer, f.eks. i infrastruktur og sygehuse, samt eventuelt en ny klimaorienteret renoveringspulje - og i kombination med klare strategier for, hvordan det følgende krater i statskassen bliver dækket ind, når konjunkturerne igen vender.
 Sådan lyder en opfordring til regeringen fra formanden for Det Økonomiske Råd, overvismand Peter Birch Sørensen, efter at han har foretaget en nærmere gennemgang af de seneste økonomiske nøgletal, skriver dagbladet Børsen tirsdag.
 - Selvom der er klare tendenser til, at styrken i nedturen er aftagende, ser vi ingen grund til at ændre vores hidtidige anbefaling om at føre en mere lempelig finanspolitik, snarere tværtimod, siger Peter Birch Sørensen.
 Danmarks højest placerede fagøkonom skærer dermed igennem de seneste ugers diskussion blandt økonomer og kommentatorer omkring, hvordan de seneste indikatorer for udviklingen i den danske økonomi skal fortolkes, samt hvilke konkrete konsekvenser det bør få for Danmarks økonomiske politik i den kommende tid.

