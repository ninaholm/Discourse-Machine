Vækstforum blander sig uden om lønninger
Regeringens Vækstforum dropper særskilt fokus på Danmarks høje lønninger efter pres fra fagbevægelsen. Ændringen skaber enighed om Danmarks udfordringer.


 Høje lønninger er blevet fjernet fra regeringens liste over de 10 største udfordringer for Danmark i forbindelse med regeringens Vækstforum. Det er sket for at få opbakning til listen fra fagbevægelsen.
- Vi har kaldt det noget helt andet. Der er nu i papiret en anerkendelse af, at det er arbejdsmarkedets parters ansvar. Det er jeg tilfreds med, siger LO's formand, Harald Børsting.
Han oplysere, at formuleringen er pillet ud af listen på hans opfordring. Til gengæld er der nu enighed om udfordringerne.
Harald Børsting anerkender dog samtidig, at det høje danske lønniveau kan være en del af samfundets udfordring.
- Det kan det blive, siger han og fortsætter:
- Vi skal ramme en balance mellem at have en lille reallønsfremgang men også sikre beskæftigelsen.
Blandt Vækstforums 10 punkter er "høje lønninger" erstattet af et punkt om, at "konkurrenceevnen er under pres". Det giver god mening ifølge Lars Nørby Johansen, der er formand for Danmarks Vækstråd.
- I Danmark har man et system, hvor lønnen fastsættes af arbejdsmarkedets parter. Man kan ikke isoleret set sige, at lønnen er for høj. Det er en påstand, der ikke giver nogen mening, siger han.
Også statsminister Lars Løkke Rasmussen (V) er tilfreds med den ændrede liste over Danmarks udfordringer. Han understreger, at regeringen ønsker at skabe forudsætningen for, at vi kan have høje lønninger i Danmark.
- Vi skal sikre, at vi får produceret nok til den rigtige pris. Det er den sammenhæng, vi skal have ind. Den løsning, der består i at sætte lønningerne ned, er den mindst sjove løsning, siger Lars Løkke Rasmussen.
Fagbevægelsen havde forud for møderne i vækstforum kritiseret, at regeringen havde udpeget høje lønninger som en særskilt udfordring.
