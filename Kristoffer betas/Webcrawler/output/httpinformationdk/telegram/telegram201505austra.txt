Australien lukker døren for IS-krigere på vej hjem
Premierminister sender klar besked til Syriens-krigere: I bliver anholdt, når I kommer tilbage.


 Australien har tænkt sig at smække døren i for personer, der har været i krig for ekstremistiske bevægelser i udlandet.
Den australske premierminister, Tony Abbott, gør det tirsdag klart, at personer, der for eksempel har kæmpet for Islamisk Stat i Syrien eller Irak, og nu vil vende tilbage til Australien, ikke skal forvente en blødsøden modtagelse.
Abbotts udtalelser kommer, efter at flere medier fortæller, at myndighederne i Australien forhandler med tre statsborgere, der havde tilsluttet sig Islamisk Stat.
Nu vil de tilbage, men de frygter, at de havner i fængslet.
Og frygten er ikke ubegrundet.
Abbott siger, at personer som har kæmpet side om side med ekstremistiske organisationer i udlandet, vil blive anholdt og fængslet, når de sætter fødderne på australsk jord igen.
- Hvis du tager til udlandet for at dræbe uskyldige mennesker, hvis du drager udenlandsk for at blive en islamistisk drabsmand, så vil vi nok ikke ønske dig tilbage i det her land, siger han ifølge nyhedsbureauet AFP.
- Jeg gentager: Tilslutter du dig en terrorgruppe og forsøger at komme tilbage, så vil du blive anholdt, retsforfulgt og fængslet.
Mindst 100 personer har forladt Australien for at kæmpe i Irak eller Syrien.
Terrorberedskabet i Australien er højt, og politiet har gennemført flere razziaer mod formodede terrorister de seneste måneder.
Den konservative regering har valgt en hård linje i forsøget på at stoppe personer i at blive radikaliseret.
Ifølge en lov, der blev vedtaget sidste år, kan det straffes med op til ti års fængsel at rejse til for eksempel Syrien uden at have en gyldig grund til besøget.
- Det australske folk forventer, at dets land er sikkert og en person, der har været terrorist i udlandet, kan meget nemt blive en terrorist i Australien, siger Tony Abbott.
