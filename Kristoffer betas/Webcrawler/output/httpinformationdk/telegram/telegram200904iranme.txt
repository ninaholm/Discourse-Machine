Iran melder om store atomgennembrud



 Iran kan selv fremstille det brændstof, det skal bruge på sine atomanlæg. Den iranske præsident, Mahmoud Ahmadinejad, har i dag indviet Irans første anlæg til produktion af nukleart brændstof.
 Det skal bruges til at drive landets tungtvandsreaktor i Arak.
 Samtidig meddeler chefen for Irans atomorganisation, Gholamreza Aghazadeh, at Iran nu har 7000 centrifuger til berigelse af uran installeret i Natanz, hvor der er en facilitet til uranberigelse.
 Ahmadinejad siger, at Iran har testet to nye typer centrifuger, der ifølge præsidenten har større kapacitet.
 Vesten frygter, at Irans atomprogram kan bruges til at udvikle atomvåben, mens Iran siger, at det ikke har planer om at fremstille atomvåben.
 I en rapport fra den 19. februar sagde IAEA, Det Internationale Atomenergiagentur, at det ikke kan fastslå, om Arak-komplekset udelukkende er til fredelige formål, sådan som regeringen i Teheran siger.
 Rapporten sagde også, at Iran har 3964 centrifuger, der er i drift og beriger uran i Natanz. Andre 1476 er ved at blive testet, mens yderligere 125 er installeret.
