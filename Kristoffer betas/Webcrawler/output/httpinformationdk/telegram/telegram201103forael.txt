Forældre frygter elever med særlige behov
De almindelige klasser kan miste  elever, når de får kammerater fra specialklasser.


 En del kommuner vil spare penge ved at flytte mange elever med særlige behov over i almindelige klasser.
Tre ud af fire kommuner vil flytte flere elever fra specialklasser til den almindelige folkeskole fra næste skoleår ifølge en rundspørge, Berlingske har lavet.
Det har skabt frygt for, at forældre vil flytte børn fra de almindelig klasser over i privatskoler, skriver avisen.
Forældrene bliver bekymrede over, at deres barn skal få dårligere undervisning i en klasse, hvor der sidder børn, som har dårlig hørelse eller har meget svært ved at koncentrere sig.
I organisationen Skole og Forældre mener formanden Benedikte Ask Skotte, at mange skoler ikke er klar til at tage imod børn med særlige behov.
- Mange skoler er ikke rustet til at modtage specialelever, og det er ikke i orden, at man vil sende specialelever i folkeskolen fra næste skoleår, uden at den er klar til at modtage dem, siger hun.
 - Jeg forstår godt forældrenes bekymring, og konsekvensen kan være, at de flytter eleverne i privatskole, siger Benedikte Ask Skotte til avisen.
Formanden for børne- og kulturchefforeningen, Klaus Majgaard opfordrer forældrene til at tage ansvar og indse, at det er godt med mere mangfoldighed i skolen.
