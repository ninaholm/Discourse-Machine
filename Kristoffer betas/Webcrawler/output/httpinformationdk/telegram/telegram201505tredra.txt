Tre dræbt og mange såret ved nye angreb i Ukraine
Ukraine har mistet 83 soldater og betaler en høj pris i dag for "pseudo-våbenhvileaftale", siger præsident.


 Tre ukrainske soldater er dræbt, og 17 er blevet såret under nye angreb udført af separatister, der bryder våbenhvilen i det østlige Ukraine, siger en militær talsmand.
- To af soldaterne blev dræbt af en mortergranat ved byen Svitlodarsk, som ligger nordøst for Donetsk, siger den militær talsmand Andrij Lysenko.
 Ukraines præsident, Petro Porosjenko, sagde onsdag, at 83 ukrainske soldater er blevet dræbt af de separatistiske oprørere, siden en våbenhvile trådte i kraft i februar.
Mens Vesten holder fast ved håbet om, at der før eller siden vil komme en fredsaftale i Ukraine, så er præsident Porosjenko under stigende pres i Kijev som følge de fortsatte drab på ukrainske soldater.
Dette kom klart til udtryk, da han onsdag besøgte Berlin og ved et pressemøde blev spurgt om, hvorvidt der ikke "er forholdsvist roligt i det østlige Ukraine".
- Jeg vil gerne modsige dette, fordi Ukraine betaler en meget høj pris i dag for denne pseudo-våbenhvileaftale, sagde præsidenten med henvisning til 83 dræbte soldater.
 - Ukraine mister helte hver eneste dag, men vi støtter fortsat Minsk-aftalerne, tilføjede han.
Der er ikke mange i Ukraine, som tror på, at den russiske præsident, Vladimir Putin, vil mindske sin støtte til separatisterne i det østlige Ukraine, hvor den voldelige konflikt har kostet over 6100 menneskeliv inden for det seneste år.
Iagttagere siger til Reuters, at EU måske ligger under for en illusion om våbenhvilen, og at den russiske leder måske blot nu afventer situationen for at se, hvorvidt EU i juni vil udvide sanktionerne mod Ruslands finanssektor, energisektor og forsvarssektor.
Tyslands forbundskansler, Angela Merkel, sagde efter onsdagens møde med den ukrainske præsident, at "vi må fastslå, at vi endnu ikke er der, hvor vi skulle være i henhold til Minsk-aftalen fra februar".
Litauens anti-russiske præsident, Dalia Grybauskaite, siger, at "våbenhvilen ikke længere eksisterer".
