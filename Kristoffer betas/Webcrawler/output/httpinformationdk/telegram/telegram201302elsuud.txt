EL om SU-udspil: Voldsomt angreb på studerendes økonomi
Det er bizart, at SU-besparelser skal gå til skattelettelser for virksomheder, mener Enhedslisten om SU-udspil


 Nedskæringerne på SU'en vil få alvorlige økonomiske konsekvenser for de studerende, mener Enhedslistens politiske ordfører, Johanne Schmidt-Nielsen. Hun kalder regeringens SU-udspil et voldsomt angreb på de studerendes økonomi.
Samtidig kritiserer hun regeringen for at lade de danskere, der har de laveste indkomster, betale regningen efter krisen og for at tage penge op af lommerne på de studerende.
- Vi skal huske på, at de studerende i forvejen er en af de grupper, der lever for allermindst. 5753 kroner før skat bliver der ikke mange cafébesøg for, når huslejen, buskortet og bøgerne er betalt, siger ordføreren.
- Og det bliver jo ikke mindre bizart af, at pengene skal bruges til at give skattelettelser til store danske virksomheder, der i forvejen har rekord store overskud.
Hun fastslår samtidig, at regeringen konstant lader det gå ud over dem i samfundet, der i forvejen har mindst:
- Folkepensionister, arbejdsløse og nu også studerende. Mennesker, der tjener lige så meget som Morten Østergaard, er der ikke skåret på. De har tværtimod fået skattelettelser. Så det passer ikke, når regeringen skriver i udspillet, at alle skal bidrage.
- Jeg ved ikke, hvad jeg efterhånden skal sige om denne såkaldte socialdemokratiske regering. Først røg valgløfterne om en millionærskat. Så kom en asocial skattereform, som omfordelte penge fra de arbejdsløse til direktøren. Nu står de studerende for tur.
Ordføreren advarer også om, at nedskæringerne vil virke stik mod hensigten. Hun tror ikke, at de studerende kommer hurtigere igennem uddannelsessystemet ved at tvinge dem til at have mere erhvervsarbejde ved siden af studiet.
- Hvis de virkelig mener, at de studerende skal hurtigere igennem, så skyder de simpelthen sig selv i foden, siger hun.
