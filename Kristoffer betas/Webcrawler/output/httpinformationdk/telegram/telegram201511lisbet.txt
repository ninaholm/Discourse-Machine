Lisbeth Knudsen bliver direktør for Mandag Morgen
Efter otte år som chefredaktør i Berlingske fortsætter Lisbeth Knudsen som direktør for Mandag Morgen.


  Lisbeth Knudsen bliver direktør for Mandag Morgens danske aktiviteter blot få uger efter, hun fratrådte sin stilling som koncernchef ved Berlingske.
Den 62-årige mediesværvægter tiltræder stillingen, som er nyoprettet, 1. december, lyder det i en pressemeddelelse. Det sker som et led i en omlægning af Mandag Morgens nationale såvel som internationale projekter.
- Mandag Morgen repræsenterer noget originalt i mediebilledet, som jeg synes, det vil være spændende at være med til at sikre en stærk position, også i den digitale nutid og fremtid, siger Lisbeth Knudsen og fortsætter:
- Virksomheden viser en alternativ vej både journalistisk og konceptmæssigt blandt medierne i Danmark. Det bør der være plads til. Vi skal skabe høj nytteværdi for både den private og offentlige sektors beslutningstagere. Det er interessant at arbejde med.
De danske aktiviteter samles nu i én virksomhed, Mandag Morgen Danmark, der med omkring 35 faste medarbejdere og Lisbeth Knudsen som direktør skal forstærke udviklingen.
Det er få uger siden, at Lisbeth Knudsen med kort varsel fratrådte sin stilling i Berlingske Media, hvor hun de seneste otte år har været administrerende direktør og ansvarshavende chefredaktør.
I sin tid på Berlingske stod hun for at bringe avisen ind i den digitale tidsalder, og på sin nye arbejdsplads skal hun da også stå for en ny digital platform.
Lisbeth Knudsen er en af landets ubestridt mest kompetente medieledere, lyder det fra hendes nye arbejdsgiver.
- Jeg ser store potentialer på det danske marked for en ny type vidensvirksomhed, der satser på at formidle løsninger på de komplekse udfordringer, vi konfronteres med, og hvor den intelligente journalistik spiller en vigtig rolle.
- Med hendes dybe indsigt i de kræfter, der former morgendagens samfund, er hun skræddersyet til at løfte den opgave, siger Mandag Morgens administrerende direktør og ansvarshavende chefredaktør, Erik Rasmussen.
Medievirksomheden beskæftiger omkring 60 medarbejdere i alt.
