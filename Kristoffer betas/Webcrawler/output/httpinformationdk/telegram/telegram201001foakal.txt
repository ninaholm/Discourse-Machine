FOA kalder V-forslag for hul i hovedet



 Hos fagforeningen FOA, Fag og Arbejde, er formand Dennis Kristensen overrasket over, at Venstre og Konservative nu lægger op til at sætte turbo på, hvor mange opgaver kommunerne skal sende i udbud. Han kalder forslaget "ren ideologi".
- Jeg er dybt forundret over det. Det betyder, vi skal ud og udbyde opgaver, som ikke findes i det private. Dermed skal skatteyderne til at betale for, at der bliver opbygget et privat marked på et område, hvor kompetencerne alene ligger på det offentlige område. Det er hul i hovedet, siger Dennis Kristensen.
I dag sender kommunerne allerede en række opgaver i udbud, især inden for rengøring og service. Dennis Kristensen forudser, at krav om yderlige udbud vil betyde, at kommunerne skal sende centrale områder som børnepasning, ældrepleje og folkeskoler i udbud til private.
Men ifølge Dennis Kristensen er det dybt problematisk, fordi der i dag ikke findes private firmaer, der har erfaring inden for for eksempel børnepasning og ældrepleje i et omfang, så de umiddelbart kan overtage en opgave.
 - Der er pokker til forskel på at have årtiers erfaring inden for rengøring og på at have nul viden om eksempelvis børnepasning, siger Dennis Kristensen.
Han forudser, at staten vil blive nødt til at bruge penge på at skabe et privat marked og sammenligner det med sagen om privathospitalerne, hvor statsminister Lars Løkke Rasmussen (V) kritiseres for at have overbetalt privathospitalerne i en årrække.

