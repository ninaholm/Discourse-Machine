Hizbollah får to ministre i Libanon
Flere måneders hårde forhandlinger om Libanons kommende regering er slut. Hizbollah sætter sig på to ministertaburetter.


 Den shiamuslimske bevægelse Hizbollah vil få to ministre i Libanons kommende regering.
 Saad Hariri, der skal lede den næste regering, afleverede mandag sin ministerliste til præsident Michel Sleiman. Det afslutter flere måneders hårde forhandlinger mellem Hariris pro-amerikanske og pro-saudiske koalition og Hizbollah.
 Der skal sidde 30 ministre i den nye regering. 15 fra Hariris fløj, to fra Hizbollah og yderligere otte fra oppositionen. Fem af ministrene udpeger  præsidenten.
 Hariri har fået hvervet at samle en regering, efter hans koalition fik flertal ved valget i juni.
 Libanon har tradition for samlingsregeringer for at kunne tage hensyn til de mange politiske og religiøse grupperinger i landet.
 Fra midten af 1970'erne og 20 år frem var landet skueplads for en blodig borgerkrig.
