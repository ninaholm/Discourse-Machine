Danske turister uberørt af udgangsforbud
Udgangsforbuddet i Bangkok og en række provinser berører kun få danske turister. Næsten alle holder badeferie i den sydlige del af Thailand.


 Kun få danske turister mærker det udgangsforbud, som myndighederne i Thailand har udstedt i hovedstaden, Bangkok, og 23 af landets provinser. Ingen større danske rejsebureauer har i øjeblikket rejsende i hovedstaden eller i Chiang Mai mod nord.
- Vi har ingen gæster i hverken Bangkok eller Chiang Mai, og vi sender heller ikke nogen af sted foreløbig, siger salgsdirektør Stig Elling i Star Tour.
- Folk vælger i stedet Phuket, Krabi eller Koh Samui. Og har de haft planer om et par dage i Bangkok, ændrer de dem, siger han. 
Først efter den 11. juni vil Star Tour igen sende danskere til Bangkok.
Heller ikke Apollo-rejser har rejsende i de områder, som er ramt af udgangsforbuddet. Ifølge pr-chef Rikke Koks Andreassen befinder alle sig uden for de berørte provinser.
Tilbage i Bangkok eller Chiang Mai, som er Thailands næststørste by, kan der være rygsækrejsende eller andre, der rejser på egen hånd.
Det danske udenrigsministerium fraråder i øjeblikket alle rejser til Bangkok. Det gælder dog ikke transit i lufthavnen.
