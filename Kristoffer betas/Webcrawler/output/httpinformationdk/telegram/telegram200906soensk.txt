S ønsker SF tillykke



 Mens prognoserne viser, at Socialdemokraterne og SF bliver lige store i EU-Parlamentet, med tre mandater hver, kalder den socialdemokratiske politiske ordfører, Henrik Sass Larsen, resultatet for en succes for Socialdemokraterne.
 - Ja, vi har jo ikke kørt vores kampagne for eller imod SF. Vi har kørt vores kampagne i forhold til, at vi ville være det største parti. Og det ser ud til, at vi er blevet det, siger han til Ritzau.
 - At vi inden for valgforbundet står lige, og det balancerer mellem, at vi eller SF får mandatet - sådan er det jo i valgforbund. Nogle får nogle dyre mandater og nogle får nogle lidt billigere mandater, siger Sass.
 - SF står også godt landspolitisk og det har smittet af på SF's resultat. Det ønsker jeg dem selvfølgelig tillykke med, siger den politiske ordfører.
 Socialdemokraterne understreger, at tidligere statsminister Poul Nyrup Rasmussen trak usædvanligt mange vælgere til partiet ved sidste europavalg.
