Fem dræbt i bombeangreb i Pakistan
Mindst fem mennesker har mistet livet i et angreb mod et religiøst optog i det nordvestlige Pakistan.


 En bombe har dræbt mindst fem mennesker og såret omkring 70 i byen Dera Ismail Khan i det nordvestlige Pakistan.
Tv-billeder viser, hvordan de sårede fragtes væk fra et myldrende gademarked, der blev raseret af den kraftige bombe.
- Der er mangel på ambulancer og ikke nok hospitalssenge, siger en lokal læge.
- Folk kom ind på hospitalet med de sårede i rickshaws, fortæller han.
Angrebet kommer mindre end et døgn efter, at otte personer lørdag blev dræbt i byen under et shiamuslimsk optog.
Også søndag var et af de mange religiøse optog i byen mål for angrebet, oplyser en polititalsmand.
- Det var en fjernstyret bombe, og den eksploderede netop, som et optog passerede, siger talsmanden.
Landets sunnimuslimer truer med flere angreb, og det skaber frygt og bekymring blandt shiamuslimerne i Dera Ismail Khan.
- I aftes bad min mor og jeg min far og min bror om at blive hjemme fra optoget. Vi er bekymrede, fortæller 28-årige Sadia Fatema.
Efter lørdagens angreb lukkede myndighederne efterfølgende mobilnettet i flere byer i et forsøg på at forhindre sekterisk vold under den shiamuslimske sørgemåned Muharram.
Shiamuslimerne sørger over profeten Muhammeds barnebarn, Hussein, som blev dræbt i slaget ved Kerbala i 680.
Antallet af angreb rettet mod den shiamuslimske minoritet i Pakistan er vokset i de seneste måneder, og landets sikkerhedsstyrker er derfor i forhøjet alarmberedskab.
Flere end 300 shiamuslimer er blevet dræbt i Pakistan i år som følge af sekterisk vold, oplyser menneskerettighedsgrupper.
Shiamuslimerne udgør op mod 20 procent af befolkningen i Pakistan, der tæller 180 millioner mennesker.
