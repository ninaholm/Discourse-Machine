Overenskomstaftale kørt i hus på transportområdet
Dansk Industri og 3F's Transportgruppe er blevet enige om forlængelse af overenskomst. Uddannelse i fokus.


 Dansk Industri og 3F's Transportgruppe er onsdag morgen blevet enige om en treårig overenskomstaftale for lagerarbejdere, chauffører og havnearbejdere, oplyser Dansk Industri i en pressemeddelelse.
Forliget er det første af flere overenskomster på transportområdet og omfatter omkring 30.000 medarbejdere.
Administrerende direktør i Dansk Industri Karsten Dybvad hæfter sig ved, at mulighederne for uddannelse bliver styrket i aftalen.
- Vi har indgået en overenskomst med et stærkt fokus på at videreuddanne medarbejderne.
- Når det er så dyrt at drive virksomhed i Danmark, er det helt afgørende, at vi hele tiden bliver dygtigere. Eksempelvis ved at skabe muligheder for, at ufaglærte medarbejdere kan uddanne sig videre til faglærte, siger Karsten Dybvad i en skriftlig kommentar.
Desuden kan medarbejdere eksempelvis få støtte fra Handels-, Transport- og Servicesektorens Kompetenceudviklingsfond til screening forud for ordblindeundervisning og forberedende voksenundervisning.
Forhandlingerne har været lange og seje, og i fredags måtte parterne efter 26 timers uafbrudte forhandlinger holde en pause, inden den resterende del af forhandlingerne kom i mål.
Formand for 3F's Transportgruppe, Jan Villadsen, understreger også vigtigheden af uddannelse i aftalen.
- Flere vil blive faglærte eller få en erhvervsrettet uddannelse. Samtidig får vi sat yderligere bremser for løndumping, fordi vi kan få langt bedre styr på udenlandske vikarbureauer, der hyres af danske transportvirksomheder, siger Jan Villadsen.
Et andet hovedelement i aftalen er lønstigninger, hvor normallønnen hæves 1. marts 2014 med 2,10 kroner i timen, 1. marts 2015 med 2,25 kroner og 1. marts 2016 med 2,40 kroner.
Den nye aftale løber frem til 1. marts 2017.
