Forskere forudser epileptiske anfald
Forskere er på sporet af en ny metode, der kan forudsige et epileptisk anfald, og måske endda forhindre det.


 Forskere kan nu ved hjælp af udsving i hjertets rytme forudsige epileptiske anfald. Det kan betyde, at anfaldene bliver forhindret.
 De første testforsøg på mennesker er gennemført af Aarhus School of Engineering, Århus Sygehus Neurologiske afdeling og Epilepsihospitalet i Dianalund, og resultaterne er lovende.
- Det er et vigtigt skridt i epilepsiforskningen, at vi har fundet et ny fysiologisk parameter, der kan forudsige et anfald. Vi kan se, at der sker en udjævning i hjertets rytme, som ikke følger åndedrættet, siger Jesper Jeppesen, som er leder af projektet.
Den nye metode gør det langt mere realistisk at udvikle en trådløs epilepsialarm, som kan monteres risikofrit på mennesker. Metoden kommer til at gavne en tredjedel af epileptikere, der er hårdest ramt af ukontrollerbare og uforudsigelige anfald.
- Anfaldenes uforudsigelighed er meget invaliderende for den enkelte patient. Det kan være direkte årsag til alvorlige fysiske skader og har store menneskelige omkostninger. Mange lever i konstant angst for det næste anfald, siger Per Sidenius, overlæge dr. med. ved Neurologisk afdeling, Århus Sygehus. 
Når epileptikeren kan forudsige et anfald, kan han eller hun forebygge det og måske helt forhindre det med medicin. Forskerne vurderer, at der vil gå cirka fem-ti år, før de har en trådløs epilepsialarm klar.
 Først skal de teste metoden over længere tid på flere patienter med forskellige former for epilepsi. I dag lider 55.000 danskere af epilepsi.

