Red Barnet: Svært at skaffe vand og mad til tyfon-ofre
Tyfon skabte fem meter høje bølger over den filippinske ø Leyte, som Red Barnet forsøger at komme til hjælp.


 Red Barnet har etableret to nødhjælpsbaser i byerne Tacloban og Ormac, som begge ligger på den katastroferamte filippinske ø Leyte.
- Vores hold på stedet oplever særdeles vanskelige forhold. Vejene er ufremkommelige, der er meget få fungerende køretøjer, og lufthavnene er lukkede. Vores stab har meget svært ved at skaffe rent vand og mad, siger Ned Olney, som er Red Barnets vicelandedirektør i Filippinerne.
Fra de to nødhjælpsbaser vil Red Barnet organisere og distribuere nødhjælp til de mange ofre for naturkatastrofen.
- Vores stab har set plyndringer i Tacloban. Folk er simpelthen desperate for at overleve, siger Ned Olney og tilføjer:
- Vi arbejder hårdt for at sikre, at den mest basale nødhjælp kommer ud nu på en ordentlig og sikker måde. Vi samarbejder med de lokale myndigheder.
Supertyfonen Haiyan skabte fem meter høje bølger, som skyllede ind over den filippinske ø Leyte som en tsunami. Vandmasserne ødelagde næsten alt på deres vej ved kysterne på de centrale øer i øriget.
Omkring 10.000 mennesker menes at være omkommet alene i provinsen Leyte. Myndighederne er ude af stand til at gennemføre en effektiv hjælpeindsats uden omfattende hjælp fra det internationale samfund.
