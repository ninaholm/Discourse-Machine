FAKTA: Her skal de 70 millioner kroner øge dansk eksport
Ny aftale til 70 millioner kroner skal øge eksporten til 10 lande, som er kendt som de nye vækstmarkeder.


 * Regeringen har sammen med Venstre, Liberal Alliance og De Konservative afsat 70 millioner kroner til indsatser, der skal øge dansk eksport til vækstmarkederne i Brasilien, Rusland, Indien, Kina, Indonesien, Mexico, Sydafrika, Sydkorea, Tyrkiet og Vietnam.
* 24 millioner kroner afsættes til eksportfremstød for at få danske virksomheder ud på udenlandske markeder og udenlandske virksomheder til Danmark.
Handelsminister Pia Olsen Dyhr (SF) forklarer, at vi i Danmark kan hente vand op af jorden med et lavt spild, mens man i Hanoi i Vietnam spilder omkring 50 procent på samme proces.
Et eksportfremstød kunne være at invitere en stribe danske vandvirksomheder til Hanoi for at give tilbud på en ny vandløsning.
* 22 millioner kroner skal øge små og mellemstore virksomheders eksport ved for eksempel at hjælpe virksomheder, der ønsker at komme til Kina, med at finde lokale samarbejdspartnere, finde ud af patentregler og undersøge efterspørgslen på markedet.
* Seks millioner kroner skal bruges til at ansætte folk i de 10 vækstmarkeder, der kan rådgive og hjælpe virksomheder med finansiering og eksport.
* 18 millioner kroner går til, at Invest in Denmarks skal tiltrække udenlandske virksomheder, så de lægger afdelinger i Danmark og på den måde sikrer en forbindelse tilbage til hjemlandet.
* Samtidig er der aftalt et initiativ i Tyskland, der er Danmarks største eksportmarked, om især at bistå små og mellemstore virksomheder Sydtyskland.
Med aftalen forventes en forøgelse af eksportfremmeindsatsen i Tyskland på omkring fire millioner kroner i 2014-2015 i forhold til 2012-2013.
