Radikale: Staten ud af jobcentrene
Kommunerne skal frit kunne vælge a-kasserne ud af jobindsatsen i et nyt forslag om et mere smidigt system.


 Staten skal fremover blande sig udenom, hvordan man sætter folk i arbejde. Det ansvar skal helt og holdent ligge hos kommunerne, mener Radikale Venstre.
Forslaget betyder, at a-kasserne fremover ikke nødvendigvis er med til at finde job til ledige.
- Vi vil gerne have ét sted, hvor ansvaret er placeret, og det er hos kommunen, siger formand for Radikale Venstre Margrethe Vestager og tilføjer:
- Det giver en økonomisk tilskyndelse, for hvis ikke det lykkes at sætte folk i arbejde, så kommer kommunen til at betale en større del af forsørgelsen selv.
I 2009 overtog kommunerne det formelle ansvar for beskæftigelsesindsatsen. Men det første halve år, en person er arbejdsløs, er a-kasserne og kommunerne fælles om indsatsen.
Radikale foreslår, at det skal være kommunernes eget frie valg, om de vil have a-kasserne med til at løse opgaven. Dog vurderer partiet, at mange kommuner vil fortsætte samarbejdet med a-kasserne.
De mange regler og proceskrav, der gælder for arbejdsløse i det første halve år af ledigheden, vil partiet sløjfe.
Jobkonsulenterne skal have frie tøjler til at udarbejde en plan med hver enkelt ledig. Dermed afliver De Radikale altså jobcentrenes forløb, som i dag er ens for alle.
- Der er forskel på, om det er en ledig maler eller en arkæolog, der kommer ind ad døren. Derfor nytter det ikke, at hver ledig gennemgår det samme forløb, siger Margrethe Vestager.
Hvis det forslag skal lykkes, er det nødvendigt at efteruddanne jobkonsulenterne. Det sætter partiet derfor 100 millioner kroner af til. Pengene kommer fra Radikale Venstres 2020 plan.
Desuden skal alle ledige, der er forsikret i en a-kasse, have en uddannelsescheck på 28.500 kroner til en efteruddannelse. Hvis den ledige ønsker en efteruddannelse, der koster mere end det beløb, skal han eller hun selv betale differencen.
Jobcenterreformen vil nedbringe antallet af ledige med 10.000, vurderer De Radikale.
