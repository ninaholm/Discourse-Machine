Möger: Ny leasingskat rager ikke EU
Regeringen får ingen problemer med EU-Kommissionen ved at hæve afgift på leasingbiler mener skatteministeren


 EU-Kommissionen skal ikke orienteres om regeringens lovforslaget, som hæver registreringsafgiften for demonstrations- og leasingbiler og skaffer én milliard kroner til bedre kollektiv trafik, fordi regeringen skrottede betalingsringen om København.
Det fastslår SF's skatteminister Thor Möger Pedersen om lovforslaget, som støttes af Dansk Folkeparti og Enhedslisten.
- Vi sørger for, at der ikke en skævvridning mellem leasingbiler og almindelige biler. Der er ingen konflikt med EU-retten. Man kan stadig betale sin registreringsafgift løbende, når man leaser en bil, men der vil ikke længere være en kunstigt lavere afgift, siger han.
Både Dansk Folkeparti og Enhedslisten har som forligspartier lovet at omlægge bilafgifterne, så staten ikke får større indtægter, fastslår Thor Möger Pedersen.
- Vores intention med omlægningen er at få alle Folketingets partier til at bakke op bag en provenu-neutral omlægning af bilafgifterne, siger han.
Liberal Alliance vil skrotte registreringsafgiften, som årligt skæpper med 13,4 milliarder kroner i statskassen. Samlet tjener staten årligt 25 milliarder kroner i skat og afgifter på motorkøretøjer. Indtægten kan ikke undværes, siger skatteministeren.
- Vi har ikke råd til at miste det indtægtsgrundlag. Det ville betyde, at vi som fællesskab måtte skære ned på kernevelfærdsopgaver. Så jeg er simpelt hen ikke enig med Liberal Alliances synspunkt, siger Thor Möger Pedersen.
