Tidligere EU-kommissær Dalli taber retssag mod chefen
Maltas John Dalli blev ikke fyret som EU-kommissær. Han sagde selv op, lyder dommen fra EU-Domstolen.


 Selv om chefen truer med en fyring og kalder det mere ærefuldt, hvis man selv træder tilbage, inden fyresedlen kommer, så er der ikke tale om en formel fyring.
Slet ikke når man selv siger til både chefen og til offentligheden, at man siger op.
Det er konklusionen fra EU-Domstolen, der i en dom tirsdag afviser tidligere EU-kommissær John Dallis forsøg på at få oprejsning og erstatning, efter at han 16. oktober 2012 måtte forlade sit kommissærjob i Bruxelles.
Dalli har insisteret på, at han blev fyret fra jobbet som sundheds- og forbrugerkommissær. Den daværende kommissionsformand, José Manuel Barroso, og hans stab har sagt, at der var tale om en frivillig fratrædelse.
Den blev udløst af en rapport fra EU's antisvindelkontor, Olaf, der kritiserede Dallis kontakter til tobakslobbyen.
- Domstolen finder på baggrund af vidneudsagn og bevismaterialet, at det i overensstemmelse med de juridiske krav er godtgjort, at hr. Dalli sagde op mundtligt under mødet med formand Barroso 16. oktober om eftermiddagen, hedder det blandt andet i dommen.
Ifølge domstolen er konklusionen om, at Dalli selv trådte tilbage, støttet af en lang række af hans egne udtalelser både under mødet med Barroso, til hans egen premierminister og til pressen.
Det gælder blandt andet det faktum, at Dalli i et interview med maltesisk radio 16. oktober sagde, at han "ikke bliver, hvor jeg ikke er ønsket", da journalisten antydede, at Barroso havde tvunget ham til at træde tilbage.
Af et skriftligt referat af selve mødet med Barroso, hvor Dalli trådte tilbage, fremgår, at malteseren "kategorisk benægter anklagerne imod sig, men sagde, at han afleverede sin opsigelse fra EU-Kommissionen med øjeblikkelig virkning for at være i stand til at forsvare sit rygte".
Dalli forlod jobbet i Bruxelles, netop som han var ved at færdiggøre sit udspil til et nyt tobaksdirektiv.
Han afviser anklager om, at han var bekendt med, at nogen i hans navn og med krav om penge havde tilbudt den svenske snusproducent Swedish Match at åbne for salg af snus i hele EU.
