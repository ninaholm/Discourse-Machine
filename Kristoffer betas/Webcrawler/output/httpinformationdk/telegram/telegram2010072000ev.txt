2000 evakueret fra brande i Californien
I Californien har omkring 2000 indbyggere fået besked på at lade sig evakuere fra årets hidtil værste skovbrande. Flammerne har foreløbig fortæret 40 huse.


 Hundreder af brandmænd er sat ind for at forsøge at få bugt med de skovbrande, der raser i den sydlige del af Californien.
Omkring 40 huse er brændt ned, og 2000 indbyggere har fået ordre på at lade sig evakuere fra de ramte områder.
Det er de hidtil værste brande, Californien har oplevet i år, siger myndighederne.
Den største af brandene har ædt sig vej gennem et område på næsten 2000 hektar cirka 180 kilometer nord for Los Angeles.
Guvernør Arnold Schwarzenegger har erklæret undtagelsestilstand i det pågældende distrikt, Kern County.
Branden brød ud tirsdag morgen lokal tid, og et døgn senere var 250 brandfolk i fuld gang med at forsøge at få den under kontrol. Slukningsarbejdet besværliggøres af vind i området, som får ilden til at brede sig.
