Demonstranter raser i Haiti
Hundredvis af demonstranter på gaden i Haiti for at protestere imod valg. Partihovedkvarter meldes i brand.


 Gader blokeret af brændende barrikader, hundredvis af rasende demonstranter bevæbnet med køller.
Port-au-Prince, hovedstaden i Haiti, syder af vrede efter første runde af præsidentvalget den 28. november. Det foreløbige resultat er netop offentliggjort, og demonstranterne mener, at der er fusket med det.
Det kan ifølge demonstranterne ikke passe, at den populære musiker og præsidentkandidat Michel Martelly er ude allerede efter første runde.
 Det er det, der har fået dem på gaden, og de har ifølge vidner stukket ild på Haitis regerende parti, Inites hovedkvarter.
Samtidig råber de slagord mod den afgående præsident, Rene Preval, hvis foretrukne kandidat, Jude Celestin, er gået videre til valgets anden runde.
Her skal han ifølge resultatet møde den tidligere førstedame Mirlande Manigat.
Anden valgrunde ventes i midten af januar.
