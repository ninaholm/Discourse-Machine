Finanstilsyn: Vi har skærpet banktilsynet
Finanstilsynet har fra 2009 gjort tilsynet med finansvirksomheder mere aktivt, siger direktør Ulrik Nødgaard.


  Finanstilsynet følger bank og finansvirksomheder langt mere aktivt end før finanskrisen.

 Det siger Finanstilsynets direktør Ulrik Nødgaard til Rangvid-udvalgets kritik af, at Finanstilsynet kerede sig for meget om at tjekke formelle regler for finansvirksomheder indtil finanskrisen.
 - Det har været det helt centrale formål med vores strategiske initiativer at ændre tilgangen til det finansielle tilsyn, således at vi i dag er mindre "mekaniske" og i højere grad fokuserer på holdbarheden af bankernes forretningsmodeller, siger Ulrik Nødgaard i en skriftlig kommentar.

 Han ser positivt på udvalgets rapport og anbefalinger til Finanstilsynets arbejde.
- Jeg ser udvalgets rapport som en støtte til de initiativer, vi har taget med udgangspunkt i Folketingets lovændringer gennem de senere år. Det glæder mig naturligvis, siger Ulrik Nødgaard.
Finanstilsynet handler nu på udvalgets anbefalinger, påpeger han.
- Jeg opfatter udvalgets konkrete anbefalinger som et konstruktivt indspil til, hvordan tilsynet med de finansielle virksomheder kan bringes videre, siger Ulrik Nødgaard.
- Derfor går vi nu i gang med at analysere nærmere, hvordan vi i videst muligt omfang kan omsætte anbefalingerne til ny tilsynspraksis.
- Det gælder blandt andet forslagene om justering af tilsynsdiamanten for pengeinstitutter og forslaget om en særlig tilsynsdiamant for realkreditinstitutter, siger Ulrik Nødgaard.
