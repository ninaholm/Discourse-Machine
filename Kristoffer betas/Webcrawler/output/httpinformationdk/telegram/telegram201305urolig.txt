Uroligheder rammer Sofia efter bulgarsk valg
Demonstranter støder sammen med politiet, efter at de første uofficielle valgresultater løber ind.


 Efter parlamentsvalget i Bulgarien er det søndag aften kommet til sammenstød mellem politi og demonstranter i Sofia.
I centrum af hovedstaden protesterede vrede borgere over de første uofficielle resultater, der gør det konservative tidligere regeringsparti, Gerb, til det største parti.
Der blev kastet med flasker mod politiet foran Kulturpaladset, og demonstranter forsøgte at trænge gennem politiets afspærringer.
Gerb har ifølge en valgstedsmåling sikret sig omkring 31 procent af stemmerne, mens Socialistpartiet kommer ind som nummer to med 25 til 27 procent af stemmerne.
Oppositionen har beskyldt Gerb for at forsøge at svindle med stemmerne.
Umiddelbart peger tallene i retning af, at Bojko Borisov fra Gerb vil forsøge at danne regering.
Hans regering måtte i februar træde tilbage efter omfattende protester i landet.
Men Socialistpartiets leder, Tsvetan Tsvetanov, vil ikke udelukke, at han vil stille sig i spidsen for en regering med støtte fra andre partier.
- Vores leder er kapabel til at foreslå, at der dannes en regering, og det kan være en mindretalsregering, konstaterer han.
