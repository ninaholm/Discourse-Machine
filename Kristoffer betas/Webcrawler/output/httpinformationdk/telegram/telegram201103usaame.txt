USA: Amerikansk fly er styrtet ned i Libyen
Et amerikansk kampfly er styrtet ned i Libyen, men ifølge USA har besætningen overlevet.


 Et amerikansk F-15E kampfly er styrtet ned i Libyen efter en tilsyneladende mekanisk fejl, siger en talsmand for USA's Afrika Kommando.
Libyske oprørere reddede flyets to piloter, der havde skudt sig ud med katapultsæder, og landede nær den oprørskontrollerede by Benghazi. De to piloter blev kun lettere kvæstet.
En pilot rapporteres i sikkerhed, mens en anden pilot er såret, men i bedring. Flyet styrtede ned sent mandag aften.
Tidligere meddelte den britiske avis Daily Telegraphs journalist i Libyen, at han havde fundet det nedstyrtede fly på en mark.
- Har lige fundet et nedstyrtet amerikansk kampfly på en mark. Jeg tror, at det var en mekanisk fejl, der fik flyet til at styrte, skriver Daily Telegraphs journalist Rob Crilly.
Vestlige kampfly har for tredje nat i træk gennemført luftangreb mod Libyens militærinstallationer for at beskytte civile libyer fra styrker, der er loyale over for Libyens leder, Muammar Gaddafi.
De seks danske F16-fly, der indgår i koalitionsstyrkerne mod Libyen, havde indtil tirsdag morgen gennemført seks flyvetogter, siden krigen startede i weekenden.
Det er sket, uden at der er "afleveret våben", siger Michael Langerberg fra Flyvertaktisk Kommando.
Imens er der beretninger om, at den libyske leder, Muammar Gaddafis, styrker forsøger at indtage byen Zintan i det vestlige Libyen.
Byen, der er kontrolleret af oprørere, kom tirsdag under angreb med tunge våben, rapporterer tv-stationen al-Jazeera.
Mandag aften var Zintan, der ligger nær den tunesiske grænse, ligeledes under angreb.
Gaddafis styrker udsatte byen for et voldsomt artilleribombardement og tvang indbyggere på flugt. Nogle søgte tilflugt i grotter og huler i den bjergrige region.

