Chefen gøres ansvarlig for vold mod ansatte i fritiden
Regeringen vil ændre arbejdsmiljøloven - arbejdsgiverne skal forebygge vold og trusler mod ansatte i fritiden.


 Regeringen vil ændre Arbejdsmiljøloven, så både offentlige og private arbejdsgivere bliver gjort ansvarlige overfor at forebygge vold og trusler mod deres ansatte i fritiden på grund af deres arbejde. Det skriver Berlingske.
Beskæftigelsesminister Mette Frederiksen (S) betegner det som et "principielt skifte" i forståelsen af arbejdsmiljø.
- Indtil nu har der været en skarp opdeling af, om ting sker, mens folk er på arbejde, hvor arbejdsmiljølovgivningen gælder, eller om det sker udenfor arbejdstid, hvor loven ikke gælder, selv om der er tale om chikane eller vold, der knytter sig direkte til arbejdsfunktionen.
- Det er et problem, for de bliver jo netop udsat for overgreb qua deres arbejde, og derfor må vi udvide beskyttelsen og forståelsen af disse overgreb, siger Mette Frederiksen til Berlingske.
Arbejdsgiverens forebyggende indsats kan eksempelvis bestå i, at ansatte ikke bærer efternavn på uniformen, eller at medarbejderne instrueres i, hvordan de skal håndtere det, hvis de bliver opsøgt i hjemmet.
Desuden bliver det også arbejdsgiverens ansvar at følge op, hvis først skaden er sket, også selv om det er i fritiden.
Dansk Sygeplejeråd og Politiforbundet hilser ifølge Berlingske det nye forslag velkommen, mens forhandlingsdirektør i Danske Regioner Signe Friberg Nielsen mener, at der er "åbenlyse vanskeligheder" ved regeringens forslag.
- Der må være en grænse for, hvad arbejdsgiveren kan levere, for man kan jo ikke instruere sine medarbejdere om, hvad de må og ikke må i deres fritid, siger Signe Friberg Nielsen til Berlingske.
Danske Regioner er arbejdsgiver for en række af de udsatte faggrupper, men i forvejen er de gode intentioner og viljen til at gøre noget ved problemet til stede, fastslår hun.
