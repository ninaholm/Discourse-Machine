Nepal appellerer til Danmark om ikke at fjerne bistand
Udfasningen af bistanden til lande som Nepal, Pakistan og Indonesien bliver mødt med stor undren.


 Det vil ramme Nepal uforholdsmæssigt hårdt, hvis Danmark som planlagt udfaser sin udviklingsbistand til landet som led i regeringens varslede omlægning af bistanden.
Det mener landets finansminister, Ram Saran Mahat, der i et interview med Politiken siger, at han er stærkt overrasket over den danske beslutning. Især fordi Bangladesh samtidig fortsætter som dansk prioritetsland.
- Det vil være et tilbageslag for Nepal, og jeg vil opfordre den danske regering til at genoverveje beslutningen.
- Nepal er anderledes. Vi er stadig et lavindkomstland, og derfor burde vi ikke blive berørt af den danske beslutning, siger Mahat med henvisning til beslutningen om at fortsætte støtten til Bangladesh og at Nepal beskæres efter samme principper som de mere velhavende lande Pakistan, Indonesien og Vietnam.
Danmark vil udfase årtiers udviklingssamarbejde med Nepal, der i foråret blev ramt af et jordskælv og aktuelt er lammet af en økonomisk blokade langs grænsen til Indien.
I finanslovsforslaget lægger regeringen op til at spare 2,3 milliarder kroner på udviklingsbistanden, som samtidig skal fokuseres i Afrika.
Nepal ventes i år at modtage 167 millioner kroner fra Danmark. Og efter 2019 er det helt slut som følge af, at Nepal sammen med Indonesien og Pakistan bliver helt udfaset som danske prioritetslande.
I Udviklingspolitisk Råd, der rådgiver udenrigsministeren, undrer rådsmedlem Tine Bork sig også over udfasningen af den danske støtte til Nepal.
- Forfatningen er netop faldet på plads, og landet har været udsat for et frygteligt jordskælv. Nepal er stadig et ekstremt fattigt land, og jeg har svært ved at se de rationelle forklaringer på, hvorfor man vil trække sig ud, siger Tine Bork til Politiken.
Udenrigsminister Kristian Jensen (V) oplyser, at han har orienteret sin nepalesiske kollega om den danske beslutning.
- De var ikke glade for det, siger Kristian Jensen til Politiken og nævner, at beslutningen er truffet ud fra en "samlet vurdering".
