Zentropa får hård kritik: Sættes under skærpet tilsyn
Filmselskabet Zentropa skal opfylde en lang række krav, før selskabet igen kan få udbetalt filmstøtte


 
	Filmselskabet Zentropa får hård kritik af Det Danske Filminstitut (DFI) i en sag om interne faktureringer og kan se frem til at blive sat under skærpet tilsyn.

	Revisionsselskabet Deloitte har på vegne af Det Danske Filminstitut gennemført en stikprøveundersøgelse af regnskaberne for fire Zentropa-film, herunder Oscar-vinderen "Hævnen", for at af- eller bekræfte påstande om uregelmæssigheder og overfakturering.

	På den baggrund er der konstateret "en række kritisable forhold vedrørende Zentropas økonomiadministration".

	- Det Danske Filminstitut finder det nødvendigt at fastsætte et skærpet tilsyn og en række vilkår for udbetaling af fremtidig støtte til Zentropa. Vilkårene skal sikre forsvarligt tilsyn og kontrol med støttemidler i fremtiden, lyder det i afgørelsen fra DFI.

	Det kritiseres også, at Zentropa ikke har givet Deloitte adgang til alt det ønskede materiale, hvilket ifølge DFI medfører "en væsentlig øget risiko for såvel tilsigtet som utilsigtet overfakturering".

	Det er dog filminstituttets vurdering, at der ikke er tilstrækkeligt grundlag for at kræve, at Zentropa skal tilbagebetale den filmstøtte, som er modtaget til de konkrete filmproduktioner.

	Det skærpede tilsyn indebærer, at en række krav skal være opfyldt, før der kan ske udbetaling af filmstøtte til Zentropa.

	Zentropa skal blandt andet fremsende og have godkendt en redegørelse for, hvordan virksomheden vil efterleve bogføringslovens krav om "god bogføringsskik" samt fremsende og have godkendt en revisionsplan.

	Endvidere skal Zentropa redegøre for forventede koncerninterne køb til hvert enkelt filmprojekt, og hvordan markedspriser dokumenteres for køb til den konkrete film.

	De skærpede krav er gældende for Zentropa, indtil det over for Det Danske Filminstitut er dokumenteret, at økonomiadministration og dokumentation fungerer tilfredsstillende, hedder det.

Zentropa: Vi er frikendt for snyd med støttemidler

