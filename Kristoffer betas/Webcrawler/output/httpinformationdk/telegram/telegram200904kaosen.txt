Fra kaos til enighed i Geneve



 De delegerede ved FN's racismekonference, Durban II, blev på konferencens anden dag enige om et slutdokument, der blev vedtaget i enstemmighed. Konferencen har været omstridt, fordi optakten var præget af stor uenighed mellem særligt Vesten og en række muslimske lande om formuleringerne i slutdokumentet.
 Men de arabiske lande har for fleres vedkommende bare spillet med musklerne. De har hele tiden vidst, at de ikke med held kunne kile passager, der angriber ytringsfriheden, ind i slutdokumentet, oplyser kilder tæt på forhandlingerne til Ritzau.
 I går udvandrede de 23 EU-delegerede, da Irans præsident, Mahmoud Ahmadinejad, holdt tale. Her beskyldte han Israel for at være racistisk. Men i dag er det altså lykkedes at blive enige om ordlyden i det dokument, der handler om bekæmpelse af racisme, fremmedhad og intolerance, selv om Libyen til det sidste forsøgte at få ændret teksten.
 Vedtagelsen af sluterklæringen betragtes som en stor succes, men konferencen er ikke slut. Debatten fortsætter i de kommende dage, hvor en samlet EU-erklæring vil blive fremlagt. Det sker, selvom Tyskland, Holland, Polen og Italien boykotter Durban II, for principperne for bekæmpelse af racisme og fremmedhad hersker der enighed om blandt alle medlemslande.
