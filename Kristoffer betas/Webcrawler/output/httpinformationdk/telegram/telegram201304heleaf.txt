Hele afgiften på sodavand fjernes i ny aftale
Det bliver billigere for danskerne at købe sodavand. Hele afgiften på sodavand fjernes med vækstplan.


 Hele afgiften på sodavand fjernes som led i den aftale, regeringen lige nu forhandler med Venstre, Dansk Folkeparti, Liberal Alliance og De Konservative i Finansministeriet, erfarer Ritzau fra en kilde med indsigt i forhandlingerne.
Også afgiften på øl sættes ned, men det bliver langt fra lige så markant, som på sodavand, og det kan dermed gøre det vanskeligt at stoppe grænsehandlen på øl, lyder vurderingen.
Det er især Dansk Folkeparti, der sammen med Venstre har fremført kravet om lavere afgifter på grænsevarer som øl og sodavand.
Ved at fjerne afgiften på sodavand håber de borgerlige partier at dæmpe danskernes lyst til at køre over grænsen og lægge pengene i tyske butikker i stedet for i danske.
Man havde også håbet at få sat afgiften på øl markant ned, men her har politikerne kæmpet med EU-regler, som gør det vanskeligt at lempe ølafgifterne, hvis ikke man på samme tid lemper afgifterne på vin.
Før søndagens forhandlinger sagde Dansk Folkepartis formand, Kristian Thulesen Dahl, til Ritzau, at han ville stå fast på at få ølafgifterne lempet, selv om EU-reglerne besværliggør ønsket.
- For at få bugt med grænsehandel skal både afgifter på øl og vand lempes.
- Men nu bliver vi jo så mødt med et synspunkt fra EU, der siger, at hvis man sætter afgifter ned på øl, som i høj grad er en dansk produceret vare, så skal man også sætte dem ned på vin, som er en udenlandsk vare, siger formanden.
- Problemet er, at hvis ikke man gør noget ved både øl og vand, vil det ikke have den effekt på grænsehandlen, vi ønsker. Så selv om vi må ende med at sætte vinafgiften ned, må man altså gøre det - i stedet for slet ikke at gøre noget på øllet, siger Kristian Thulesen Dahl.
