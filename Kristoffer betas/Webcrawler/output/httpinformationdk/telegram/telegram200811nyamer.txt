Ny amerikansk regering tager form



 Den nyvalgte amerikanske præsident, Barack Obama, har udset sig Arizonas guvernør, Janet Napolitano, som sin minister for national sikkerhed. Forretningskvinden og milliardæren Penny Pritzker skal ifølge Obamas planer være handelsminister.
 Det beretter tv-stationen CNN efter at have talt med flere højtstående kilder i Det Demokratiske Parti.
 Dermed begynder en ny regering så småt at tage form, efter det onsdag kom frem, at Bill Clintons tidligere vicejustitsminister Eric Holder skal være justitsminister og den tidligere demokratiske leder i Senatet Tom Daschle sundhedsminister.
 Det store spørgsmål er stadig, om Obamas modstander i primærvalgene, Hillary Clinton, takker ja til tilbuddet om at blive udenrigsminister.
