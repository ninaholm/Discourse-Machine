DF undrer sig over Venstres to tunger om smykkeloven
Ifølge DF fortæller Venstres politiske ordfører noget andet, end hvad der blev vedtaget i Folketinget.


 Smykkedelen af Venstre-regeringens omstridte asylstramninger har skabt overskrifter i både ind- og udland.
Tirsdag blev lovforslaget med asylstramningerne - deriblandt smykkeforslaget - vedtaget i Folketinget.
Men Dansk Folkepartis udlændinge- og integrationsordfører, Martin Henriksen, undrer sig fortsat over Venstres tolkning udadtil af smykkedelen.
I tirsdagens debat i folketingssalen sagde Venstres politiske ordfører, Jakob Ellemann-Jensen, gentagne gange, at regeringen ikke ønsker at tage folks smykker.
- De har per definition affektionsværdi, understregede han.
Til CNN har Ellemann-Jensen tidligere blandt andet sagt følgende:
- Vi har ikke tænkt os at tage smykker fra folk. Det er uhørt, det ville vi aldrig gøre.
Han har til samme medie brugt ordet "outrageous" - altså uhørt - i forhold til, at danske myndigheder har til hensigt at tage smykker fra folk.
Men danske myndigheder må gerne tage smykker fra folk, står der i lovteksten. Der er undtagelser, men der er mulighed for at beslaglægge kontante beløb for 10.000 eller mere per person samt fysiske genstande til en værdi af 10.000 kroner eller mere.
Undtaget er værdigenstande, som har affektionsværdi. Det kan for eksempel være vielsesringe. Derfor er der undren hos Martin Henriksen.
- Jeg hører Ellemann-Jensen sige noget andet. Jeg hører ham sige, at alle værdigenstande kan man ikke beslaglægge og derfor heller ikke komme i en situation, hvor man vil beslaglægge et smykke.
- Det er fair nok, at han mener det, men det er bare ikke det, der er vedtaget i Folketinget, siger han til Ritzau.
- Man kan være enig eller uenig i det, der er vedtaget, men man skal være med til at videreformidle budskabet, så det giver offentligheden det rigtige billede af det, vi gør.
- Man skal passe på med at blive en undskyldning for sig selv, fordi CNN eller andre medier fra udlandet ringer. Vi skal ranke ryggen og sige, at der er en grund til, at vi gør det her, siger DF'eren.
I en sms til Ritzau skriver Ellemann-Jensen, at han står ved sine ord.
Udlændinge- og integrationsminister Inger Støjberg (V) er bedre til at holde sig til den faktiske lovtekst, mener Martin Henriksen.
Støjberg svarer onsdag følgende på spørgsmålet om, hvorvidt danske myndigheder kommer til at tage smykker fra folk eller ej:
- Man tager ikke smykker med affektionsværdi for folk. Kun hvis et smykke er at betragte som en handelsvare, kan det komme på tale.
Det er de borgerlige partier samt Socialdemokraterne, som har stemt for asylstramningerne.
