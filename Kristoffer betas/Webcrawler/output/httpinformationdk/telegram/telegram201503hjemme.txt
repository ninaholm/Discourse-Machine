Hjemmeværnets bundstykker splitter Christiansborg
DF kalder Hjemmeværnet afvæbnet, mens forsvarsministeren ser ny beslutning om værnets våben som ’fornuftig’


 Hjemmeværnsvåben på private adresser skal i fremtiden opbevares uden bundstykkerne, der i stedet skal afleveres og opbevares på centrale depoter.
Beslutningen blev offentliggjort mandag og graver en dyb kløft mellem Folketingets røde og blå blok.
Forsvarsminister Nicolai Wammen (S) kalder det ’fornuftigt’ at indsamle bundstykkerne, som er afgørende for, at Hjemmeværnets automatrifler kan skyde.
»Det er et skridt, Hjemmeværnet har taget, mens man finder en permanent løsning. Jeg har fuld tillid til, at Hjemmeværnet gør det nødvendige,« siger ministeren til Berlingske.
Tiltaget kommer i kølvandet på attentaterne i København 14. og 15. februar, da det kom frem, at den formodede gerningsmand, Omar Abdel el-Hussein, brugte et stjålet våben fra Hjemmeværnet.
Og også SF’s forsvarsordfører, Holger K. Nielsen, roser Hjemmeværnet for beslutningen.
»Efter terrorangrebet, hvor det jo var et våben fra Hjemmeværnet, der blev brugt, synes jeg, det er meget fornuftigt, at Hjemmeværnet handler proaktivt, og selv begynder at afvæbne sig,« siger han til DR.
Flere borgerlige politikere kritiserer dog beslutningen. Blandt andet kalder Dansk Folkepartis forsvarsordfører, Marie Krarup, det ’en kraftig overreaktion’.
»Når man afleverer sit bundstykke, så er det det samme som at aflevere sit våben. Så det vil sige, at nu er Hjemmeværnet afvæbnet. Og det, synes jeg, er en forkert beslutning,« siger hun til DR.
Venstres forsvarsordfører, Troels Lund Poulsen, er vred over at høre om afvæbningen af Hjemmeværnet fra medier og ikke ministeren.
»Forsvarsministeren har stillet forsvarsforligskredsen en analyse i udsigt, og så er det forfærdeligt, at vi skal høre om det fra medierne først. Men jeg har ikke nogen holdning til sagen, før jeg har fået en orientering fra ministeren,« siger han til Berlingske.
Samtidig kalder han det dog ’vanvittigt’ at handle så drastisk.
4328 frivillige medlemmer af Hjemmeværnet har våben på privatadressen, men senest 30. marts skal bundstykkerne være fjernet.
