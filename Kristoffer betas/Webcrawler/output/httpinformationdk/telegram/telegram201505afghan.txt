Afghansk delegation skal drøfte fred med Taliban
Afghansk delegation, der består af 20 medlemmer, skal drøfte fred med Taliban, siger Afghanistans fredsråd.


 En afghansk delegation er på vej til Qatar for at føre "åbne drøftelser" med repræsentanter for Taliban i de kommende dage med henblik på at få afsluttet den lange krig i Afghanistan, siger en talsmand for landets fredsråd.
- Den afghanske delegation, der består af 20 medlemmer, skal deltage i drøftelser søndag og mandag, siger Attaullah Ludin, som er en del af ledelsen i Afghanistans fredsråd.
En repræsentant for Taliban i Qatar bekræfter, at der er aftalt møder i de kommende dage med den afghanske regerings repræsentanter. Han siger, at der også vil deltage repræsentanter for Pakistan.
Tidligere i år har militante ledere også varslet en genoptagelse af fredsforhandlinger i Qatar, men det er flere gange blevet afvist.
Højtstående pakistanske militærkilder og diplomatiske kilder sagde i februar, at ledelsen i Taliban havde signaleret over for Pakistan, at den islamistiske gruppe var klar til fredsforhandlinger.
Afghanistans præsident, Ashraf Ghani, har siden sin magtovertagelse sidste år forsøgt at vinde støtte fra Pakistan og Kina til at få Taliban til forhandlingsbordet.
Bestræbelserne har været ekstra presserende, efter at den internationale Isaf-koalition forlod Afghanistan ved årsskiftet.
