Statsrevisor: Landbrugsstøtte forvaltes ikke godt nok
Dele af EU's landbrugsstøtte under Fødevareministeriet forvaltes ikke tilfredsstillende, mener statsrevisorer.


 Fødevareministeriet forvalter fortsat ikke dele af EU's landbrugsstøtte tilfredsstillende. Der er i flere år givet supplerende oplysninger på landbrugsområdet. Dermed risikerer man, at EU kræver tilskud tilbagebetalt.
Det påpeger Folketingets statsrevisorer i deres beretning om, hvordan EU-midler i 2012 blev forvaltet i Danmark. Det gælder indtægter fra EU på 8,7 milliarder kroner og danske udgifter på 20,5 milliarder kroner.
Generelt giver regnskaberne dog et retvisende billede af danske EU-indtægter og -udgifter, påpeger statsrevisorerne.
- Forvaltningen af EU-midler i Danmark er generelt tilfredsstillende, og transaktionerne er som helhed lovlige, formelt rigtige og i overensstemmelse med EU-Kommissionens og Ministerrådets bestemmelser, lyder deres kommentar.
Statsrevisorerne finder det positivt, at både Erhvervs- og Vækstministeriet samt Fødevareministeriet arbejder på at styrke og tjekke EU-projekters virkning.
