Tusk til økonomiske migranter: Hold jer væk fra Europa
EU-præsidenten slår fast, at det ikke vil løse noget at smide Grækenland ud af Schengen-samarbejdet.


 Hold jer væk fra Europa!
Så klar er beskeden fra EU-præsident Donald Tusk til verdens økonomiske migranter, efter han torsdag formiddag har holdt møde i Athen med den græske premierminister, Alexis Tsipras, om flygtningekrisen.
- Jeg ønsker at appellere til alle jer potentielle ulovlige økonomiske migranter, uanset hvor I er fra: Lad være med at komme til Europa. Tro ikke på smuglerne. Lad være med at risikere jeres liv og jeres penge. Det vil alt sammen være for ingenting, siger Tusk på et pressemøde.
- Grækenland eller andre europæiske lande vil ikke længere være et transitland. Schengen-reglerne træder i kraft igen, tilføjer han.
Samtidig understreger Tusk, at det ikke løser noget at ekskludere Grækenland fra Schengen-samarbejdet:
- Grækenland er en del af Schengen og en del af Den Europæiske Union og vil fortsat være det.
Schengen-samarbejdet er på kanten af kollaps, efter at over en million flygtninge og migranter kom til Europa sidste år, mens der allerede er kommet mindst 110.000 flere i år.
Mødet med den græske premierminister sker forud for mandagens topmøde i Bruxelles. Her mødes Tyrkiet og EU for at gøre foreløbig status over deres fælles handlingsplan om at bremse menneskestrømmen ud af Tyrkiet til gengæld for milliardstøtte fra EU.
Torsdag eftermiddag drager formanden for Det Europæiske Råd videre til Tyrkiet, hvor han klokken 15 mødes med premierminister Ahmet Davutoglu.
Her vil Tusk opfordre Tyrkiet til at tilbyde mere "intensiveret" hjælp til at reducere strømmen af flygtninge og migranter til Europa via Grækenland.
Fredag vil Donald Tusk mødes med præsident Recep Tayyip Erdogan i Istanbul.
EU-præsidenten har på sin rejse også aflagt Slovenien, Kroatien og Makedonien et besøg.
