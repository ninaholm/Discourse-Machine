Sundhedstjek hos lægen er spild af penge
To undersøgelser skyder S og SF's planer om systematisk lægebesøg til jorden. Det kan ligefrem være skadeligt.


 Det er spild af både tid og penge at lade danskerne gå til jævnlige sundhedstjek hos lægen.
Det konkluderer to omfattende undersøgelser fra Glostrup Hospital og Det Nordiske Cochrane Center, skriver information.
Forebyggende tiltag spiller ellers en central rolle i sundhedsmyndigheders forsøg på at mindske danskernes risiko for at blive kronisk syge og dø før tid.
SF og Socialdemokraterne gik således til valg på at indføre systematiske sundhedstjek, hvor lægen kunne rådgive alle danskere, der var fyldt 40, 50 og 60 år, til at spise mindre fedt, ryge færre cigaretter og dyrke mere motion.
Men et sådant tiltag vil ikke have nogen effekt, siger Torben Jørgensen, der er afdelingschef ved forskningscenter for Forebyggelse og Sundhed ved Glostrup Hospital og har stået i spidsen for studiet Inter99.
- Systematiske sundhedstjek virker ikke. Det er naivt at tro, at man kan tage mennesker ud af deres miljø og få dem til at ændre livsstil, siger han.
I undersøgelsen fik 13.000 danskere tilbudt sundhedstjek, der gik ud på at måle alt fra syn over lungefunktion til kolesteroltal. Lægerne brugte målingerne til at vurdere, hvor stor risiko deltagerne havde for at blive ramt af for eksempel kræft.
Forskerne lagde en plan for, hvad deltagerne skulle gøre for at forbedre deres sundhed, og tilbød støtte i form af rygestopkurser og undervisning i kost og motion. Men det førte ikke til bedre sundhed.
Det Nordiske Cochrane Center når samme konklusion efter at have gransket 14 studier af helbredstjek, der samlet set involverer 180.000 personer.
- Systematiske tilbud om sundhedstjek er ikke gavnlige. Til gengæld fandt vi tegn på, at de fik lægerne til at stille flere diagnoser og ordinere mere medicin.
- Da de ikke førte til en bedre sundhed, er der tale om overdiagnostik, som er skadelig, siger Lasse Krogsbøll fra Det Nordiske Cochrane Center.
Resultaterne får nu sundhedsminister Astrid Krag (SF) til at skrinlægge forslaget.
 - Jeg er opmærksom på, at videnskabelige undersøgelser nu viser, at systematiske sundhedstjek har en begrænset sundhedseffekt. Og derfor har jeg besluttet at lægge forslaget om systematiske sundhedstjek på is, skriver hun i en mail til Information.
