R: Skole-korps skal sikre klogere elever
Et korps skal hjælpe skoler med bedre undervisning, siger Radikale. SF vil sikre fokus på praktisk-musiske fag


 Landets dygtigste lærere og skoleledere skal hjælpe skolerne med at give eleverne bedre undervisning i dansk og matematik. Det siger den radikale undervisningsordfører, Lotte Rod, om regeringens udspil til en folkeskolereform.
- Vi vil gerne have et korps af de dygtigste lærere og ledere, som kan komme ud og spare med skolelederen og komme med ind i undervisningen og ruste lærerne til at gøre endnu mere af det, der fungerer godt, siger hun.
- På den måde bliver eleverne også dygtigere, siger Lotte Rod.
Børne- og undervisningsminister Christine Antorini (S) fremlægger torsdag i Jyllands-Posten sit udspil til en folkeskolereform. Her er det skal mål, at danske børn bliver bedre til dansk og matematik.
Men trods det øgede fokus på de to fag, så siger den radikale Lotte Rod, at det ikke nødvendigvis betyder, at lærerne skal undervise mere - ligesom hun forsikrer, at det ikke kommer til at gå ud over naturfag eller de praktisk-musiske fag.
SF vil have, at netop de praktisk-musiske fag også bliver en central del af en folkeskolereform - og partiet er dermed enig med lærerne, fastslår uddannelsesordfører Annette Vilhelmsen (SF).
- Dansk og matematik er vigtige, men det er de praktisk-musiske fag også. Folkeskolen er en kulturbærende institution, der også skal uddanne til demokrati. Det får man blandt andet gennem dansk og matematik - men også i de praktisk-musiske fag, siger hun.
Partiet har ikke lagt sig fast på, om lærerne skal undervise mere. Men Annette Vilhelmsen fastslår, at mere fokus på dansk og matematik ikke betyder, at eleverne skal have flere grammatikøvelser og mere færdighedsregning.
- Vi skal ikke tilbage til den sorte skole, og det forstår jeg heller ikke er målet med udspillet. Dansk og matematik skal kunne bruges til at tilegne sig viden og forståelse for samfundet og ikke reduceres til redskabsfag, siger hun.
