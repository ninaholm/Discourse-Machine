Berlusconi siger undskyld til Bruni



 Frankrigs førstedame, Carla Bruni, fik lørdag en uforbeholden undskyldning af Italiens premierminister, Silvio Berlusconi - dagen efter, at den tidligere topmodel havde fået læst og påskrevet i en af mediemogulens aviser for sin opførsel under det nylige G8-topmøde.
 Dagbladet Il Giornale, der ejes af Berlusconis bror, anklagede Bruni for snobberi, fordi hun modsat blandt andre Michelle Obama undlod at deltage i en fælles rundtur for G8-ledernes hustruer i den jordskælvsramte topmødeby L'Aquila. I stedet ville hun tage på en privat tur i jordskælvsområdet, hvilket faldt flere italienske medier for brystet, der også hæftede sig ved, at italienskfødte Bruni blev væk fra førstedamernes audiens hos paven onsdag i Vatikanet.
 - Jeg blev meget oprevet og ked af det, da jeg fik besked om artiklerne i de italienske aviser, inklusive Il Giornale, som indeholdt krænkende bemærkninger om Madame Carla Bruni, den franske præsidents hustru, udtaler Berlusconi og kalder kritikken helt ude i hampen.

