Tyrkiets ambassadør stod igen skoleret i Hedegaardsag
Lars Hedegaards formodede attentatmand blev mandag diskuteret af Tyrkiet og Danmark, siger udenrigsministeren.


 Danmark fortsætter ufortrødent med at forsøge at få svar på, hvad der er sket med den mand, som formodes at stå bag attentatet på den islamkritiske forfatter Lars Hedegaard, men siden er forsvundet fra det tyrkiske fængsel, han sad tilbageholdt i.
Derfor var Tyrkiets ambassadør endnu en gang indkaldt til møde i Udenrigsministeriet mandag, oplyser udenrigsminister Martin Lidegaard (R) til Berlingske.
- Regeringen tager denne sag meget alvorligt og fortsætter presset på Tyrkiet for at få afklaret de grundlæggende fakta i sagen og for at få fat på den formodede gerningsmand igen, siger ministeren i en skriftlig udtalelse til avisen og fortsætter:
- Det gør vi dels med nye henvendelser i både Ankara og København, blandt andet indkaldelse af den tyrkiske ambassadør i denne uge, dels i EU, hvor jeg blandt andet har taget sagen op med den Høje Repræsentant Federica Mogherini.
Martin Lidegaard har tidligere understreget, at Danmark ville tage sagen op i EU.
Alle danske forsøg på at lokke et svar ud af Tyrkiet i forbindelse med den pludselige løsladelse af den mistænkte mand bag attentatforsøget på islamkritiker Lars Hedegaard er foreløbig endt som slag i en dyne.
Det fremgik af en redegørelse for sagen fra justitsminister Mette Frederiksen (S) til Folketinget for godt en uge siden.
I slutningen af oktober oplyste Tyrkiet, at den mistænkte BH ikke - som lovet - kunne udleveres til Danmark, fordi han var blevet løsladt fra sin fængselscelle.
Siden da har man fra dansk side forsøgt at få tyrkerne til at svare på, hvem den formodede attentatmand er udleveret til - og ikke mindst hvorfor.
