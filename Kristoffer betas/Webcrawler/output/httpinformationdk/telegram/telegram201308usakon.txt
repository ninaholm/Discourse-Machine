USA: Konklusion om syrisk gasangreb er ikke klar
Vi kan ikke med sikkerhed sige, at der har været et angreb med kemiske våben, siger USA's udenrigsministerium.


 
	USA kan på nuværende tidspunkt ikke konkludere, at der er brugt kemiske våben under et angreb i Syrien.

	- På dette tidspunkt er vi ude af stand til med sikkerhed at kunne fastslå brugen af kemiske våben, siger en talskvinde for udenrigsministeriet i Washington.

	Præsident Barack Obama har givet de amerikanske efterretningstjenester besked på at indsamle informationer, så man kan bekræfte eller afvise påstanden om, at der er brugt giftgas under et angreb øst for Damaskus onsdag.

	Men udenrigsministeriets talskvinde lader forstå, at "hvis disse rapporter er sande, så vil det være en oprørende og skamløs optrapning med kemiske våben fra regimets side".

	Obama har tidligere sagt, at en "rød linje" bliver overtrådt, hvis der bruges kemiske våben i Syrien. Det kan resultere i militær indgriben fra USA's side.

	De syriske oprørere siger, at det var præsident Bashar al-Assads luftvåben, der angreb med kemiske våben og dræbte helt op mod 1300 mennesker.

	FN's generalsekretær, Ban Ki-moon, har bedt om adgang for FN's inspektører til det byområde, hvor angrebet fandt sted.

	- Generalsekretæren mener, at begivenheden, der blev rapporteret i går, er nødt til at blive undersøgt uden forsinkelse, lyder det fra Bans kontor.

	Der er sendt en anmodning til den syriske regering, og FN's generalsekretær afventer et hurtigt svar.

	Men regeringen i Damaskus har foreløbig ikke reageret.

	Der er allerede et hold FN-inspektører i Damaskus. Det ankom søndag for at undersøge tidligere oplysninger om kemiske angreb i landet.

