Russisk ambassade håner Amnesty
Den russiske ambassade i USA var ikke i humør til kritik, da Amnesty International kom på besøg.


 Det gik helt galt, da repræsentanter for Amnesty International ville aflevere 70.000 underskrifter på den russiske ambassade i Washington til støtte for de fængslede punkmusikere fra gruppen Pussy Riot.
- Repræsentanten for præsident Putin og hans regering ikke bare afviste vores anmodning om at overbringe vores bekymringer til Moskva, han hældte simpelthen underskrifterne ud på fortovet, fortæller Michelle Ringuette fra Amnesty International.
- Hvis denne og andre handlinger fra de russiske myndigheder er et udtryk for Putins visioner for landet, så er det et fuldstændigt sammenbrud af et frit og retfærdigt samfund, tilføjer hun.
Episoden skete efter et planlagt møde mellem menneskeretsorganisationens amerikanske afdeling og den russiske ambassade, hvor Amnesty ville vise sin støtte til kvinderne og opfordre til øjeblikkelig og ubetinget løsladelse af dem.
 Statsanklageren har krævet tre års fængsel for en protestaktion, hvor de tre kvinder afbrød en gudstjeneste i Moskvas katedral og bad en bøn til Jomfru Maria om at frelse Rusland fra Vladimir Putin, der dengang var i valgkamp op til præsidentvalget.
 Pussy Riot har ikke lagt skjul på, at gruppen fører politisk kampagne mod Putin, og de tre piger har i øvrigt undskyldt, hvis nogen følte sig religiøst krænket af deres optræden i katedralen.
Retssagen mod de tre unge kvinder har vakt stor opmærksomhed internationalt.
Menneskerettighedsgrupper ser den som endnu et eksempel på, at Putin er ved at indskrænke frihedsrettighederne i Rusland.
Sagen har også skabt debat i Rusland, hvor liberale Putin-kritikere kræver de tre punkmusikere løsladt. Den indflydelsesrige ortodokse kirke raser derimod over pigernes protestaktion.
Pussy Riot gennemførte deres protestaktion i februar, omkring to uger inden, at Putin vandt præsidentvalget og dermed kunne tages i ed til sin tredje embedsperiode.
