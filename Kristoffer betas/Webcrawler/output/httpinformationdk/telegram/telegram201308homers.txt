Homer Simpson bliver til Lego-figur
Den legendariske gule familie, The Simpsons, er på vej som Lego-figurer - dog kun som forsøg til at starte med


 En af de mest folkekære, ærkeamerikanske familier er nu på vej som Lego-figurer. Det drejer sig om den gule tegneseriefamilie, The Simpsons.
Det skriver Børsen mandag.
Der har i længere tid floreret rygter om en forestående romance mellem 20th Century Fox Television, produktionsselskabet bag den succesfulde serie, og Lego, men først nu bliver samarbejdet bekræftet.
- Vi får både Homer, Bart, Marge og de andre at se til næste år, siger Mads Nipper, der er marketingdirektør med ansvar for produktudvikling, markedsføring og salg hos Lego, til Børsen.
Lanceringen af figurerne bliver en "lille produktnyhed" i begyndelsen, men hvis modtagelsen er stærk nok, kan der hurtigt skrues op for produktionen.
- Det bliver en lille lancering, men den bliver forhåbentlig sjov og spændende for dem, der synes godt om Simpsons-universet, siger Mads Nipper til Børsen.
Ifølge avisen havde voksne Lego-entusiaster på internetfora ellers mistet en smule af håbet på en Simpsons-serie, da den netop overståede tegneseriemesse Comic-Con i Californien ikke bød på produktpræsentationer.
Hos Top Toy, der bådehar BR Legetøj og Toys'r'us i Danmark, er der ingen tvivl om, at den nye serie kommer til at sælge.
- Målgruppen til The Simpsons er teenagere og voksne, men der er også mange børn, der kender dem, siger varedirektør hos Top Toy, Carsten Nielsen, til Børsen.
Han har desuden set figurerne, som de ser ud i 2014-kataloget, og han siger, at "de er rigtig godt lavet."
- Det passer en mærkelig måde ret godt til Lego-minifiguren, siger Carsten Nielsen.
Simpsons-serien er skabt af Matt Groening og har kørt i over 20 år med over 500 episoder i alt. Serien har desuden vundet 27 Emmy-priser, en Peabody-award og sågar præsteret en enkelt Oscar-nominering.
