Nyrige kinesere vil have dansk mink
Mens andre lande forbyder minkavl, så vil de danske producenter gerne udvide den i forvejen boomende branche


 Minkavlerne høvler i disse år milliarder hjem for de i udlandet højt værd- og prissatte danske minkskind. Den første af årets fem danske pelsauktioner er netop slut med historisk høje priser og velkomne indtægter til den slunkne danske statskasse.
Efter medieballaden de senere år om skambidte mink står dansk pelsdyravl nu midt i en boomende eksportsucces med milliardindtægter, som især skyldes stor afsætning til de mange millioner nyrige i Kina.
Succesen kommer ikke mindst Udkantsdanmark, hvor minkfarmene ligger, til gode. Og den er så massiv, at kineserne nu viser stigende interesse for også at opkøbe danske minkfarme.
En kinesisk investor har allerede tidligere i år postet penge i to danske minkkarme plus omlægning af en tredje landbrugsbedrift i Nordjylland.
Og flere seriøse købere er ifølge adm. direktør i minkavlernes auktionshus, Kopenhagen Fur, Torben Nielsen, snart på vej. Det mener han på linje med Dansk Pelsdyravlerforening, at Danmark bare skal være stolte af og ikke spor bekymrede for.
- Vi laver verdens bedste minkskind. Det handler om, at vi har et klima, som er perfekt til mink. Vi har også det bedste og friskeste foder, og så har vi en knowhow, som ingen andre lande kan gøre os efter, siger han.
Mens salget af mink i disse år konstant sætter nye rekorder, og mange minkavlere gerne vil udvide produktionen, så står et andet af verdens største minkproducentlande over for et forbud.
 Det hollandske parlament ventes tirsdag at forbyde minkavl med en udfasningsperiode frem til 2024. Det sker med henvisning til dyrevelfærd og det etiske problem i at holde dyr i små bure for at lave et ikke livsnødvendigt produkt som lukssuskind.
Også andre lande som England, Østrig, Kroatien og Bosnien har forbudt minkavl.
