Unge debuterer med hash i sommerferien
De fleste unge, der prøver hash, gør det i sommerferien, hvor de ikke skal passe deres skole. Antallet, der prøver stoffet, har ligge stabilt i de seneste år.


 Når lektierne er glemt for et par måneder, solen skinner, og festivalerne indbyder til musik og socialt samvær, tænder de unge op i hashpiben. 
En undersøgelse fra det amerikanske sundhedsministerium viser, at 40 procent af de amerikanske teenagere har deres hashdebut i løbet af sommeren. 
Samme tendens gør sig gældende i Danmark, forklarer Morten Hesse, lektor ved Center for Rusmiddelforskning på Aarhus Universitet, til metroXpress.
- Jeg tror, at en del unge tænker i opdelingen af hverdag og fest. Når man skal passe sin skole og dagligdag, hører det ikke hjemme at ryge hash. Og mange ved, at hash sidder længe i hjernen, så hvis de skal prøve sådan noget, så er det i ferien, det skal gøres, forklarer han. 
Blandt de 16-20-årige danskere har 39 procent af drengene prøvet at ryge hash, og for pigernes vedkommende er det 28 procent.
Tallet har været stabilt gennem de seneste år, og derfor tyder det på, at indsatsen over for de unges cannabisforbrug ikke har virket, mener Morten Hesse. 
- Cannabis er et stort problem, fordi det er så udbredt, siger han til metroXpress og fortsætter: 
- Til trods for en ret stor politiindsats, så har vi ikke rigtig set nogle mærkbare forandringer i cannabis-forbruget her de sidste år. Vi må konstatere, at de metoder, vi anvender, ikke har haft den effekt, vi havde håbet på.
