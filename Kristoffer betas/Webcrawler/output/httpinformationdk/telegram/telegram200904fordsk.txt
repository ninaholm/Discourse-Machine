Ford skærer 54 mia. kr. i gæld



 Den amerikanske bilindustri har ligget underdrejet under den globale finanskrise, men nu er det lykkedes bilproducenten Ford at reducere sin gæld med 38 procent. Gælden er blevet 9,9 milliarder dollar mindre (54 milliarder kroner), og fremover vil renteudgifter svinde ind med 500 millioner dollar (knap 2,7 milliarder kroner) om året. Det oplyser selskabet i en pressemeddelelse ifølge nyhedsbureauet Reuters. Nyheden har sendt aktien 13 procent i vejret. 
 Ford forklarer, at en række restruktureringstiltag har gjort det muligt at skære renteudgifter med end 500 millioner dollar om året. Det stiller bilproducenten langt bedre i krisetiden end konkurrenterne General Motors og Chrysler, der har bedt om krisehjælp fra de amerikanske myndigheder. Bilsalget i USA er det laveste i tre årtier. 
 - Med vores seneste aftale med UAW (United Auto Workers, red.) vil Ford blive ved med at lede bilindustrien ved at tage de nødvendige beslutninger for at komme igennem den nuværende nedtur og sikre langsigtet vækst, siger Fords adm. direktør, Alan Mulally.
 Aftalen med UAW indebærer, at Ford kan skære i medarbejderudgifterne. 
 Ford har brugt 2,4 milliarder dollar kontant (13,3 milliarder kroner) og 468 millioner aktier til at skære gælden ned fra de 25,8 milliarder dollar (142 milliarder kroner), som selskabet havde ved udgangen af 2008. 
