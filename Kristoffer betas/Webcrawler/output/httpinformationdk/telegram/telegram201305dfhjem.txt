DF om hjemmehjælps-dom: Frygter lavine af forringelser
Flere partier frygter, at højesteretsdom baner vejen for, at kommuner fremover vil spare på hjemmehjælpen.


 Både Dansk Folkeparti, Enhedslisten og Liberal Alliance frygter, at dommen fra Højesteret i striden mellem Køge Kommune og Ældresagen vil ende ud i forringelser af hjemmehjælpen i flere kommuner.
Dommen fastslår nemlig, at det ikke er ulovligt at begrænse hjemmehjælpen til ældre, når kommunen skal spare penge.
- Vi kan frygte, at der nu vil ske en lavine i forhold til, at kommunerne kan sige: Jamen vi har ikke flere penge at gøre godt med - hvor kan vi spare? Det kan vi på hjemmehjælp, for vi ved, at Højesteret siger, at det er i orden, siger Dansk Folkepartis socialordfører, Karin Nødgaard, til Ritzau.
Socialordfører i Liberal Alliance, Thyra Frank, mener, det er grotesk, at kommunerne sparer på kernevelfærden, når potentialet for at effektivisere i kommunerne ifølge partiet er kæmpe stort.
- Jeg kan simpelthen ikke holde ud at tænke på, at kommunerne nu har fået carte blanche til at spare på velfærdsydelser og personalet på gulvet, når vi ved, at der kunne spares store summer på at rydde ud i bureaukrati og administrative medarbejdere, skriver Thyra Frank i en pressemeddelelse.
Enhedslisten mener, det er en trist dag for de ældre, og partiet frygter at kommuner med afsæt i dommen får lettere ved at skære ned også på andre områder.
- Borgernes behov tilsidesættes for at overholde regeringens sparekrav. Højesterets dom er en åben ladeport for forringelser over en bred kam i kommunerne.
- Dommen siger, at det er lovligt at skære i hjemmehjælpen med en eneste begrundelse: At kommunen skal spare. Mange kommuner vil stå på spring for at bruge den undskyldning, også på andre områder, skriver socialordfører, Finn Sørensen, i en pressemeddelelse.
Ifølge Dansk Folkeparti ser det ud til, at der er en tendens til at kommunerne sparer netop på ældreområdet og også børneområdet. Hvis det forholder sig sådan, er partiet klar til at se på, om man skal indføre minimumsstandarder fra Christiansborg for at sikre et vist niveau i borgerservicen.
- Generelt er jeg ikke interesseret i minimumsstandarder, for de ender bare med at blive standarden. Men hvis vi er nede på et niveau nu, hvor det, som borgere med behov for hjælp får, er så reduceret, så synes jeg, vi er ude på et skråplan, som vi som velfærdssamfund ikke kan være bekendt, siger Karin Nødgaard.
Dansk Folkeparti har kaldt Social- og Integrationsminister, Karen Hækkerup (S), i samråd om sagen.
