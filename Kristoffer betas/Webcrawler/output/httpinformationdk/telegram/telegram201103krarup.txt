Krarup: Svaghed hvis Løkke fyrer Rønn
Ved at fyre Rønn vil statsministeren lade sig drive rundt i manegen af Information, mener DF's Søren Krarup.


 Det er en svag statsminister, der vælger at fyre Birthe Rønn Hornbech (V).
Den kontante udmelding kommer fra Dansk Folkepartis indfødsretsordfører, Søren Krarup, på dagen, hvor Lars Løkke Rasmussen (V) efter alt at dømme vil tvinge sin integrationsminister til et farvel til posten.
- Løkke er så svag, at en kampagne fra Information skal føre til, at hans minister bliver tvunget ud af regeringen. Det, synes jeg, er et svaghedstegn hos Løkke, siger Krarup med henvisning til, at sagen om de unge statsløses ret til statsborgerskab er blevet oprullet i dagbladet Information.
DF'eren giver samtidig Rønn store roser med på vejen.
- Hun er en meget kompetent og dygtig minister. Hun har været fortræffelig til at hævde de retningslinjer, vi har aftalt, siger Krarup.
Ifølge flere kilder har Lars Løkke Rasmussen mandag gennemgået en redegørelse fra Rønn om håndteringen af unge statsløses krav på statsborgerskab.
Det vurderes som overvejende sandsynligt, at statsministeren tirsdag vil finde sig en ny integrationsminister.
Men Løkke burde nøjes med at tage hånd om sagen internt, mener Søren Krarup.
- Han kan godt tillade sig at sige noget til Rønn under fire øjne, men at lade sig drive rundt i manegen af Information, synes jeg, er for dårligt, siger han.
Spørgsmål: Tror du - hånden på hjertet - at Rønn kan overleve det her som minister?
- Jeg kan kun sige, at jeg håber det, siger Krarup.
 Også Venstres Britta Schall Holberg har tirsdag valgt at kaste sig ud i et forsvar for Birthe Rønn Hornbech, skriver Fyens Stiftstidende.
