SAS-formand er rejst mod Stockholm
SAS-formand Fritz Schur og flere andre SAS-topfolk er på vej til Stockholm efter forhandlinger i København.


 Tre medlemmer af SAS's bestyrelse, heriblandt formand Fritz Schur, forlod ved 17.30-tiden hovedkontoret for SAS ved Københavns Lufthavn i Kastrup.
- Vi er på vej til Stockholm inden så længe, sagde Fritz Schur til en journalist fra det svenske nyhedsbureau TT, inden han forsvandt ind i en ventende bil.
På spørgsmålet om, hvorvidt hele SAS-bestyrelsen skal til Stockholm, svarede Schur:
- Som du ser er vi tre personer, sagde Fritz Schur.
Derefter lukkede han bildøren og kørte mod terminalerne.
Formandens afrejse kommer ikke længe efter, at piloternes foreninger havde afleveret hvad de betegnede som "det sidste udspil" til SAS-ledelsen.
Tidligere på dagen har også de kabineansatte afleveret et udspil til ledelsen, men det blev siden underkendt af ledelsen som utilstrækkeligt.
Det samme skete tidligere på dagen for et første udspil fra pilotforeningerne i de tre lande bag SAS.
SAS-ledelsen har givet de ansatte frist til søndag med at acceptere den kriseplan, som ledelsen har lagt frem.
SAS ønsker ikke at kommentere oplysningerne om, at dele af bestyrelsen er på vej til Stockholm.
- Vi taler ikke om, hvornår og hvor et bestyrelsesmøde skal finde sted. Det gør vi af princip aldrig. Det vi har gjort denne gang er at oplyse, at de skal mødes søndag, siger Elisabeth Manzi, pressechef hos SAS i Sverige til TT.
Hovedårsagen til hemmelighedskræmmeriet er at give bestyrelsen fred og ro.
- Nu skal de træffe en meget vigtig beslutning. Så er det godt, at de kan sidde i fred og ro, uden at journalister kravler rundt i buskene udenfor, siger Elisabeth Manzi.
