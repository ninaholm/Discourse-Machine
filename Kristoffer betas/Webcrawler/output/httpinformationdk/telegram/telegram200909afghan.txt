Afghansk rapport: 30 civile døde i Kunduz



 En afghansk undersøgelseskommission, som var nedsat af præsident Hamid Karzai, fastslår, at 30 civile blev dræbt under et bombardement for nyligt i Kunduz i den nordlige del af landet.
 Det oplyser et medlem af kommissionen, Mohammadullah Baktash, til det tyske nyhedsbureau dpa og den tyske tv-station ARD.
 Desuden blev ni andre civile såret under bombardementet, som en tysk oberst gav ordren til.
 Bombardementet, som også kostede 69 Taliban-folk livet, har udløst en heftig debat i den tyske valgkamp om de tyske soldaters rolle i Afghanistan.
 Det socialdemokratiske SPD's kanslerkandidat, udenrigsminister Frank-Walter Steinmeier, kræver, at de cirka 4200 tyske soldater hentes hjem fra Afghanistan senest i 2013. Det skriver det tyske ugemagasin Der Spiegel med henvisning til en ny 10-punkts plan fra Steinmeier forud for forbundsdagsvalget om to uger.
 Trods det store antal civile ofre giver det afghanske kommissionsmedlem Baktash Taliban-militsen skylden for episoden.
 - Ikke kun de tyske styrker, men alle regerings- og internationale soldater ville have handlet på samme måde i en lignende situation, siger han.
 Den tyske kommandant bad om luftstøtte, da han frygtede, at Taliban-folk ville gennemføre et angreb ved at sprænge tankbiler, som var kommet i deres besiddelse, i luften i Kunduz.

