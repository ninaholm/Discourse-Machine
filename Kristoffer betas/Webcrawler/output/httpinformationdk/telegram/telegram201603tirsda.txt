Tirsdagens obligationer: Lidt højere renter før Fed-møde



 
Obligationsmarkedet i Europa bød på stigende renter tirsdag på tværs af stort set alle lande. Størst var rentestigningerne i landene med lavere kreditvurdering, såsom Portugal, Italien og Spanien, men også i de traditionelt mere stabile økonomier i Nordeuropa steg de tiårige renter.
Herhjemme sluttede renten på det toneangivende tiårige papir 2 basispoint højere i 0,62 pct.
Markedet var præget af negativ stemning, efter at markedet Japans centralbank skuffede med manglende nye støttetiltag, ligesom et nyt dyk i olieprisen bekymrede. Derudover var mange investorer forsigtige med at tage positioner forud for rentemødet i den amerikanske centralbank, Federal Reserve, der begynder tirsdag og afsluttes onsdag.
Der ventes ikke en renteforhøjelser fra Janet Yellen og resten af den pengepolitiske komité i denne omgang, men centralbanktoppen vil måske give sit bud på, hvor mange der kan ventes i resten af 2016.
Tirsdag fik investorerne lidt nyt om den amerikanske økonomi i form af tre nøgletal. De bød primært på dårligt nyt, især for detailsalget.
Butikkernes salg faldt i februar med 0,1 pct. på månedsbasis, mens økonomer ifølge Bloomberg News ventede et fald på 0,2 pct. i forhold til januar. Dog blev januartallene revideret fra en fremgang på 0,2 pct. mod december til et fald på 0,4 pct., og sammenligningstallet er altså tilsyneladende lavere end tidligere oplyst.
Så var det kun en mindre trøst, at Empire Manufacturing-indekset over erhvervsaktiviteten i New York-området samtidig tog et overraskende spring fremad i marts' opgørelse, mens producentpriserne i februar udviklede sig som ventet.
