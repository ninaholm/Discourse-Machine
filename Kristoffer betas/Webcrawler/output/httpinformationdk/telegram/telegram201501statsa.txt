Statsadvokat: Terrorister ville dræbe politifolk
Formodede terrorister havde automatvåben, sprængstof og politiuniformer, fortæller belgisk statsadvokat.


 15 personer er anholdt i forbindelse med antiterroraktion i Belgien, hvor to personer torsdag aften blev dræbt. Det oplyser den belgiske statsadvokat Eric van der Sypt ved et pressemøde fredag.
13 af de anholdte er blevet pågrebet forskellige steder i Belgien, mens to personer er blevet anholdt i Frankrig. Dem vil man nu kræve udleveret til Belgien.
Trods den franske forbindelse i den aktuelle aktion har sagen ifølge van der Sypt ingen forbindelse til sidste uges terroranslag i Frankrig mod satiremagasinet Charlie Hebdo og et jødisk supermarked.
Statsadvokaten fortæller ved pressemødet fredag, at de formodede terrorister angiveligt havde planer om at dræbe belgiske politifolk. Det skulle foregå på åben gade eller på politistationer.
I forbindelse med en antiterroraktion torsdag aften blev to formodede terrorister dræbt. Derudover har politiet foretaget en række anholdelser og beslaglagt flere våben.
Derudover har man beslaglagt flere politiuniformer. Politiet har i forbindelse med aktionen foretaget ransagninger af 12 adresser, fortæller Eric van der Sypt.
Blandt de beslaglagte våben er der ifølge statsadvokaten fire AK-47 automatrifler, også kendt som Kalasjnikov-rifler. Derudover er der beslaglagt adskillige andre mindre våben.
Politiet har også beslaglagt en mængde sprængstof og noget kommunikationsudstyr i forbindelse med aktionen.
Belgiske medier rapporterer, at flere jødiske skoler holder lukket fredag, og at myndighederne i Belgien i kølvandet på torsdagens aktion har hævet sikkerhedsniveauet fra to til tre på en skala fra et til fire.
Den belgiske avis Het Laatste Nieuws skriver på sin netavis, at der angiveligt har været planer om at kidnappe en højtstående embedsmand eller politimand, som skulle have hovedet hugget af.
Det skulle optages på en video, som så skulle lægges ud på internettet, fortæller kilder tæt på efterforskningen ifølge avisen. Oplysningerne er ikke blevet bekræftet af myndighederne.
Det har været fremme, at i hvert fald nogle blandt de mistænkte har været i Syrien for at deltage i krig.
Fremgangsmåden med offentliggørelse af halshugningsvideoer er flere gange blevet benyttet af den islamistiske gruppe Islamisk Stat, som blandt andet huserer i netop Syrien.
