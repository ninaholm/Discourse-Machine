Stadig flere østeuropæere modtager dansk kontanthjælp
Siden 2009 er antallet af østeuropæere, der modtager dansk kontanthjælp, vokset med 57 procent, viser nye tal.


 På få år er antallet af østeuropæiske statsborgere, der modtager kontanthjælp fra Danmark, vokset med raketfart.
Det viser en ny opgørelse fra Arbejdsmarkedsstyrelsen.
Ifølge opgørelsen er antallet af kontanthjælpsmodtagere med østeuropæisk pas svulmet op med 57 procent fra 2009 til 2012.
I tørre tal modtog næsten 3000 østeuropæiske EU-borgere dansk kontanthjælp i 2012 mod knap 1900 personer i 2009.
Stigningen betyder, at man nu for første gang skal tælle antallet af østeuropæere blandt samtlige kontanthjælpsmodtagere i procenter. Helt præcis er 1,1 procent af alle kontanthjælpsmodtagere nu østeuropæere, viser Arbejdsmarkedsstyrelsens tal.
Opgørelsen om kontanthjælpen kommer i kølvandet på en række EU-afgørelser, der i flere tilfælde giver EU-borgere ret til både SU og børnepenge.
Allerede i foråret kom den første EU-dom på SU-området, som regeringen skønner vil koste statskassen omkring 200 millioner kroner.
Siden fulgte endnu en SU-dom og en afgørelse om EU-borgeres ret til danske børnepenge.
Dansk Folkeparti kalder det eksploderende vækst i antallet af østeuropæiske kontanthjælpsmodtagere for "meget foruroligende".
- Det er en meget foruroligende udvikling, som jeg tror, vi bare vil se fortsætte fremover. Og det er jo ikke kun på dette område. Det er også på SU og andre steder, vi er kommet voldsomt under pres, siger Dansk Folkepartis finansordfører, René Christensen.
- Problemet er, at der følger rigtig mange andre ydelser med. Det her pres kan velfærdssamfund ikke bære, og vi må have regeringen til at forstå, at man skal kæmpe de her kampe med EU i stedet for bare at klappe hælene sammen, siger han.
Også Liberal Alliance kalder udviklingen "håbløs".
Det går jo ikke, det siger sig selv, skriver partiets EU-ordfører, Merete Riisager, på Facebook.
- Færre og færre danskere arbejder. Skattetrykket er tårnhøjt. Og nu skal de udrydningstruede arbejdsomme danskere også betale for EU-borgere, der ikke arbejder, skriver hun.
