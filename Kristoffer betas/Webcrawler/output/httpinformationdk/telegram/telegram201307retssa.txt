Retssagen mod Costa Concordias kaptajn er udskudt
En landsdækkende strejke blandt Italiens advokater har flyttet retssag mod Francesco Schettino til næste uge.


 Retssagen mod krydstogtskibet Costa Concordias forhadte kaptajn, Francesco Schettino, er blevet udskudt til 17. juli.
Tirsdagens høring blev udsat på grund af landsdækkende strejke blandt italienske advokater. Strejken varer til og med 16. juli.
Omkring 450 personer skal vidne i retssagen mod krydstogtskibets kaptajn.
Tabloidmedier har døbt ham "Italiens mest forhadte mand" og "kujon-kaptajnen".
Kaptajn Francesco Schettino stod i spidsen for det forliste krydstogtskib Costa Concordia, hvor 32 mennesker mistede livet natten til den 13. januar 2012, da luksuslineren kolliderede med en klippe ud for øen Giglio med over 4000 mennesker om bord.
Schettino er tiltalt for tre forhold: Uagtsomt manddrab, ødelæggelse af miljøet og for at forlade skibet, inden alle passagerer var evakueret.
Men kaptajnens forsvarere hævder, at han er blevet syndebuk, og at skylden for forliset burde spredes mere ud til også at omfatte rederiet.
Dramaet i retten kan komme til at omfatte op mod 450 vidner og 250 sagsøgere, og på grund af det store antal tilhørere, der ventes til retssagen mod Schettino, vil retsmøderne blive afviklet i et teater i Grosseto, der er byen tættest på ulykkesstedet ved øen Giglio.
Hvis Francesco Schettino bliver kendt skyldig, risikerer han ifølge sin advokat op mod 20 års fængsel.
Vraget af Costa Concordia ligger fortsat ud for Giglio, hvor et redningsmandskab stærkt forsinket fortsat arbejder på at få det fjernet.
Costa Crociere, der er et af Europas førende krydstogtrederier, har tidligere erkendt ansvar som Schettinos arbejdsgiver og fik ordre på at betale en million euro i en kontroversiel afgørelse, der fritog rederiet fra yderligere retsforfølgelse.
