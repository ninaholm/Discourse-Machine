Corydon tror fortsat på faldende ledighed
Det dystre billede, som de økonomiske vismænd tegner af dansk økonomi, ødelægger ikke finansministerens humør.


 Finansminister Bjarne Corydon (S) tror fortsat på faldende ledighed til næste år, selv om de økonomiske vismænd torsdag spår det modsatte.
- Det er en interessant rapport. Den bekræfter jo, at den grundlæggende økonomiske politik, vi har ført, hvor vi har forsøgt at skubbe til væksten, er en rigtig prioritering, lyder budskabet fra Corydon.
Og om ledigheden tilføjer han:
- Jeg tror, der er gode muligheder for, at den vil falde.
Vismændene mener, at ledigheden til næste år vil ramme 174.000 mennesker, hvilket står i skærende kontrast til regeringens eget bud fra august, der lød på 158.000 personer.
Samtidig er vismændene og regeringen langt fra enige om tallene for væksten i år.
Her har regeringen spået, at væksten når op på 0,9 procent, men ifølge vismændene ender tallet blot på 0,2 procent.
Også Nationalbanken har for nylig skønnet væksten i år langt lavere end regeringen. Nationalbanken vurderer, at væksten i år blot ender på 0,3 procent.
Men uenighederne til trods ser finansministeren flere overlap mellem regeringen og vismændene:
- Vismændene peger jo også på, at tingene vil rette sig op på sigt. Uenighederne for 2013 bygger først og fremmest på, hvad man tror om det, der sker i Europa, siger Bjarne Corydon og fortsætter:
- Det, der så er enighed om, det er medicinen: Nemlig, at vi må gøre noget for at skabe arbejdspladser herhjemme med investeringer, lyder det fra finansministeren.
Vismændene anbefaler desuden en konjunkturbestemt dagpengeperiode, så den tid, folk kan få dagpenge, varierer efter, om der er krise eller højkonjunktur.
Men det synspunkt kalder Bjarne Corydon for "teori".
- Konjunkturbestemte dagpenge er et gammelt synspunkt fra vismændene. At man teoretisk set finder det nyttigt. Det er helt legitimt, at man har den teoretiske debat, siger han.
