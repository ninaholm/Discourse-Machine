Elever oprørte over lærermobning.



 Formanden for Danske Skoleelever, Troels Boldt Rømer er "rystet og vred" over, at 10,5 procent af landets elever føler sig mobbet af deres lærer.
 - Elever, der mobber elever, er slemt. Men lærere, der mobber elever, er endnu værre, fordi læreren er en naturlig autoritet, som alle elever burde have et tillidsforhold til. Derfor skal der handles nu, siger Troels Boldt Rømer.
 En undersøgelse fra Dansk Center for Undervisningsmiljø og Børnerådet viser, at godt hver tiende elev føler, at en eller flere lærere mobber dem. Undersøgelsen konkluderer, at 36 procent af eleverne aldrig eller sjældent oplever, at lærerne er tolerante overfor dem, og at 26 procent af eleverne aldrig eller sjældent oplever, at lærerne motiverer dem.
 I undersøgelse konkluderes det også, at de elever, som har et godt forhold til deres lærere, også er gladere for at gå i skole. Og der er også positive resultater fra undersøgelsen. For eksempel oplever 91 procent af eleverne at blive rost af deres lærere.
 - Vi kan se med al tydelighed, at forholdet mellem lærer og elever betyder enormt meget for elevernes syn på deres skolegang. Det er rigtigt positivt, at mange elever har det godt med deres lærere, men forholdene kan sagtens blive bedre - og det skal lærerne tage et ansvar for, siger Troels Boldt Rømer.
 Han opfordrer til, at lærermobning indgår i skolernes antimobbe-strategier, og at skolerne ikke kun fokuserer på elev til elev mobning.
 - Hvis der er lærere ude på skolerne, som bevidst mobber eleverne, så skal de lærere væk fra skolerne. En sådan form for psykisk terror er totalt uacceptabel. Her skal skolelederne gå ind og drage konsekvenserne overfor lærerne, lyder det fra Troels Boldt Rømer, som også opfordrer til, at undervisningsminister Bertel Haarder (V) tager initiativer, for at komme problemet til livs.
 Hos Danmarks Lærerforening sætter man spørgsmålstegn ved om rapportens lødighed.
 - Mobning er et alvorlig overgreb mod et barn. Dansk Center for Undervisningsmiljø skal derfor være på meget sikker grund, før de retter så alvorlige anklager mod en hel faggruppe. Jeg kan ikke genkende rapportens konklusioner om, at en stor del af lærerne udsætter eleverne for mobning, siger formanden lærerforeningen, Anders Bondo Christensen. Han kalder det "problematisk" at eleverne i undersøgelsen har fået fem svarmuligheder, hvor de fire er negative.
 - Det er et af flere eksempler på de metodiske problemer, som er forbundet med undersøgelsen, siger han.
 I betragtning af sagens alvor opfordrer han undervisningsministeren til at vurdere, om rapportens konklusioner holder vand.

