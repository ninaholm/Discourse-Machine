SF: Lars Løkke skal holde ramadan-middag
Muslimer opgiver ramadanmiddag i Folketinget. SF opfordrer statsministeren til i stedet at invitere på mad.


 SF opfordrer statsminister Lars Løkke Rasmussen (V) til at invitere danske muslimer til en middag på Marienborg for at fejre afslutningen på den årlige fastemåned ramadanen.
Partiets socialordfører, Özlem Cekic, henviser således til, at den amerikanske præsident hvert år netop på denne tid inviterer muslimerne på middag i Det Hvide Hus.
- Det vil være en fantastisk start på den kommende valgkamp, hvis statsministeren på den måde signalerede, at der ikke er forskel på dem og os, siger Özlem Cekic.
Opfordringen kommer, efter danske muslimer har aflyst den planlagte middag på Christiansborg den 22. august. Det skyldes, at Folketingets formand, Thor Pedersen (V), konkluderer, at ansøgningen i sin nuværende form ikke lever op til reglerne for brugen af Christiansborgs lokaler.
- Det er et ekstremt ærgerlig signal at sende på det her tidspunkt, for Christiansborg skulle være hele folkets hus, siger Özlem Cekic og fortsætter:
- Jeg er godt klar over, at Thor Pedersen henviser til, at aflysningen skyldes en formaliafejl fra arrangørerne. Men han kunne sagtens have været lidt fleksibel. Det er jo et spørgsmål om at stå på formalia eller sende et signal til omverdenen.
Bag middagen - som nu bliver flyttet ud i byen - står det socialdemokratiske folketingsmedlem Hüseyin Arac og den tyrkiske avis Zaman Scandinavia.
Thor Pedersens beslutning kommer, efter at Dansk Folkeparti havde klaget over middagen i Folketingets Fællessal. Her skulle præsidenten for Europarådets Parlamentariske Forsamling, Mevlüt Cavusoglu, have været æresgæst, ligesom aftenen ville byde på en præsentation, der indebærer "Zaman Scandinavias bidrag til det multikulturelle liv".
