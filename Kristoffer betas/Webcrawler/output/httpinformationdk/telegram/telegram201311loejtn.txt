Løjtnant fra Irans revolutionære garde dræbt i Syrien
Mohammed Jamalizadeh fra Iran var i Syrien frivilligt for at beskytte det hellige sted Sayyida Zainab.


 En oberstløjtnant fra Irans revolutionære garde er blevet dræbt i Syrien, hvor han frivilligt opholdt sig for at beskytte en helligdom for shiamuslimer.
Det skriver det iranske nyhedsbureau Mehr ifølge al-Jazeera.
Mohammed Jamalizadeh fra Den Islamiske Revolutionære Garde i den sydøstlige provins Kerman er blevet dræbt i løbet af de seneste dage.
Oberstløjtnanten var i Syrien frivilligt, hvor han skulle beskytte Sayyida Zainab, der er et helligt sted for shiamuslimer og meget besøgt af iranere.

Ifølge det iranske nyhedsbureau blev han dræbt af "wahabi terrorister" - konservative islamister med sunnibaggrund.
 Episoden er ikke bekræftet fra officielt hold.
Mohammed Jamalizadeh var veteran fra Iran-Irak-krigen i perioden 1980-1988, og han har senere blandt andet arbejdet med bekæmpelse af smugling.
Sayyida Zainab ligger syd for Syriens hovedstad, Damaskus. Området omkring det hellige sted har været hårdt ramt af kampe den seneste tid.
