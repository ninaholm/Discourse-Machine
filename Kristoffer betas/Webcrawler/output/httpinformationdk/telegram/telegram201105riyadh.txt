Riyadh håber på mere kamp mod terror
Saudi-Arabien, hvor Osama bin Laden blev født, håber, at drabet på ham vil øge kampen imod terrorisme.


 Ledelsen i det islamiske Saudi-Arabien udtrykker efter drabet på Osama bin Laden håb om, at hans død kan forstærke den internationale kamp imod terrorisme.
Bin Laden blev født i Saudi-Arabien, der senere fratog ham hans saudiarabiske statsborgerskab. Søndag blev han dræbt i Pakistan af amerikanske specialstyrker.
- En officiel kilde udtrykker håb om, at elimineringen af lederen af den terroristiske al-Qaeda-organisation vil være et skridt, som støtter de internationale bestræbelser i bekæmpelse af terrorisme.
Det skriver Saudi-Arabiens officielle nyhedsbureau SPA.
Det tilføjer, at den saudiarabiske ledelse også håber, at drabet vil medvirke til at knuse al-Qaeda-celler og udrydde de "misvisende tanker", der ligger til grund for de militante.
