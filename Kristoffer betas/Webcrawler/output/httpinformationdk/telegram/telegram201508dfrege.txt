DF: Regeringen svækker kontrol med social dumping
Skilte på byggepladser og krav om cpr-nummer er efter DF's mening vigtige for at sikre gode arbejdsforhold.


 Det skal være slut med, at Skat kan gå ind i folks private haver for at kontrollere, om der udføres sort arbejde. Det har skatteminister Karsten Lauritzen (V) slået fast som en af sine allerførste ministergerninger.
Men lovforslaget, som for nylig er sendt i høring, indeholder også to elementer, der vækker betænkeligheder hos regeringens støtteparti, Dansk Folkeparti.
Regeringen vil nemlig også fjerne kravet om, at der ved entrepriser på mere end 50.000 kroner skal opsættes et skilt med blandt andet navn og cvr-nummer på virksomheden, der udfører arbejdet.
Og samtidig vil regeringen fjerne Skats ret til at bede om det fulde cpr-nummer på de personer, der arbejder på byggepladsen.
Det mener Dansk Folkepartis beskæftigelsesordfører, Bent Bøgsted, imidlertid vil svække kontrollen med, om virksomheder overholder de danske regler på arbejdsmarkedet.
- Jeg kan ikke forstå, hvorfor de vil fjerne nogle af de redskaber, vi har mod social dumping. De skal komme med nogle gode forklaringer på, hvad de vil sætte i stedet for, siger han.
Dansk Folkeparti har selv været med til at stemme kravet om skilte ved byggepladser igennem.
Regeringen mener, at det er en byrde for erhvervslivet, men Bent Bøgsted mener omvendt, at det er vigtigt for at sikre, at der er orden i sagerne, og at udenlandske firmaer er korrekt registreret.
Partiet er til gengæld helt med på, at Skat ikke skal have adgang til private haver.
- Det er folks retssikkerhed. Når man går og arbejder hjemme eller har en kammerat til at hjælpe sig, skal man ikke blive overbegloet af Skat. Det er vi helt indforstået med, siger Bøgsted.
- Det handler om at skille det ad fra kampen mod social dumping. Som jeg ser det, blander regeringen det sammen, siger han.
