Johanne skyder løs på både Thorning og Løkke
Thornings opfordring til fælles fodslag i rød blok bider tilsyneladende ikke på Enhedslisten.


 Fra statsminister Helle Thorning-Schmidt (S) lyder der 1. maj en klar opfordring til partierne til venstre for regeringen: Ret skytset mod de borgerlige.
Men det ser ikke ud til at opfordringen har den store effekt på Enhedslistens frontfigur Johanne Schmidt-Nielsen. I hvert fald ikke i Johanne Schmidt-Nielsens tale 1. maj.
- Det går ud over os alle sammen, når hullerne i sikkerhedsnettet vokser. Lad os give dem klar besked. Ikke kun højrefløjen. Også regeringen, lyder det blandt andet fra Johanne Schmidt-Nielsen.
Også finansminister Bjarne Corydon får et par ord med på vejen, idet Johanne Schmidt-Nielsen erindrer om den lærerkonflikt i 2012, hvor regeringen endte med at gribe ind ved lov.
- Den behandling skolelærerne fik, da regeringen og højrefløjen kørte hen over dem med en bulldozer og greb ind i en lovlig konflikt, den behandling var fuldstændig uacceptabel.
Men selvom statsministeren ikke ligefrem høster roser fra Enhedslisten, så slår Johanne Schmidt-Nielsen fast, at den socialdemokratiske leder er bedre end alternativet.
- Det er sådan set ikke så svært. Alt det Thorning gør forkert, det vil Løkke have mere af.
Johanne Schmidt-Nielsen indleder dagen ved et 1. maj-arrangement hos 3F i Kastrup, og siden går turen blandt andet til Blågårds Plads på Nørrebro og Fælledparken.
Hun bruger sin tale til at opfordre statsministeren til at droppe regeringspartneren De Radikale.
- De Radikale har blokeret for en løsning på dagpengekatastrofen. De har konsekvent stået i vejen for, at vi effektivt bekæmper social dumping. De får julelys i øjnene, når pensionsalderen bliver hævet, og selskabsskatten sænket.
- Det er på tide at vælge De Radikale fra. Det er på tide at vælge fællesskabet til, siger hun.
Om Venstres formand Lars Løkke Rasmussen siger hun, at han og Dansk Arbejdsgiverforening bruger "bøllemetoder" i debatten.
- For tiden oplever vi, hvordan Lars Løkke og Dansk Arbejdsgiverforening som en flok skolegårdsbøller mobber dem af os, der er ramt af arbejdsløshed eller sygdom.
