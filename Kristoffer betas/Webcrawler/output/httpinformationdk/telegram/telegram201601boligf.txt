Boligfesten ramte udkanten i 2015
Antallet af bolighandler steg markant sidste år. Ikke mindst uden for de store byer, der ellers har ført an.


 Det danske boligmarked buldrede frem i 2015, hvor priserne steg over en bred kam, og antallet af handler gjorde det samme. 2015 var også året, hvor tendensen for alvor spredte sig ud i landet og ikke holdt sig til storbyerne.
Ifølge nye tal fra boligsiden.dk steg antallet af bolighandler med 19 procent til over 42.000 i 2015. Specielt gik antallet af handler frem i Region Syddanmark og Region Sjælland. I Syddjurs Kommune steg antallet af handler eksempelvis med 43 procent.
- Selv kommuner som Tønder og Sønderborg, hvor salget tidligere er gået trægt, har haft fremgang i antallet af handler på 10 og 18 procent.
- Der er kommet nye frugter i skålen, og det er ikke længere passende at tale om rådne bananer, siger kommunikationsdirektør hos boligsiden.dk Birgit Daetz.
De seneste tal fra Danmarks Statistik viser da også, at priserne på enfamiliehuse fra tredje kvartal 2014 til tredje kvartal 2015 steg over hele landet.
Eksempelvis steg priserne i Region Sjælland med 8,8 procent og i Region Midtjylland med 5,1 procent.
- Når vi ser tilbage på 2015, så er det interessant, at der var 71 ud af 98 kommuner, der oplevede prisstigninger. Det er væsentligt flere, end vi har set i tidligere år, siger Birgit Daetz.
Ejendomsmæglerkæden EDC beretter også om øget aktivitet uden for Aarhus og København. Eksempelvis er der solid fremgang i Aalborg, hvor prisstigningerne og liggetiden for lejligheder matcher København.
- Først og fremmest er der tale om, at det gode boligmarked nu er nået til hele landet, skriver EDCs kommunikationschef Jan Nordmann.
