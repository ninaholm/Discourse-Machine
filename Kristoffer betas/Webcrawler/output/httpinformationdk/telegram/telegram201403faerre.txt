Færre henvender sig til børnetelefonen om mobning
Over de seneste fem år har børnetelefonen oplevet færre henvendelser om mobning og drillerier.


 Børn og unge slår i mindre grad på tråden og ringer ind til børnetelefonen, når de ønsker at henvende sig omkring mobning og drillerier.
Det fremgår af nye tal fra Børns Vilkår.
I 2008 handlede 18,5 procent af henvendelserne til Børnetelefonen om mobning og drillerier. I 2013 var dette tal faldet til 13 procent ud af i alt 32.539 henvendelser.
Og det glæder direktør i Børns Vilkår Rasmus Kjeldahl, der siger, at en faldende tendens selvfølgelig giver grund til forsigtig optimisme.
- Men samtidig må vi sige, at der stadig er rigtig mange børn, der bliver mobbet herhjemme.
- Vi tolker tallene som et udtryk for, at der sker et reelt fald i mobningen, men også at der er nogle børn, som måske mere frit føler, at de kan kontakte lærere, forældre eller andre pædagoger for at få hjælp, siger Rasmus Kjeldahl.
Direktøren vurderer, at hvor børnene måske før har ringet på børnetelefonen, fordi de ikke vidste, hvor de kunne få hjælp, så mener nogle af børnene måske i dag, at de voksne rent faktisk er parate til at hjælpe.
- Det er måske også fordi, at vi har fået nedbrudt nogle af de tabuer omkring mobning, som har eksisteret.
- Vi ved desværre, at det har været meget svært for børn at fortælle det til deres forældre, fordi nogle forældre har svært ved at acceptere, at deres børn bliver mobbet, siger Rasmus Kjeldahl.
Det bliver dog understreget af direktøren, at der fortsat er behov for at få gjort op med en række tabuer, sådan at der kan gøres en fælles indsats for, at de personer, som barnet færdes omkring, får stoppet mobningen.
Hos Børns Vilkår oplever man med børnetelefonen henvendelser i "et meget bredt spektre."
- Ofte er det omkring en enorm usikkerhed omkring ens udseende. Vi oplever også en del henvendelser omkring ensomhed, hvor børnene føler sig socialt isoleret, forklarer Rasmus Kjeldahl.
