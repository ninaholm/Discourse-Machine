Morgen: Pres på fransk seriemorder vokser
Fransk politi har fortsat omringet lejligheden i Toulouse, hvor den mistænkte seriemorder befinder sig.


 Fransk politi har øget presset på den omringede al-Qaeda-militante, der praler med at have "bragt Frankrig i knæ" med sine brutale angreb, der har kostet tre børn og fire voksne livet.
Vidner fortæller om lyden af eksplosioner og skud, der i løbet af natten har lydt i nærheden af den lejlighed i Toulouse, hvor den mistænkte har forskanset sig siden onsdag morgen.
En kilde fortæller, at anti-terrorpoliti med eksplosionerne har forsøgt at skræmme den 23-årige, der i samtaler med politiet har indrømmet de syv drab.
Anklagemyndigheden fortæller, at Mohamed Merah, som er fransk statsborger med algeriske rødder har afværget flere angreb fra politiet og pralet med, at han er blevet trænet af al-Qaeda i grænseområdet mellem Afghanistan og Pakistan.
- Han udtrykker ingen anger ud over ikke at have haft tid til at dræbe flere ofre og praler endda med at have bragt Frankrig i knæ, siger Frankrigs ledende anti-terroranklager Francois Molins.
Dramaet begyndte tidligt onsdag morgen og har nu varet i over 24 timer. De franske myndigheder er overbeviste om, at det er gerningsmanden, der nu er omringet, og at han ikke har taget nogen gidsler.
Selv om der på nuværende tidspunkt ikke er nogen tegn på et nært forestående stormløb fra politiets side, siger kilder tæt på efterforskningen, at det ikke kan vare længe.
En kilde i politiet nedtoner dog muligheden for et eventuelt stormløb på lejligheden.
- Han sagde, at han ville overgive sig, men så ombestemte han sig. Vi øger derfor presset på ham, for at få ham til at overgive sig, siger kilden.
Merah menes at være bevæbnet med en Kalashnikov-riffel og flere håndvåben.
Francois Molins siger, at Merah har taget skylden for drabene i løbet af de seneste ti dage, hvor tre franske soldater med nordafrikansk bagrund, tre børn og en lærer er blevet dræbt.
Merah siger, at drabene er hævn for drab på palæstinensiske børn, den franske hærs tilstedeværelse i Afghanistan og Frankrigs forbud mod burka og niqab i det offentlige rum.
