Anti-racister demonstrerer i Athen efter knivdrab
Drabet på en pakistansk indvandrer skaber protester i Athen. Fremmedhad stiger i takt med krisen i Grækenland.


 Hundreder af demonstranter deltog lørdag i et optog i det centrale Athen, hvor kisten med en myrdet pakistansk indvandrer blev båret gennem den græske hovedstads gader.
27-årige Shehzas Luqman blev onsdag morgen stukket ihjel af to mænd på en motorcykel, da han cyklede til arbejde i en forstad til Athen. Ifølge politiet kan drabet have været racistisk motiveret.
Kilder ved politiet oplyser, at to brandmænd på 25 og 29 år har tilstået at have stukket Luqman i brystet under et skænderi.
Senere har politiet fundet mange brochurer for det ultranationalistiske parti Gyldent Daggry i en af brandmændenes hjem.
Gyldent Daggry, der ønsker at sende alle illegale indvandrere ud af Grækenland, fik syv procent af stemmerne ved parlamentsvalget i juni sidste år efter at blevet valgt ind i parlamentet for første gang ved det forudgående valg i maj.
De seneste meningsmålinger viser, at partiet ved et nyvalg ville blive Grækenlands tredjestørste parti med opbakning fra 10,7 til 12 procent af de græske vælgere.
Omkring 3000 indvandrere samledes lørdag på Omonia-pladsen i det centrale Athen for at demonstrere mod racisme. Demonstranterne medbragte bannere med slagord mod nynazister og krav om straf til Luqmans "fascistiske mordere".
- Måske vil drabet på ham bringe håb om, at disse angreb vil stoppe. Vi protesterer for at få regeringen til at lave tiltag for at stoppe racistiske angreb, siger Javied Aslam, leder af organisationen Pakistani Community.
Grækenland er indgangsvejen for mange asiatiske og afrikanske immigranter, som søger mod EU.
FN's flygtningeagentur, UNHCR, har tidligere meldt ud, at antallet af racistiske angreb i Grækenland har nået alarmerende højder under den økonomiske krise, som har efterladt mere end hver fjerde græker uden arbejde.
