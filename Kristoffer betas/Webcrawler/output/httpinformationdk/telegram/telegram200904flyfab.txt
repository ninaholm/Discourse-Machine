Flyfabrikant lokker med danske job



 Flygiganten Boeing garanterer ordrer for mellem 10 og 20 milliarder kroner, hvis Folketingets politikere i forbindelse med forårets forhandlinger om et nyt forsvarsforlig beslutter sig for at købe Boeings F 18 Superhornet som afløser for de nuværende F 16 jagerfly. Beløbet afhænger af, hvor mange fly Danmark ender med at købe, og vil især komme højteknologiske danske virksomheder til gode. Det skriver Politiken onsdag. 
 - Hvis vi udvælges til sommer, starter vores modkøbsaftaler med dansk industri med det samme, siger Thomas Bell, der er vicepræsident for Boeings militære aktiviteter.
 Bell har gennem de seneste måneder haft kontakt med omkring 25 danske toppolitikere og beslutningstagere i sin kampagne for Boeings jagerfly.
 - Jeg vil ikke sige, at krisen hjælper os, men den nuværende økonomiske situation skader ikke Boeings muligheder, siger han.
 Udsigten til hurtigt at sikre værdifulde arbejdspladser kan for alvor bringe Boeing foran den amerikanske favorit Lockheed Martin og svenske Saab i den intense slutspurt om flykøbet, der bliver den størst danske våbenhandel i 30 år.
Udspillet kommer, blot en måned før en afgørende rapport fra Forsvaret og en række ministerier om flykøbet ligger klar i Folketingets forsvarsudvalg. Og forsvarsminister Søren Gade (V) hilser amerikanernes udmelding meget velkommen. 
 - Vi skal naturligvis træffe en fagligt forsvarlig beslutning om, hvilket jagerfly vi skal købe. Men det er en kæmpeinvestering - det er svimlende summer, vi taler om - derfor betyder det meget for samfundet, at der er en beskæftigelsesmæssig effekt, siger han.

