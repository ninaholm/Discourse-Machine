Plummer tror stadig på styrkede nyheder
DR's generaldirektør, Kenneth Plummer, billiger ikke arbejdsnedlæggelserne, men har forståelse for frustrationer efter masseafskedigelse.


 Trods kritik fra både Venstre og Socialdemokraterne af, at DR angiveligt står til at sige farvel til 26 medarbejdere i DR Nyheder ud af de i alt 104 ved dagens sparerunde, tror generaldirektør Kenneth Plummer på, at DR fortsat kan leve op til dets formål.
- Alle områder af DR bliver ramt i forbindelse med spareplanen men jeg er sikker på, at vi kommer til at leve op til forpligtelserne i både det nye medieforlig, i forbindelse med den kommende public servicekontrakt og radio- og tv-loven, siger Kenneth Plummer.
Medieordførerne Mogens Jensen (S) og Ellen Trane Nørby (V) har ellers kritiseret, at DR lader sparerunden gå så hårdt ud over DR Nyheder, da netop nyhedsområdet ifølge det seneste medieforlig skal opprioriteres.
Spørgsmål: Kenneth Plummer, mener du fortsat, I vil kunne gøre styrke nyhedsdækningen?
- Det er da klart, at det bliver sværere for os, men vi har en klar intention om at gøre den bedre, altså styrke den. Det kommer vi til ved at omprioritere, effektivisere og bruge nye teknologier i endnu højere grad, lyder planen fra Plummer.
Siden afskeden med de 104 medarbejdere blev effektueret fra mandag morgen har forskellige afdelinger nedlagt arbejdet, blandt andre P3, Aftenshowet, DR Dokumentar, DR's regioner og netop DR Nyheder.
- Jeg kan aldrig billige overenskomststridige arbejdsnedlæggelser. Men DR's medarbejdere er naturligvis frustrerede og kede af at skulle sige farvel til så mange dygtige medarbejdere, siger Kenneth Plummer.
DR Nyheders arbejdsnedlæggelse varer indtil tirsdag morgen klokken 9. Indtil da er der kun et nødberedskab, og derfor sendes TV Avisen og Deadline ikke mandag.

