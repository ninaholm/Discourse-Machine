Flere kræftsyge får erstatning for oversete diagnoser
På ti år er der sket en femdobling i antallet af sager, hvor kræftsyge får erstatning.


 Oversete diagnoser og forsinket behandling er skyld i, at langt flere kræftpatienter får erstatninger, da deres chancer for at overleve bliver forringet.
På ti år er der sket en femdobling i antallet af sager, hvor kræftpatienter tilkendes erstatning for oversete diagnoser og forsinket behandling - fra 33 i 2006 til 170 i 2015, fremgår det af en ny opgørelse fra Patient­erstatningen.
Det skriver Berlingske.
I de seneste ti år har der været 1135 sager af den type, hvor patienterne i 2015 i gennemsnit fik 375.000 kroner i erstatning.
Og siden 2006 er der udbetalt over 600 millioner kroner til kræftpatienter, som er kommet til skade i forbindelse med behandlingen af deres sygdom.
Og det er de forsinkede og oversete diagnoser, der fylder mest blandt de anerkendte skader på kræftområdet siger Karen-Inger Bast, direktør i Patienterstatningen, til Berlingske.
- Sagerne hos os tegner et billede af et sundhedsvæsen, der gør det godt, når patienten er kommet i behandling.
- Men de viser samtidig også, at dér, hvor risikoen for skader er størst, er, når patienten møder systemet med symptomer, som sundhedsvæsenet ikke får reageret hurtigt nok på.
Både i Patienterstatningen, Danske Regioner og Kræftens Bekæmpelse forklares det med, at der generelt behandles flere kræftpatienter - og at danskerne har fået bedre kendskab til, at det er muligt at få erstatning, hvis noget er kikset i forløbet i sundhedsvæsenet.
Så stigningen er ikke nødvendigvis et udtryk for, at der sker flere skader, og at der er problemer med kvaliteten af hjælpen til kræftsyge danskere, lyder vurderingen.
I Kræftens Bekæmpelse mener man, at de praktiserende læger skal blive bedre til at fange, om det kunne være kræft, en patient måske lider af.
- Men der skal også være et system til at understøtte de praktiserende læger og hjælpe dem med at få bekræftet eller afkræftet mistanker om kræft, og derfor er det vigtigt, at der henvises flere til undersøgelser på de diagnostiske centre, siger specialkonsulent Jesper Eriksen, Kræftens Bekæmpelse, til Berlingske.
