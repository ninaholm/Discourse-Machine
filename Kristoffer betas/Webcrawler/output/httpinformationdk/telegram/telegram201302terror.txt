Terrorgruppe kan have bortført familie i Cameroun
Syv familiemedlemmer er bortført under ferie i Cameroun i Afrika. De formodes at være ført til Nigeria.


 En fransk familie bestående af tre voksne og fire børn er blevet bortført i den afrikanske stat Cameroun af en militant organisation, som er kendt af de franske myndigheder.
Det oplyser diplomater og efterretningskilder.
Energiselskabet GDF Suez bekræfter, at det er en af deres ansatte og hans familie, der er taget som gidsler. Familien holdt ferie.
Under et besøg i Grækenland rettede Frankrigs præsident, François Hollande, mistanken mod en kendt "terroristgruppe" fra Nigeria. Han mener, at den står bag bortførelsen.
- Det mest sandsynlige er nu, at de tilfangetagne er ført til Nigeria, siger Hollande.
Præsidenten antyder, at gerningsmændene kan tilhøre den islamistiske terrororganisation Boko Haram i Nigeria. Han siger, at Boko Haram også er til stede i Cameroun.
De bortførte børn er henholdsvis 5, 8, 10 og 12 år, oplyser en diplomat.
Det var den franske radiostation Radio France International (RFI), der tidligere tirsdag oplyste, at mellem fem og syv franske statsborgere var taget til fange af bevæbnede mænd på motorcykler i den nordlige del af Cameroun, tæt på grænsen til Nigeria.
Den tidligere franske forsvarsminister Hervin Morin siger, at det er "alt for tidligt" at konkludere, at bortførelsen er et svar på Frankrigs militære indgriben i Mali mod militante islamister.
Men han siger, at han siden den franske intervention i Mali i januar har forventet, at noget ville ske, som skulle teste den franske beslutsomhed.
Boko Haram står bag mange hundrede drab i det nordlige Nigeria. Mange kirker er blevet bombesprængt.
Cameroun er en tidligere fransk koloni med 20 millioner indbyggere. Landet er et kludetæppe af etiske grupper, sprog og religion, og flere oprørsgrupper er aktive.
