Breivik hævder han er gået fra vold til politisk aktivisme
37-årige Breivik tager nu afstand fra vold og vil bruge resten af sit liv på demokratisk aktivisme, siger han.


 Den 22. juli 2011 dræbte Anders Behring Brevik 77 mennesker i Norge. Først ved hjælp af en bilbombe i hovedstaden, Oslo, og siden i et skudattentat på øen Utøya uden for Oslo. Men nu tager han afstand fra vold.
Det påstår han i hvert fald under det retsmøde, som i disse dage foregår i den norske by Skien, fordi den nu 37-årige Breivik har lagt sagt an mod den norske stat for brud på hans menneskerettigheder.
Her afgiver han forklaring på, hvorfor han mener at sidde fængslet under inhumane forhold, først i Ila Fængsel nu i Skien Fængsel.
Og i gymnastiksalen i Skien Fængsel, hvor retsmødet foregår de næste fire dage, hævder Breivik i en tale, at han nu er konverteret til politisk aktivisme i stedet for vold.
Det sker, siger han, efter at han har set valgresultatet for det højreekstremistiske, græske parti Gyldent Daggry.
- Jeg tager afstand fra den voldelige revolution i mit kompendium, siger han ifølge den norske avis VG.
Her henviser han til det manifest, som han sendte ud før aktionerne i Oslo og på Utøya for snart fem år siden.
- Jeg vil bruge resten af mit liv på demokratisk aktivisme, og jeg kommer aldrig til at blive militant igen, siger han ifølge det norske nyhedsbureau NTB.
Breivik fortæller, at han for fire år siden bestemte sig for at konvertere til fredelig aktivisme.
- Staten siger, at jeg fortsat er militant og har i fire år nægtet at anerkende konverteringen, siger han.
Onsdag morgen indledte Breivik sin forklaring med at sige, at hans stilling er partisekretær i det politiske parti Den nordiske stat. Og det blev uddybet senere.
- Jeg ønsker ikke bare at starte et parti, som tager afstand fra vold, men som også arbejder aktivt for dialog og for at inkludere norske nationalsocialister i demokratiet, siger han ifølge NTB.
Han forklarer dog også, at han vil ty til civil ulydighed, som den irske, republikanske hær, IRA, gjorde det i 1970erne, hvis han ikke vinder sin sag.
- Det vil jeg fortsætte med, indtil følgende krav er mødt: Jeg vil have lov til at modtage breve, have menneskelige relationer i fængslet, og jeg ønsker besøg af mindst fem venner og støtter, siger Breivik.
24. august 2012 blev Breivik idømt 21 års forvaring.
