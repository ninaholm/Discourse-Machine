Pendlerforening frygter varige konsekvenser af id-kontrol
Længere rejsetid og mulig prisstigning sender togpassagerer over i bilerne, frygter Pendlerklubben Kystbanen.


 Den svenske regerings krav om id-kontrol på Københavns Lufthavns Station kan sende togpassagererne over i bilerne, frygter Pendlerklubben Kystbanens formand, Michael Randropp.
- Vi står i forvejen på Europas dyreste togstrækning, siger han fra perronen ved Københavns Lufthavn.
- En prisstigning - og det vil det være, uanset om man kalder det et gebyr - vil betyde, at endnu flere vælger den kollektive trafik fra. Og når først folk har købt en bil, kommer de ikke tilbage. Så bliver det rigtig dyrt på langt sigt.
Den løsning af opgaven med id-kontrol, som DSB har valgt, er dog det "mindste af de mulige onder."
DSB har valgt at afsætte den ene af København Lufthavns Stations to perroner til tog, der skal til Sverige. Derfor vil passagerer skulle skifte tog fra den ene perron til den anden, hvis de skal videre fra København til Sverige.
Ved de fem indgange til spor 1, hvor tog til Sverige vil køre fra, vil passagerer blive afkrævet billed-id for at få adgang til perronen og dermed toget.
- DSB har valgt den model, som vi har anbefalet længe. Det er vi glade for, siger Michael Randropp.
- Men det bliver forfærdeligt at være pendler alligevel, fordi der bliver markant længere rejsetid, og det bliver sværere at få den kollektive trafik til at hænge sammen.
Ifølge Pendlerklubben Kystbanen er der 9000 personer, der dagligt pendler mellem Danmark og Sverige med tog. Tæller man de pendlere, der ikke krydser grænsen dagligt, er tallet på 18.000.
- Men jeg vil gerne understrege, at det ikke kun er de 18.000, men mange andre mennesker, der bliver berørt, fordi de ikke kan køre herud (til Københavns Lufthavn, red.), siger Michael Randropp.
Han henviser til, at tog fra Fyn og Jylland ikke længere vil køre helt til Københavns Lufthavn. I stedet stopper de på Københavns Hovedbanegård.
