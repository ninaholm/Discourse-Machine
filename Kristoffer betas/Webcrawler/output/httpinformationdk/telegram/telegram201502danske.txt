Dansk Erhverv: For få udenlandske firmaer vælger Danmark
Det skal gøres mere attraktivt for udenlandske selskaber at etablere sig i Danmark, som Apple nu gør i Viborg.


 Det sker alt for sjældent, at udenlandske firmaer som Apple vælger at smide penge i at etablere sig i Danmark. Det skal der gøres noget ved.
Sådan lyder det kritisk fra Dansk Erhverv midt i den danske glædesrus over, at it-giganten Apple vælger at investere 6,3 milliarder kroner i et datacenter i Foulum lidt uden for Viborg.
- Det er næsten som om, vi har vundet forretningsverdens svar på VM i fodbold, og vi render alle sammen rundt med rød-hvide farver i ansigtet og romerlys.
- Og det er ikke for at tale det ned, for det ér en glædelig nyhed. Men når det er så glædelig en nyhed, så er det jo fordi, det sker alt for sjældent, siger Søren Friis Larsen, markedsdirektør i Dansk Erhverv.
Siden 2005 er der ifølge Dansk Erhverv opstået et investeringsgab mellem indgående og udgående investeringer. Det tyder på, at det er blevet relativt mindre attraktivt at investere i danske virksomheder.
Ifølge direktøren peger undersøgelser på, at et enklere skattesystem og færre omkostninger ved at etablere sig i Danmark vil få flere til at kigge i vores retning.
- Det skal vi fortsat arbejde på. Vi må ikke hvile på laurbærrene, fordi vi har haft en succesoplevelse med Apple i dag, lyder det fra Søren Friis Larsen.
I Dansk Industri Itek, der er et branchefællesskab i Dansk Industri for virksomheder inden for it, tele, elektronik og kommunikation, mener direktør Adam Lebech, at Danmark har gode muligheder for at modtage flere lignende investeringer.
- Det her kan blive begyndelsen til et nyt it-væksteventyr i Danmark. Det kræver konkurrencedygtige energipriser, tilstrækkeligt med it-kandidater og gode bredbåndsforbindelser, siger Adam Lebech.
Han påpeger, at datacentre også er gode for kommunerne i yderområderne.
- Et datacenter behøver ikke at ligge tæt på en motorvej. Det kan anlægges der, hvor der måske ikke er så mange andre arbejdspladser i dag. Det kræver blot gode bredbåndsforbindelser og masser af vedvarende energi. Begge dele har vi i Danmark, siger branchedirektøren.
