Minister fastholder frit sygehusvalg



 Det udvidede frie sygehusvalg gælder fortsat. Det indskærper sundhedsminister Jakob Axel Nielsen (K) nu over for regionerne. 
 Det sker efter eksempler i medierne på patienter, der har fået afslag på behandling i regi af det fri sygehusvalg. Regeringen har aftalt med regionerne at suspendere valgfriheden på grund af efterslæbet fra sygehuskonflikten. 
 - Det hævdes, at afslagene sker med henvisning til, at det frie sygehusvalg allerede er suspenderet. Men patienternes rettigheder gælder, indtil lovforslaget om suspension er vedtaget af Folketinget og trådt i kraft, skriver ministeren i et brev til samtlige regionsråd.
 Det er Patientforeningen - den tidligere Privathospitalernes Venner - glade for. 
 - For eksempel har patienter i Region Nordjylland ikke fået oplyst en konkret behandlingsdato, og dermed fratages de retten til at søge behandling på andet offentligt sygehus eller på privathospital, siger foreningens næstformand, Villy O. Christensen.
