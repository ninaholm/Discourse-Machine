Dronningen fejres som en sportshelt



 Dronning Margrethe vil blive hyldet, som var hun en sportshelt, når hun omgivet af en regn af dannebrogsflag træder ind på NRGi Park i Århus grundlovsdag den 5. juni.
Her vil 12.000 tilskuere og 1000 kunstnere, idrætsfolk og musikere sige et kraftigt forsinket tillykke med de 70 år, når Århus Kommune i samarbejde med Danmarks Idrætsforbund og Danske Gymnastik- og Idrætsforeninger gennemfører halvanden times tv-transmitteret show.
På musikplakaten står Thomas Helmig, Tina Dickow og Brødrene Olsen, men også idrætsfolk i alle afskygninger er på grønsværen, når showet præsenteres. Det bygges op som en af dronningens egne farvepapirklip, såkaldte decoupager, over det liv og de interesser, danskerne kender dronningen for. 
Det foregår gennem et vandtema, et rejsetema, et marguerittema m.v.
Billetsalget til showet er allerede gået i gang.

