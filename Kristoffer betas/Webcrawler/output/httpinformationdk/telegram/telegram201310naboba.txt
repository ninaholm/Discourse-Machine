Nabo til Bandidos: Fakkeloptog en bragende succes
Grundejerformand i Vanløse er overrasket over stort fremmøde til søndagens optog imod rockertilholdssted.


 En bragende succes.
Sådan betegner Lars Georg Jensen søndag aftens fakkeloptog, hvor folk troppede op for at vise deres utilfredshed med, at rockerklubben Bandidos har købt et hus midt i et villakvarter i Vanløse.
Lars Georg Jensen er formand for den lokale grundejerforening og nabo til rockertilholdsstedet. Søndag gik han i optoget fra Jyllingevej Station og hen til Bandidos-rockernes adresse.
- Det var en bragende succes. Der kom flere hundrede mennesker, som bakkede op. Det blev markeret, at de ikke vil finde sig i, at der er rockerborge i beboelseskvarterer, siger Lars Georg Jensen.
Han fortæller, at han under optoget både talte med folk fra lokalområdet, men også med personer, der kom langvejs fra.
- Det viser, at folk har hørt om det her og føler med os. Flere fortalte mig, at de også selv havde prøvet noget lignende, siger Lars Georg Jensen.
Ifølge Lars Georg Jensen har rockernes indtog på den anden side af hækken haft store konsekvenser. Han har blandt andet oplevet søvnbesvær, fordi rockerne angiveligt har holdt festerne til langt ud på natten og op ad formiddagen.
Samtidig har det været med til at sprede en generel utryghed i området. Og da Lars Georg Jensen offentligt kritiserede rockerne, vågnede han efterfølgende op til en smadret rude og mursten på gulvet.
- Det værste er, at rockernes tilstedeværelse har berøvet os vores ro, fred og tryghed, som man normalt har i sit hjem. Den er blevet erstattet af en gennemgående uro, fortæller han og tror på, at rockerne på et tidspunkt nok skal flytte på grund af pres fra både borgere og politikere.
- Der tegner sig stor politisk enighed, og det her kan få en gennembrudseffekt i forhold til, hvordan man håndterer problemerne i København og i resten af Danmark.
Optoget var arrangeret af politikerne Jakob Hougaard (S) og Jakob Næsager (K).
