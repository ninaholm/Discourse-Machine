DF's arbejdsmarkedsordfører ud af 3F
3F mister Dansk Folkepartis arbejdsmarkedsordfører, Bent Bøgsted, som skifter til Det Faglige Hus efter politisk strid mellem fagforbundet og hans parti


 Dansk Folkepartis arbejdsmarkedsordfører, Bent Bøgsted, forlader fagforbundet 3F til fordel for den "gule" fagforening Det Faglige Hus. Han finder sit kontingent til 3F misbrugt til politisk agitation imod genopretningspakken og Dansk Folkeparti.
Desuden sparer han 3500 kroner om året på at skifte fagforbund. Bent Bøgsted kritiserer 3F for dyre annoncekampagner for Enhedslisten, Socialistisk Folkeparti og Socialdemokraterne. 
- Den sidste smædekampagne vendt mod Dansk Folkeparti var dråben, der fik bægeret til at flyde over, forklarer Bent Bøgsted i en skriftlig kommentar.
3F burde ifølge ham glæde sig over, at genopretningsplanen skaffer en halv milliard kroner imod langtidsledighed.
- Fagbevægelsen betaler millionlønninger til sine ledere, hvilket i sig selv er fordyrende, men når de så samtidig bruger hundrede af millioner af kroner på politiske kampagner og støtte til partierne på venstrefløjen, så forstår jeg bedre, at mit faglige kontingent nu bliver 3500 kroner billigere årligt, efter at jeg har skiftet 3F ud med Det Faglige Hus, siger Bent Bøgsted.
