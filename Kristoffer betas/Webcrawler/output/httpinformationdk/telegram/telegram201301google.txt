Google sætter omsætningsrekord - og overskuddet stiger
Det amerikanske succes-selskab omsætter nu for næsten 300 milliarder kroner. Men indtjeningen per klik falder.


 Google omsatte i 2012 for første gang i selskabets korte levetid for over 50 milliarder dollar - selv om det beløb annoncørerne betaler, hver gang en bruger klikker på en reklame, fortsætter med at falde.
Det fremgår af selskabets regnskab, der blev offentliggjort kort tid efter de amerikanske aktiemarkeder lukkede tirsdag. Google står bag verdens mest anvendte søgemaskine på internettet.
I eftermarkedet på Wall Street handles Google-aktien over fem procent højere, så investorerne er åbenbart godt tilfredse med regnskabet.
Omsætningen voksede til 50,2 milliarder dollar. Især i årets sidste kvartal var der gang i kasseapparatet med en fremgang i indtægterne på 36 procent sammenlignet med året før til 14,4 milliarder dollar.
- Vi sluttede året stærkt. Vi rammer 50 milliarder i omsætning for første gang. Ikke en dårlig præstation i løbet af halvandet årti, siger Larry Page, topchef og en af medstifterne af Google.
Googles store omsætning skyldes blandt andet, at selskabet dominerer det amerikanske marked for onlinereklamer.
Men indtjeningen per klik er for nedadgående, fremhæver CNNMoney.
Antallet af kliks, som Google får betaling for, voksede med 24 procent (i forhold til 2011, red), men prisen per klik faldt seks procent.
- Det er femte kvartal i træk, at det gennemsnitlige beløb per klik falder, skriver CNN.
Googles overskud gik i 2012 frem med 10 procent til 10,7 milliarder dollar.
