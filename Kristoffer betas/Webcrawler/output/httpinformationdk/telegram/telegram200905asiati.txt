Asiatiske instruktører trodser systemet



 Den iranske filminstruktør Bahman Gohbadi er ikke sikker på, at han vender tilbage til sit hjemland, når festivalen i Cannes er overstået.
 - Når myndighederne har set filmen, får jeg garanteret ikke lov til at optage flere, sagde Gohbadi efter præsentationen af "Ingen kender noget til persiske katte".
 Bag den "harmløse" titel gemmer sig en fortælling om vestligt inspireret musikliv i iranske undergrundsmiljøer. Derfor har han også fået tilladelse til projektet under påskud af, at det drejer sig om en helt anden film.
 Bahman Gohbadis film åbnede festivalens næstvigtigste kategori, "Un certain regard". I hovedkonkurrencen er 5 af de 20 film asiatiske, hvortil kommer den amerikanske "Taking Woodstock" af stjerneinstruktøren Ang Lee, som kommer fra Taiwan.
 Asiatisk film har forlængst sikret sig en fremtrædende position på de store festivaler og også i et vist omfang kunnet bruge denne succes til at få filmene ud på det kommercielle marked i resten af verden.
 Gohbadi blev to gange under optagelserne tilbageholdt og afhørt af politiet. Det gjorde heller ikke situationen bedre, at den amerikansk-iranske journalist Roxana Saberi er hans veninde. Hun har netop siddet fængslet og er siden blevet løsladt fra fængslet i Iran, men turde ikke rejse med til Cannes af frygt for, hvad der kunne ske med hendes familie. Saberi har været med til at skrive historien om de persiske katte.
 Den kinesiske instruktør Lou Ye udfordrer systemet med en film, der deltager i hovedkonkurrencen med den engelske titel "Spring Fever". 
 Titlen dækker over et drama, ladet med sex og homoseksualitet, og da Lou Ye gik i gang med optagelserne, trodsede han et femårigt forbud mod at lave en film, som han blev idømt i 2006. Det skete, fordi han optog en film om demokratibevægelserne i Kina og tog filmen med til Cannes uden myndighedernes tilladelse.
 Thierry Frimaux, direktør for festivalen i Cannes, siger, at eksemplerne er med til at understregede festivalens berettigelse.
 - Vi er til for at give et billede af, hvad der sker i filmens verden og i verden omkring os, understreger Frimaux.  
