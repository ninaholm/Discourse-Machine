Pakistan dræber 25 militante i terrorjagt
25 militante er blevet dræbt ved en aktion, som Pakistans hær og luftvåben har gennemført i Pakistan.


 Pakistanske fly har bombet en militant højborg på grænsen til Afghanistan i en operation, der kostede 25 militante livet, siger pakistansk militær.
Den pakistanske hær, paramilitære styrker og luftvåbnet gik sammen om aktionen mod "terror-højborgen Walidad" i Pakistans nordvestlige distrikt Mohmand.
- Inden landoperationen foretog det pakistanske luftvåben præcisionsbombardementer mod terroristernes stillinger, hedder det i en erklæring fra Pakistans militær.
 Efter intensive kampe var soldaterne ifølge erklæringen i stand til at sikre Walidad og de omkringliggende områder i bjergene. 25 militante blev dræbt og resten flygtede over grænsen til Afghanistan.
Tre pakistanske soldater blev dræbt, og mindst 13 andre blev såret under aktionen.
Mohmand er et af syv distrikter i Pakistans halvautonome klanområde, hvor medlemmer af terrornetværket al-Qaeda og den militante talibanbevægelse ofte gennemfører angreb.
USA har kaldt klanområdet for det farligste sted på jorden og betragter det som al-Qaedas hovedkvarter.
Siden amerikanske specialstyrker i sidste måned dræbte al-Qaeda-lederen Osama bin Laden i Pakistan, har USA lagt fornyet pres på Pakistan for at slå til mod militante i grænseområdet mellem Pakistan og Afghanistan.
