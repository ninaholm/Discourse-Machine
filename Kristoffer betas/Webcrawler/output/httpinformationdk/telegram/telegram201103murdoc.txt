Murdoch overvejer at sælge Sky News
Rupert Murdoch er klar til at sælge nyhedskanalen Sky News for at kaste sig over britisk betalings-tv.


 Mediemogulen Rupert Murdochs selskab News Corp er angiveligt klar til at sælge nyhedskanalen Sky News.
Det sker i et forsøg på at opnå fuld kontrol over BSkyB, som er en gigant inden for britisk betalings-tv.
Ifølge flere medier kører Sky News i øjeblikket med underskud, og tilbuddet om at sælge tv-kanalen er formentlig et forsøg på at forsikre den britiske regering om, at News Corp bør overtage BSkyB.
Murdochs selskab ejer også en række britiske aviser, heriblandt sværvægteren The Times og den populære tabloidavis The Sun.
Andre britiske medier er imidlertid bange for, at konkurrencen på nyhedsmarkedet kan blive svækket, hvis Murdochs selskab får lov til at overtage BSkyB.
Medietilsynet Ofcom har anbefalet, at regeringen beder konkurrencetilsynet Competition Commission om at undersøge sagen.
Tilsynet skal i så fald vurdere, om det er i offentligheden og mediemangfoldighedens interesse, hvis News Corp overtager BSkyB.
Den britiske kulturminister, Jeremy Hunt, overvejer fortsat, om han vil godkende buddet fra News Corp, men flere medier skriver, at en endelig beslutning allerede kan ventes torsdag.
News Corp tilbød i juni sidste år at betale 700 pence for hver aktie i BSkyB. Men det afviste selskabets ledelse, som kræver mere end 800 pence per aktie.
Ifølge BBC har News Corp - ud over at sælge Sky News - også tilbudt at støtte kanalen med 20 millioner pund, hvilket svarer til 175 millioner kroner.
News Corp ønsker ikke at kommentere forlydenderne om et eventuelt salg af Sky News.
