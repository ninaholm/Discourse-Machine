Liberias konsul: Brüggers film er ussel
Liberia har længe haft blikket rettet mod Brügger, siger landets konsul i Danmark. Han kalder filmen ussel.


 Mads Brüggers film "Ambassadøren" er ussel i sin stereotype fremstilling af Afrika.
Sådan lyder det fra honorær konsul for Liberia i Danmark, Carl Chr. Østerggard efter, at Liberia nu bebuder "retlige skridt" mod Mads Brügger og samtidig forlanger en forklaring fra den danske regering på filmen.
- Hvis man kender Liberias historie og det, de har været igennem, så vil man vide, at landet har flyttet sig lysår i den rigtige retning på kort tid, siger Carl Chr. Østergaard.
- Mads Brügger kommer med sådan en stereotyp opfattelse af Afrika. Det er usselt. Det er min personlige holdning, lyder det fra den honorære konsul.
Han understreger, at Liberia længe har haft blikket stift rettet mod Mads Brügger og hans film, der er fra 2011.
Og så sent som i foråret blev Carl Chr. Østergaard bedt om at sende blandt andet en dvd med filmen til de liberiske myndigheder.
- Filmen er noget, man diskuterer på meget højt niveau i Liberia. Og man er meget stødt over den, fortæller han.
- Man har det fokus, at det er filmen, den er gal med - ikke de ting, der sker i filmen, siger Carl Chr. Østergaard.
Det er særligt faldet myndighederne i Liberia for brystet, at Mads Brügger med bestikkelse køber sig til diplomatstatus, der skal give ham adgang til Den Centralafrikanske Republiks diamanter.
- Liberias regering finder denne handling ikke blot umoralsk, men kriminel og provokerende over for regeringen og folket i Liberia, lyder det i pressemeddelelsen fra ministeriet.
