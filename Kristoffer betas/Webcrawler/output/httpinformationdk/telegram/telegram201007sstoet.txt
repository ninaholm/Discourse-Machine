S støtter mere kontrol med socialt snyd
Socialt snyd undergraver sammenhængskraften, så kommuner skal kunne kontrollere mere, mener Socialdemokraternes finansordfører, Morten Bødskov


 Kommunerne skal lettere kunne stoppe socialt bedrageri ved at komme uanmeldt i private hjem, overvåge boliger og biler samt hente kontoudtog fra banker fra formodede kærester til kvinder, som siger, at de er enlige forsørgere.
Det siger Socialdemokraternes finansordfører, Morten Bødskov. Han ser gerne, at kommunerne bedre kan kontrollere socialt bedrageri, som 80 af 98 kommuner har bedt regeringen om.
- Socialt bedrageri skal forfølges. Det er meget groft, når nogen bedrager vores fælles velfærdssamfund og solidariteten. Så skal der slås hårdt ned på dem, der svindler og bedrager de sociale myndigheder, siger Morten Bødskov.
Socialdemokraterne mener ikke, at mere kommunal kontrol er i modstrid med borgerlige rettigheder om boligens ukrænkelighed og privatlivets fred, påpeger han.
- Kommuner ønsker i første omgang at samle de love, der er. Dernæst er der en række ønsker om at forbedre adgangen til at kontrollere, om man er samlevende eller enlig, siger Morten Bødskov.
Han mener, at samfundets sammenhængskraft undergraves, hvis lovlydige ser, at andre på deres bekostning let slipper uden om at bryde loven. 
- Det er helt afgørende, at alle spiller efter reglerne, siger Morten Bødskov.
