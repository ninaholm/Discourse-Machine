Nobelpriskone Liu Xia kritiserer Kina
Liu Xia, hvis mand Liu Xiaobo er tildelt Nobels fredspris, kritiserer Kinas regering og kalder sin husarrest for ulovlig.


 Nobelprismodtager Liu Xiaobos hustru, Liu Xia, kritiserer den kinesiske ledelse og kalder den husarrest, hun er sat i, for ulovlig. 
Liu Xia har ikke fået lov til at forlade sin lejlighed i hovedstaden Beijing eller tale i telefon, siden hun kom hjem fra et besøg hos sin mand i det fængsel i det nordlige Kina, hvor han afsoner en fængselsstraf på 11 år.
- Jeg protesterer kraftigt mod min ulovlige husarrest overfor regeringen, skriver hun på sin twitter-konto og kalder sin situation "meget vanskeligt at håndtere".
Liu Xia fortæller, at to norske diplomater forsøgte at besøge hende i lejligheden tirsdag, men at begge diplomater blev sendt bort med uforrettet sag.
Den norske ambassade i Beijing bekræfter besøget og siger, at diplomaterne ville tjekke, hvordan Liu Xia havde det.
Lu Xia siger, at hun håber, at hun kan rejse til Oslo og modtage fredsprisen på sin mands vegne. Men hun føler sig ikke sikker.
- Jeg har et pas. Men vil de lade mig rejse? Og hvis jeg kommer til Oslo, vil de så lade mig vende hjem, spørger hun i et interview med den franske onlineavis Mediapart ifølge det tyske nyhedsbureau dpa.
I interviewet siger hun, at forholdene for hendes mand i fængslet er blevet meget forbedret, siden Liu Xiaobo blev tildelt fredsprisen.
- De behandler ham bedre. De giver ham bedre mad, og han har endda fået varme i cellen, siger hun.
