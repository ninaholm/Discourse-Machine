Ukendt gruppe: Vi stod bag bulgarsk bombe
En gruppe, der kalder sig Jihads Base, påtager sig skylden for bombe mod israelske turister i Bulgarien.


 En hidtil ukendt islamistisk gruppe hævder at stå bag den selvmordsbombe, som onsdag kostede fem israelske turister og en bulgarsk buschauffør livet i sortehavsbyen Burgas. Det skriver den israelske avis Jerusalem Post.
- Med Allahs hjælp og efter nøje overvågning lykkedes det en af os at sprænge en jødisk bus i luften i Bulgarien, skriver gruppen, der kalder sig Jihads Base, i en erklæring på et libanesisk nyhedssite.
Israel og USA har beskyldt den libanesiske Hizbollah-milits for med iransk støtte at stå bag angrebet, som skete i Burgas' lufthavn, umiddelbart efter at en gruppe israelske turister var ankommet til Bulgarien og skulle fragtes til deres feriedestination.
Ifølge The Jerusalem Post kan den ukendte gruppe have relationer til andre islamistiske terrorister eller være et skalkeskjul for Hizbollah selv.
En talsmand for det bulgarske udenrigsministerium afviser dog over for nyhedsbureauet Focus, at gruppen kan have stået bag angrebet.
Imens kæmper bulgarsk politi fortsat med at få identificeret bombemanden, som var i besiddelse af et falskt kørekort fra den amerikanske stat Michigan. Hans jordiske rester er blevet tjekket hos diverse dna-registre uden foreløbig at have givet nogen svar.
Det er fortsat et mysterium, hvem der sprængte turistbussen i luften. Politiet har offentliggjort overvågningsbilleder, der viser en langhåret, ung mand med rygsæk, som går rundt i lufthavnen inden de israelske turisters ankomst.
Bulgariens indenrigsminister, Tsvetan Tsvetanov, har oplyst, at bombemanden ikke var bulgarsk, men at manden opholdt sig i landet i fire dage, inden han slog til mod bussen.
Ifølge Tsvetanov brugte selvmordsbombemanden omkring tre kilo TNT, og politiet er nu på udkig efter en medsammensvoren, som kan have udløst bomben via en mobiltelefon.
Øjenvidner har ifølge CNN beskrevet denne person som korthåret og engelsktalende med en mulig amerikansk accent, og politiet har fået udarbejdet en fantomtegning.
