Jyske Bank bliver smidt ud af Totalkredit-klubben
Ophørt samarbejde med Totalkredit vil koste Jyske Bank op mod en kvart milliard kroner.


 Jyske Bank skal ikke længere henvise sine kunder til realkreditlån i Totalkredit og til gengæld modtage provision. Nykredit og Totalkredit vil ikke længere arbejde sammen med Jyske Bank, skriver banken i en fondsbørsmeddelelse.
Det sker efter, at Jyske Bank har overtaget realkreditkonkurrenten BRF Kredit.
- Nykredit og Totalkredit har meddelt Jyske Bank, at de har indtaget det standpunkt, at de anser Totalkredit-samarbejdet for ophørt for Jyske Banks vedkommende, skriver Jyske Bank.
Nykredit og Totalkredit har meddelt banken, at de derfor har besluttet at frigive Jyske Banks garantier for ydede lån og stoppe provisionsbetalingerne til Jyske Bank.
Det kommer til at koste op mod en kvart milliard på bundlinjen i år.
- Retmæssigt ophør af provisionsbetalinger med videre vil alt andet lige påvirke Jyske Banks resultat før skat negativt med 225-250 millioner kroner i 2014, oplyser banken, som dog ikke mener, at opsigelsen af samarbejdet er på sin plads.
- Jyske Bank er uenig i, at der fra Jyske Banks side foreligger et ophør af Hovedsamarbejdsaftalen og anser Nykredits og Totalkredits tiltag som uberettiget, lyder det.
Jyske Bank har ikke umiddelbart yderligere kommentarer til udsmidningen af Totalkredit-samarbejdet, ud over det, der står i fondsbørsmeddelelsen. Det oplyser banken til Ritzau Finans.
Jyske Bank meddelte 24. februar i år, at banken fusionerer med BRF Kredit - og dermed slår Danmarks tredjestørste bank og det fjerdestørste realkreditinstitut sig sammen.
I praksis overtager Jyske Bank samtlige aktier i BRF, mens BRF Holding med overtagelsen af nye aktier i banken til gengæld bliver den største aktionær i Jyske Bank. Derudover betaler Jyske Bank kontant 100 millioner kroner til BRF Holding.
Fusionen begrundes med, at krisen fra 2009 til 2013 har sat banksektoren under pres.
Indtil nu har Jyske Bank altså dannet alliance sammen med Nykredit-koncernens datterselskab Totalkredit, som samarbejder med cirka 70 lokale og regionale pengeinstitutter om boliglån til danskerne.
Jyske Bank har henvist cirka 60.000 kunder til Totalkredit med et samlet realkreditudlån på 83 milliarder kroner, men samarbejdet med banken må ophøre efter ægteskabet med BRF Kredit, lød det allerede i februar fra Nykredit.
Jyske Bank oplyser, at der siden siden lanceringen af bankens egne, nye boliglånsprodukter medio december 2013 er ydet lån for 6,4 milliard kroner.
