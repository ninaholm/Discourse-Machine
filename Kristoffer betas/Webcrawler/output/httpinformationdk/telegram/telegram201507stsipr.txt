S: Tsipras må løse græsk krise efter nej
Det græske premierminister, Alexis Tsipras, må løse græsk tragedie, siger politisk ordfører Nicolai Wammen (S).


 Den græske premierminister, Alexis Tsipras, har ansvaret for at få Grækenland og EU bedst gennem den krise, som det store græske nej til gældsaftalen med kreditorerne fra Den Europæiske Centralbank, Den Internationale Valutafond og EU har udløst.
Det siger Socialdemokraternes politiske ordfører, Nicolai Wammen.
 - Uanset hvad de kommende dage må bringe i Grækenland og Europa, er der tale om en græsk tragedie af dimensioner, siger Nicolai Wammen i en skriftlig kommentar.
- Der påhviler nu den græske premierminister Alexis Tsipras, som anbefalede et nej, et enormt ansvar for at få bragt Grækenland og resten af Europa bedst muligt igennem den krise, der nu er en barsk realitet.
Nej-siden fik søndag ved Grækenlands folkeafstemning støtte fra næsten to af tre grækere med 61,31 procent af stemmerne mod 38,69 procent til ja-siden.
Det fremgår af det græske indenrigsministeriums hjemmeside.
Dermed har langt de fleste græske vælgere fulgt deres venstreorienterede regerings opfordring og afvist kreditorernes krav om flere græske reformer og besparelser for at få endnu flere penge til græsk økonomi, der er presset helt i bund.
Alternativet efterlyser hjælp fra EU til Grækenland ligesom USA's Marshall-hjælp til Europa efter 2. verdenskrig, siger politisk ordfører Rasmus Nordqvist.
- EU har siden 2010 tvunget Grækenland ud på en økonomisk kurs, der gjorde ondt værre, og derfor er det græske nej ikke en overraskelse. Det er derimod en sejr for demokratiet over den neoliberale nedskæringspolitik, siger han i en skriftlig kommentar.
- EU må vågne op, indse deres fejlslagne politik og sørge for, at grækerne nu får den hjælp til genopbygning, som situationen længe har kaldt på, siger Rasmus Nordqvist.

