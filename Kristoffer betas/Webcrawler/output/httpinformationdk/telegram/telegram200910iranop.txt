Iran opfordres til at løslade studerende



 USA opfordrer Iran til at frigive den iransk-amerikanske studerende Kian Tajbakhsh, som er idømt over 12 års fængsel, efter at han blev tilbageholdt i forbindelse med det omstridte præsidentvalg i juni.
 Det amerikanske udenrigsministeriums talsmand, Ian Kelly, siger, at USA er "dybt bekymret" over, at Tajbakhsh er blevet idømt en så lang fængselsstraf i Iran. Kelly siger, at straffen er 15 års fængsel, mens den studerendes forsvarer, advokat Houshang Azhari, siger til det officielle iranske nyhedsbureau IRNA, at straffen er "over 12 år". 
 - Hr. Tajbakhsh udgør ingen trussel for den iranske regering eller den nationale sikkerhed. I betragtning af den uberettigede karakter, som anklagerne mod ham har, opfordrer vi Iran til at garantere hans øjeblikkelige løsladelse, siger Kelly.
 Tajbakhsh var blandt de flere end 100 mennesker, der blev tilbageholdt efter præsidentvalget, som blev fulgt af massive protester fra oppositionen. Han blev anklaget for spionage og trusler mod den nationale sikkerhed.
