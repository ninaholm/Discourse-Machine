Jesper Stein får den pris han allerhelst vil have
Jesper Stein får De Gyldne Laurbær for krimiromanen "Aisha", som har været den sværeste bog endnu at skrive.


 Den 50-årige Jesper Stein får tirsdag prisen De Gyldne Laurbær 2015 for romanen "Aisha" om den hårdkogte og hårdtprøvede vicepolitikommissær Axel Steen. Romanen er den fjerde i serien. Første bind "Uro" kom i 2012.
- Jeg vil ikke lægge skjul på, at det er den pris, jeg allerhelst vil have. Jeg er helt vildt overrasket og virkelig glad, ydmyg og taknemmelig, siger Jesper Stein, da han får overrakt prisen foran Det Kongelige Bibliotek i København.
- Jeg tror, prisen betyder, at der kommer en masse yderligere læsere til mine bøger, og det er jeg rigtig glad for, siger Jesper Stein.
Rammen for romanerne er Nørrebro, og Jesper Stein har selv tidligere kaldt romanerne "2200 Noir".
- Min erfaring som journalist har jeg kunne bruge meget i mine bøger, og de ti år, hvor jeg har været krimi- og retsreporter, har givet mig en sikkerhed, som gør, at der er en masse ting, jeg ikke behøver at researche på.
 - Men som ligger til højrebenet, og som jeg kan skrive på. En fornemmelse og en tro på, at jeg ved noget om, hvad det handler om.
"Aisha" fik stjerneanmeldelser, da den udkom, og den er blevet kaldt hans bedste til dato - "en gennemført krimi med genialt plot".
- Det har været den sværeste bog for mig at skrive og den, hvor det tog længst tid, før jeg selv syntes, at den var god. Men nu kan jeg også rigtig godt lide den. Specielt i dag. Det er min ambition at lave en bog om året, indtil jeg bliver træt af det, siger han.
Hovedpersonen i den sorte saga er vicepolitikommissær Axel Steen. Han bor alene på Nørrebro, er skilt fra sin datters mor og er ingen helt.
- Jeg har stor glæde og fornøjelse af at skrive om min hovedperson og det univers, jeg har opfundet. Og så længe jeg har det, så bliver jeg ved med at skrive krimier.
- Jeg har boet på Nørrebro i mange år, og det er en superfed kulisse for at skrive om noget dramatisk i Danmark, med alt det liv, alt det drama og intensitet og forskellige typer kriminalitet, der også er.
- Og så er krimien et laboratorium, hvor man kan prøve alt muligt og komme meget rundt i alle mulige typer samfundslag, personer og miljøer.
- Der er frit valg på alle hylder i krimien, hvis man overholder de få regler, der er: Der er nogen, der skal dø, og sagen skal løses, siger prisvinderen.
Jesper Stein har bebudet, at hans næste bog kommer til efteråret.
