Højreekstremister anholdt efter mordbrand i Israel
Ifølge israelsk politi var det medlemmer af en jødisk terrorgruppe, som stod bag mordbrand.


 Medlemmer af en jødisk terrorgruppe er blevet anholdt i forbindelse med efterforskningen af en mordbrand i juli på et palæstinensisk hus på den israelsk besatte Vestbred, oplyser det israelsk politi.
 Ved branden i landsbyen Duma nær Nablus blev en dreng, Ali Dawabsheh på 18 måneder, dræbt. Hans mor og far døde på et hospital senere efter svære forbrændinger, mens en bror på fire år stadig er indlagt.
Det israelske politi siger, at "de anholdte unge tilhører en jødisk terrorgruppe", som mistænkes for at stå bag angreb mod palæstinensere.
 De er blevet anholdt i de seneste dage, og myndighederne har en begrundet mistanke om, at de stod bag branden i Dawabshehs' hjem.
Palæstinensisk vrede over mordbranden har været en faktor i en nylig voldsbølge med næsten daglige palæstinensiske knivstik, påkørsler af israelere med biler og skyderier. Uroen har været den værste siden konflikten i Gaza sidste år og har ført til snak om, at der skulle være en ny palæstinensisk opstand, eller Intifada, mod Israel.
I den seneste episode skød en palæstinenser torsdag mod en kontrolpost nær Jerusalem og sårede en soldat og tilfældigt forbipasserende. Palæstinenseren blev derefter skudt og dræbt, oplyser militæret.
Over de seneste to måneder er 19 israelere og en amerikansk statsborger blevet dræbt, mens de israelske styrker har dræbt 97 palæstinensere, hvoraf 58 er blevet betegnet som angrebsmand. De øvrige er blevet dræbt under gadekampe mod militæret eller mod politiet.
Den israelske premierminister bad efter mordbranden politiet om at "tage alle ressourcer i brug, så gerningsmændene kan blive pågrebet og retsforfulgt så hurtigt som muligt".
 - Jeg er chokeret over denne forfærdelige og afskyelige handling, sagde premierminister Benjamin Netanyahu om mordbranden i juli til Times of Israel.
- Det er et terrorangreb i enhver henseende. Israel slår hårdt ned på den slags, uanset hvem gerningsmændene er, sagde han.
