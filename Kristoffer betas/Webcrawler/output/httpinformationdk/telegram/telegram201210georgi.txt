Georgiens leder møder valgets sejrherre
Georgiens kommende regeringschef siger efter møde med præsident, at landet snart bliver en del af Nato.


 Efter parlamentsvalget i Georgien i sidste uge har præsident Mikheil Saakashvili tirsdag haft sit første møde ansigt til ansigt med sin sejrrige rival, den hovedrige forretningsmand Bidsina Ivanishvili.
Ivanishvili, der er landets kommende premierminister, sagde efter drøftelser med præsidenten, at landet "snart vil blive medlem af Nato."
- Vi stræber efter at komme nærmere på Europa, og Georgien vil ganske afgjort blive medlem af Nato snart, siger milliardæren ifølge Reuters efter samtalen i præsidentpaladset i Tibilisi.
Den 56-årige Ivanishvili har ingen erfaringer med at regere og står i spidsen for seks partier i en alliance, som kan vise sig at være meget skrøbelig.
Ivanishvilis Georgiens Drøm har efter valget kontrollen over 84 pladser i parlamentet, som i alt har 150 medlemmer.
Trods en ophidset og hård valgkamp, som fik mange til at forudse uroligheder og voldelige sammenstød, har Saakashvili erkendt sit partis nederlag og lovet en smidig og let magtoverdragelse.
Det vil i givet fald være første gang siden Sovjetunionens sammenbrud, at der sker en demokratisk magtoverdragelse uden problemer i Georgien.
Nyhedsbureauet Interfax har skrevet, at Ivanishvili ventes at blive premierminister, mens den franskuddannede Irakli Garibashvili er kørt i stilling til posten som indenrigsminister. Partiets pressechef, Maya Pandsjikidse, er nomineret til posten som udenrigsminister.
Tidligere fodboldspiller for AC Milan Kakha Kaladse står til at få posten som minister for regional udvikling.
Saakashvili har stået i spidsen for Georgien siden rose-revolutionen i 2003.
Georgien er under hans ledelse rykket tættere på EU, USA og Nato, men er til gengæld kommet på kant med Rusland, som den nye regeringschef nu vil klinke skårene med.
