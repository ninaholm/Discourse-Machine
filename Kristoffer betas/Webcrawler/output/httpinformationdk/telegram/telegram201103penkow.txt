Penkowa misbrugte 79.000 fra fond
Milena Penkowa har misbrugt 79.000 kroner, som hun har fået af den private Hørslev-Fonden.


 Endnu en sag om misbrug af fondsmidler klæber sig nu til hjerneforskeren Milena Penkowa.
Hun havde fået bevilget 100.000 kroner til at købe forskningsmaterialer af den private Hørslev-Fonden.
Men en gennemgang fra revisionsfirmaet Price Waterhouse Cooper viser, at hun i stedet har brugt 79.000 kroner af det bevilgede beløb på sit personale og på rejser.
Nu kræver formanden for forskningsfonden en forklaring fra Københavns Universitet, der har håndteret Penkowas regnskaber.
 - Vi har allerede skrevet til universitetet for at høre, hvad der er sket med de penge, som vi har bevilget til Milena Penkowa.
- Det er klart, at hvis vi bevilger penge til et formål, så er det det, pengene skal bruges til. Jeg kan sige, at vi aldrig har været ude for det her før, siger formand for bestyrelsen, advokat Georg Lett til B.T.
 Det er langt fra første gang, at der har været rod med Milena Penkowas støttemidler.
IMK Almene Fond skrev i 2010 til universitetet, at Milena Penkowa havde brugt 3,1 millioner kroner uberettiget af deres støtte på blandt andet repræsentation, rejser og advokater over en periode på fem år.
Milena Penkowa har betalt 221.000 kroner retur, som hun havde brugt på en advokat i en privat sag. Københavns Universitet har nu taget kontakt til fonden i den nye sag.
 - Jeg har ikke gjort det tidligere, fordi jeg gerne ville kunne redegøre for forholdet i dybden, og Rigsrevisionen er netop nu ved at granske hendes bevillinger, skriver fakultetsdirektør Arnold Boon til B.T.
- Når de har deres rapport klar, skal vi selvfølgelig gennemgå de forhold med fonden og finde ud af, hvad der skal ske, skriver han.
