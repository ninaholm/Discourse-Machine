Ærekær sportsjournalist gør op med DR
Opgøret med Kenneth Plummer er ikke Kurt Lassens første holmgang med DR. Hans fratrædelse i DR i 2008 skete med et brag med døren, der hørtes på chefgangen.


 En stædig og ærekær mand samt en sportsjournalist, som der blandt kolleger står stor respekt om. Sådan lyder en del af karakteristikken af den 45-årige forfatter og journalist Kurt Lassen, der torsdag blev Kenneth Plummers banemand som DR-generaldirektør.
Samme dag, som hans nye bog "Plummer - Summen af kardemommen" udkom - og med Plummers deroute formentlig meget snart i betydeligt større oplag end oprindeligt tænkt. Plummers afgang fra medieverdenens mest prestigefyldte job sker efter Lassens offentliggørelse af samtaler med Plummer, som var givet i fortrolighed. 
Sammenhængen mellem bogudgivelsen og det publicityfremmende brud med en af journalistikkens helligste grundsten om fortrolighed var onde tunger ikke sene til at fremhæve. 
På fagbladets Journalistens hjemmeside stod journalistkolleger torsdag i kø med fordømmelser og påstande om velkalkuleret markedsføring af den nye bog. 
Det er ikke første gang, at Kurt Lassen gør sig bemærket langt ind på chefgangene i DR. I 2008 forlod han Danmarks Radio efter et par års ansættelse i dyb frustration over sparerunder og ledelse. En frustration, som i hans efterfølgende faste blogger på Journalisten førte til i et usædvanligt hårdhændet udfald mod de navngivne "damer på min ledelsesvej".
At Kurt Lassen er ærekær, har han selv erkendt på sin blog. At han måske af samme grund gennem sine år på ikke mindst Berlingske Tidendes sportsredaktion også var en fremragende journalist, tøver kolleger i branchen ikke med at fremhæve. 
Hans tæft som avisskrædder bygget op i sin tid som reporter og redigerende på JydskeVestkysten har sikret en klar næse for de gode historier, som han videreførte i otte års respekteret karriere ikke mindst som fodboldekspert på Berlingske Tidende.
Herfra blev han headhuntet til DR som redaktionschef på sportsredaktionen. Men chefrokader og omstruktureringer efterlod ham i et vakuum, som han efter to år selv valgte at fratræde. Siden har han ernæret sig som blogger og forfatter af sportsbøger om blandt andre Nicklas Bendtner og senest Caroline Wozniacki. 
