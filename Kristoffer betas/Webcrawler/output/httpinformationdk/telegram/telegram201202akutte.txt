Akuttelefonen hitter i hovedstaden
Den nye akuttelefon er populær hos flere danskere, og det vil aflaste skadestuerne, mener overlæge.


 Når næsen løber, eller feberen raser, mener mange danskere, at det kræver akut behandling.
Siden borgerne i Region Hovedstaden for to uger siden fik mulighed for at ringe til akuttelefonen, har 2348 personer ringet på nummeret 1813.
Mindre end hver femte af dem er dog blevet opfordret til at tage til en akutafdeling og blive tilset med det samme. Tværtimod er knap en tredjedel blevet henvist til egen omsorg'. Det skriver MetroXpress onsdag.
Men det er faktisk glimrende, vurderer vagtcentralchef og overlæge Jan Nørtved Sørensen.
- Det er jo rigtig godt, at vi kan give dem råd og vejledning over telefonen, som folk ellers var taget på akutmodtagelse eller akutklinikkerne med.
- Det viser, at akuttelefonen inden for kort tid vil aflaste ude på akutafdelingerne og derved sikre, at de, der virkelig har brug for at blive tilset akut, kan komme til det, siger han til MetroXpress.
Jan Nørtved Sørensen oplyser, at det som regel er folk, der har feber eller er ramt af en forkølelse, som bliver henvist til 'egen omsorg'.
Velfærdssamfundshistoriker Henrik Jensen fra Roskilde Universitet mener, at de mange opkald på akuttelefonen viser, at danskerne er blevet mere pylrede.
- Når der er så stor en parathed til at ringe og fortælle det offentlige om sine dårligdomme, er det, fordi velfærdssamfundet er blevet vores private terapeutiske instans, som vi forventer stiller op for os, når vi har behov, siger han til MetroXpress.
