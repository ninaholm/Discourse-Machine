Dræbte betjente får højeste hædersbevis i Frankrig
De tre politifolk, der blev dræbt under sidste uges terrorangreb i Frankrig, tildeles Æreslegionen.


 Den franske præsident, Francois Holland, leder tirsdag en mindeceremoni i Paris, der hædrer de tre politifolk, som blev dræbt under sidste uges terrorangreb i Frankrig.
De tre politifolk tildeles Æreslegionen, der er den højeste hædersbevisning i Frankrig.
Hollande lagde Æreslegions-medaljen på de tre betjentes kister, der var indhyllet i det franske flag. De dræbte betjentes familier deltager også i begivenheden.
Ceremonien finder sted i politiets hovedkvarter i Paris, og flere højtstående politikere - heriblandt den franske premierminister, Manuel Valls - deltager.
Samtidig med mindeceremonien i Frankrig bliver fire gidsler, der blev dræbt i et jødisk supermarked i fredags i Paris, begravet i Jerusalem.
Mandag blev de fire dræbte gidslers lig udleveret fra retsmedicinsk afdeling i Paris, hvorefter de blev fløjet til Israel. De ankom til Ben Gurion-lufthavnen i Tel Aviv natten til tirsdag.
Yoav Hattab, Philippe Braham, Yohan Cohen og Francois-Michel Saada bliver begravet ved en fælles ceremoni på kirkegården Givat Shaul, der ligger i den vestlige udkant af Jerusalem.
Tusindvis af mennesker er samlet ved begravelsen i en atmosfære af chok og sorg.
Ved sidste uges terrorangreb i Paris mistede 17 mennesker livet. 12 mennesker blev dræbt i forbindelse med angrebet mod det satiriske ugeblad Charlie Hebdo.
Derudover blev en færdselsbetjent og fire gidsler dræbt i løbet af tre dages blodig terror i den franske hovedstad.
De tre terrorister, der stod bag angrebene, blev dræbt af franske sikkerhedsstyrker.
