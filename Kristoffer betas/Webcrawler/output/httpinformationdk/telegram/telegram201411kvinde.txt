Kvindelig politiker overlever bombeangreb i Kabul
Tre blev dræbt og 22 blev såret, da selvmorder udløste bombe mod kvindelige politikere i Afghanistan.


 En selvmordsbomber angreb søndag en bilkolonne med en fremtrædende afghansk kvindelig parlamentariker nær Afghanistans parlament i Kabul og dræbte tre civile og sårede 22 andre, oplyser regeringskilder.
Angrebsmanden udløste en bilbombe, der ødelagde den bil, som parlamentsmedlemmet Shukria Barakzai sad i og knuste alle vinduer i nærheden. Men Barakzai var i stand til at selv at gå væk fra sin ødelagte bil og kortegen, hvor mange andre sårede passagerer var dækket af blod.
- Hun har det godt og blev kun lettere kvæstet, siger en talsmand for indenrigsministeriet, Sediq Sediqqi.
- Tre mennesker blev dræbt og 22 blev såret, siger han.
Angrebet skete dagen efter, at præsident Ashraf Ghani afsluttede et todages besøg i nabolandet Pakistan, som bliver beskyldt for at skjule mange oprørsledere fra Afghanistan.
Ghani siger, at forbedrede relationer med Pakistan kan føre til en forbedret sikkerhed i landet, når Nato-kampstyrkerne trækkes senere i år.
Barakzai er en stærk støtte af Ghani, som lægger stor vægt på at give kvinder mere frihed i det afghanske samfund. I en erklæring fra præsidenten kaldes bombeangrebet for "en afskyelig handling vendt mod alle islamiske og afghanske værdier."
Landets højest rangerende kvindelige politiofficer blev skudt og dræbt sidste år i Helmand. Samtidig blev den kvindelige parlamentariker Fariba Ahmadi Kakar bortført af Taliban og holdt som gidsel i en måned, inden hun blev frigivet.
Barakzai kalder Taliban for "et terrornetværk, der hver eneste dag dræber civile afghanere, kvinder og børn."
Kvinder bliver rutinemæssigt diskrimineret, misbrugt og voldeligt undertrykt i Afghanistan.
Under Talibans regime i årene 1996-2001 blev kvinder tvunget til at gå med burka og holdt væk fra alle job. De måtte end ikke forlade deres hus uden at blive ledsaget af et mandligt familiemedlem.
Taliban nedlagde også forbud mod skoleundervisning for kvinder.
Barakzai styrede dengang en hemmelig skole for piger.
