Læger skal på resultatløn



 De praktiserende læger skal have løn efter, hvor gode de er til at helbrede og behandle deres patienter. 
I dag afhænger lægens indtjening primært af antallet af patienter, de har og ser. Men fremover bør der indføres en form for resultatløn.
 Sådan lyder et udspil i en ny rapport fra et regeringsudvalg, som er nedsat for at komme med forslag til at styrke de praktiserende lægers rolle i det fremtidige sundhedsvæsen, skriver Berlingske Tidende.
 Lønnen skal kædes sammen med kvaliteten af lægens indsats, og om lægen selv er i stand til at behandle patienten i stedet for at sende ham videre i systemet til dyrere speciallæger eller hospitalsundersøgelser. 
 Udspillet modtages positivt både i regionerne og regeringen, hvor sundhedsminister Jakob Axel Nielsen (K) kalder det "rigtigt spændende". 
 De praktiserende lægers organisation PLO har selv haft sæde i udvalget og er "ikke fremmed over for tanken". Men lægerne frygter, at resultatløn kan betyde, at de mere komplicerede patienter bliver sorteret fra.
 - Det er vigtigt, at det kommer til at foregå på en ordentlig måde, så det for eksempel ikke fører til, at man kun vil "skumme fløden" og behandle de lette patienter, mens de komplicerede sorteres fra, siger PLO-formand Michael Dupont.
