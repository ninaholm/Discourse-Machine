Flere unge er begyndt på landets efterskoler
Selvom efterskolerne har over 100 år på bagen, er de fortsat uhyre populære. Ny rekord for 10. klasse elever.


 Efter nogle år med tilbagegang og stilstand er der igen en klar stigning i antallet af elever på efterskolerne.
I alt er 28.113 elever i år startet på en efterskole, og det er 710 flere end sidste år. Det viser en opgørelse fra Efterskoleforeningen.
Samtidig viser opgørelsen, at der er flere 10. klasse elever i efterskolerne end nogensinde før. Næsten to ud af tre efterskoleelever vælger således at tage turen væk hjemmefra i 10. klasse.
Ifølge Efterskoleforeningens formand, Troels Borring, er det både det sociale og det faglige, som får elever og forældre til at vælge efterskolen.
- Forældrene ser efterskoleopholdet som en investering, der skal gøre deres børn robuste til at klare sig godt i deres videre uddannelsesforløb, både socialt og fagligt, siger Troels Borring.
Han forklarer også stigningen med, at efterskolerne er blevet bedre til at markedsføre sig selv, og at forældre har fået flere penge til rådighed, efter den økonomiske krise er ved at lægge sig.
Ulla Ambrosius Madsen, lektor ved Institut for Psykologi og Uddannelsesstudier på RUC, er enig i, at efterskolerne rammer de unge på to fronter.
- Et år på efterskole er en mulighed for at få fred og ro til at pudse sine faglige kundskaber til på en ny måde. Men det er også et udtryk for, at de unge insisterer på - og deres forældre giver dem lov til - at få et år på standby fra et ungdoms-og uddannelsesliv, som er stadigt mere krævende, siger hun.
Samtidig vurderer hun, at den store interesse for efterskolerne har en selvforstærkende effekt.
- Det er blevet en del af ungdomskulturen og det at være ung på den rigtige måde, at man har været på efterskole. Det er populært, fordi det signalerer, at man er indstillet på at prøve kræfter med og opleve noget nyt, siger hun.
Der er i alt 249 efterskoler i Danmark.
