Masser af regn venter Smukfest-deltagere
Det bliver en våd omgang for festivalgængerne resten af ugen i Skanderborg.


 De omkring 25.000 betalende festivalgæster per dag må se langt efter hele dage med tørt vejr på Danmarks Smukkeste Festival i Skanderborg. De må især væbne sig mod våde morgener og nætter med regn og risiko for lokale tordenbyger.
- Når vi kigger på prognoserne kan vi se, at det bliver temmelig vådt, men jeg vil da opfordre festivalgængerne til at nyde musikken alligevel, siger vagthavende meteorolog ved DMI Olaf Mathiassen til Ritzau.
- Det er ikke optimalt festivalvejr, og deltagerne skal være forberedt på lidt af hvert. De skal dog ikke frygte for storm eller skybrud, tilføjer Olaf Mathiassen.
På trods af det omskiftelige vejr kommer festivalsgæsterne ikke til at fryse. Temperaturen holder sig stabilt på omkring de 20 grader til og med på søndag, når festivalen slutter.
Onsdag byder vejret på solskin i løbet af eftermiddagen, men senere samme aften og nat er der risiko for "Purple Rain" under åben himmel og vand til cigaren, når Prince indtager Bøgescenen og Bikstok Røgsystem tænder op i P3-teltet.
Torsdag starter med 10-20 millimeter regn, men der er mulighed for at høre The Floor is Made of Lava i tørvejr torsdag aften, da det klarer op allerede i løbet af eftermiddagen.
Den Sorte Skole og Sort Sol indtager festivalen fredag og lørdag, men vejrudsigten har ikke lige så sorte udsigter. Dagene byder på lidt mindre regn, og de lyse solstråler vil kigge frem i perioder.
Weekenden og festivalen rundes af søndag, når blandt andre Turboweekend vælter festivalen, imens kraftigere byger først på dagen vil vælte ind over festivalgængerne. Vejret bliver dog bedre senere på eftermiddagen med mulighed for sol.
