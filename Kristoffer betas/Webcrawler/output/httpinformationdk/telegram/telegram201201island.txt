Islandsk fiskebåd savnes ud for Norge
Redningsmandskab søger efter tre islændinge i havet 270 kilometer nordvest for Stadt. En fra skibet er reddet.


 Forholdene bliver stadig vanskeligere for redningsmandskab, som leder efter tre personer, der er savnet fra en islandsk fiskebåd i Norskehavet ud for den norske halvø Stadt, som ligger 120 kilometer sydvest for Ålesund
 En person, som blev bjærget op fra havet, er blevet transporteret til Ålesund, oplyser Hovedredningscentralen Sydnorge.
- Som vi ser det, ser det dårligt ud med henblik på at finde flere overlevende, siger redningsleder Jan Lillebø til netavisen VG Nett.
Redningscentralen modtog et nødopkald fra den islandske båd omkring klokken 14.30 onsdag. Der var fire personer om bord. Omkring klokken 18.30 blev en person bjærget. Personen skal efter forholdene have det godt.
- Der er god grund til at tro, at båden er gået ned, siger pressechef Anders Bang-Andersen ved Hovedredningscentralen til nyhedsbureauet NTB.
Ud over vraggods er der fundet en tom redningsflåde i havet, hvor vandet er to grader.
To redningshelikoptere har deltaget i eftersøgningen, men er tilbage på land for få brændstof, og det er tvivlsomt om de vil vende tilbage til havet onsdag nat.
 Eftersøgningen foregår omkring 270 kilometer nordvest for Stadt.
Et overvågningsfly fra luftforsvaret og en fiskebåd fortsætter eftersøgningen, som foregår under vanskelige vejrforhold. Der rapporteres om 10-15 meter høje bølger i området.
Ifølge islandsk radio var den islandske båd på vej til Norge for at blive solgt til skrotning. Der er tale om en trawler fra 1974.
