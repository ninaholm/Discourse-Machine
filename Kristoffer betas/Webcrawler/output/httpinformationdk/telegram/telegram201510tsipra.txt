Tsipras får grønt lys i parlamentet til hårde reformer
Den græske premierminister vinder tillidsafstemning, der skal bane vej for udbetalingen af tredje lånepakke.


 I Grækenland er endnu en sten nu ryddet af den vej, som landet skal køre ad for at komme økonomisk på fode igen.
Først på natten til torsdag har premierminister Alexis Tsipras' regering vundet en tillidsafstemning i parlamentet, der betyder, at den kan begynde at gennemføre en række vigtige reformer.
Tsipras har lovet Grækenlands internationale kreditorer at implementere en række lovændringer mod til gengæld at få en tredje lånepakke på 86 milliarder euro.
Et flertal på 155 medlemmer af parlamentet bakkede op om regeringens kurs. Det svarer til alle de medlemmer, der ved valget 20. september pegede på Syriza som regeringsparti.
Udfaldet betyder, at kreditorerne i EU, Den Europæiske Centralbank (ECB) og Den Internationale Valutafond (IMF) snart kan foretage sit første gennemsyn af, om Grækenland lever op til sin del af låneaftalen.
- Vi vil hurtigt komme forbi den forhindring. Vi vil afslutte store spørgsmål såsom rekapitaliseringen af bankerne og vores gæld og vil fortsætte i afmålt tempo med at ændre Grækenland, sagde Tsipras i en tale før afstemningen.
Men det var ikke uden harsk kritik fra oppositionen, at regeringen fik flertallet i hus.
I en meget kritisk tale gjorde lederen af oppositionspartiet Ny Demokrati, Evangelos Meimarakis, det klart, at hans parti ikke bakker op om regeringens kurs.
- Fortsæt bare på egen hånd. Du har jo et komfortabelt flertal bag dig, sagde han ifølge hjemmesiden ekhatimerini.com og beskyldte Tsipras for at have skiftet ham.
- Jeg kan ikke kende dig, lød det fra Meimarakis med henvisning til, at Tsipras længe var en arg modstander af benhårde besparelser. Nu arbejder han for at gennemføre de selvsamme reformer.
Ved valget i september fik Tsipras dog fornyet sit mandat, så han kan gå videre med den plan, han selv har forhandlet i hus med kreditorerne under dramatiske møder tidligere på året i Bruxelles.
Den første klynge af 48 lovændringer skal være gennemført senest 15. oktober.
