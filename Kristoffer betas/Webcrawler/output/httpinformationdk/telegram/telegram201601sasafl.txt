SAS aflyser fly til sneramte byer i USA
Flere fly fra København kommer ikke på vingerne, da der er varslet stort snefald på østkysten i USA.


 Flyselskabet SAS advarer nu om "store uregelmæssigheder" i trafikken til og fra den amerikanske østkyst, hvor der ventes at falde enorme mængder sne.
På sin hjemmeside skriver SAS, at lørdagens afgange til og fra New York og Washington er aflyst. Flere aflysninger kan være undervejs, lyder det.
- På grund af vejrsituationen på USA's østkyst vil der være store uregelmæssigheder til og fra New York, Newark og Washington i løbet af weekenden, skriver SAS.
Der er lørdag blandt andet aflyst fly mellem København og Washington samt mellem København og New York.
- Passagerer, inklusive dem i transit, vil blive genbooket af SAS. Flere trafikforstyrrelser kan opstå, skriver SAS.
Det er muligt at holde øje med ens flyafgang på SAS' hjemmeside, og selskabet lover at tage direkte kontakt til kunder, hvis deres fly er berørt af uvejret.
Også SAS-fly fra Stockholm og Oslo til østkysten i USA er aflyst.
I alt er flere tusinde fly fra forskellige luftfartsselskaber blevet aflyst i USA på grund af udsigten til store snemængder.
Meteorologer har advaret om, at snestormen muligvis kan lamme det nordøstlige USA, hvor over 60 centimeter sne ventes at falde i blandt andet de centrale dele af Baltimore og Washington.
De seneste prognoser peger på, at der andre steder kan falde op til 90 centimeter sne.
Tidligt fredag eftermiddag lokal tid begyndte der stille og roligt at falde hvid nedbør i Washington ifølge Reuters.
Seks personer er blevet dræbt i bilulykker i delstaterne Arkansas, Tennessee og Kentucky på grund af dårligt føre, skriver nyhedsbureauet.
