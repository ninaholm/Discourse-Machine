Tutu fejrer måske fødselsdag uden Lama
Dalai Lama er inviteret til Desmond Tutus 80-års fødselsdag i Sydafrika. Men der er visumproblemer.


 Den sydafrikanske præst, aktivist og apartheidmodstander Desmond Tutu må muligvis fejre sin 80-års fødselsdag næste fredag uden tibetanernes åndelige leder, Dalai Lama.
Det er Tutu ked af, men til gengæld er der glæde i Kina, mener menneskeretsgruppen Human Rights Watch.
Problemet er nemlig, at Sydafrika endnu ikke har givet Dalai Lama et visum. Faktisk vil regeringen slet ikke sige noget om sin visumbeslutning.
Human Rights Watch mener, at sydafrikanerne er bange for at træde Kina over tæerne.
- Sydafrikas regerings tøven med at udstede et visum til Dalai Lama har ikke noget objektivt grundlag. Det synes mere at være baseret på frygt for den kinesiske regerings utilfredshed, siger Human Rights Watch.
Tilbage i 2009 nægtede regeringen i Pretoria også at give Dalai Lama visum af frygt for at skade forbindelsen til Kina, der er en af Sydafrikas vigtigste handelspartnere.
- Hvis regeringen blokerer for en leder, der støttede Sydafrikas kamp, er det ikke alene en benægtelse af landets egen historie. Det rejser også spørgsmålet om, hvorvidt regeringen ser til Pretoria eller Beijing, når det gælder visse indenrigspolitiske beslutninger.
Det siger menneskeretsgruppens direktør i Afrika, Daniel Bekele.
Kina har advaret lande, der tillader Dalai Lama indrejse, om at de udløser utilfredshed i Beijing.
Dalai Lama har siden 1959 levet i eksil, da han flygtede fra Tibet under en opstand imod det kinesiske styre.
