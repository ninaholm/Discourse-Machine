Enhedslisten raser over ministre i sag om dagpengetal
Mens Enhedslisten undrer sig over Frederiksen og Corydons skjulte dagpengetal, fastholder begge deres uskyld.


 Det her handler om arbejdsløse, om familier og om mennesker. Det er ikke bare tal.
Sådan indledte arbejdsmarkedsordfører fra Enhedslisten, Christian Juhl, det samråd, partiet har indkaldt beskæftigelsesminister Mette Frederiksen (S) og finansminister Bjarne Corydon (S) til onsdag.
Ministrene skal redegøre for forløbet bag skønnet for antallet af ledige, der risikerer at miste retten til dagpenge i 2013, og for, hvorfor regeringen tilbageholdt deres skøn i flere uger.
- Jeg har på intet tidspunkt forsøgt at nedtone problemet eller holde vigtige tal skjult. Men det er altså ikke ualmindeligt, at denne slags beregninger tager to uger, understreger Frederiksen.
Corydon er enig og kalder proceduren helt normal:
- Man kan ikke bare offentliggøre foreløbige tal. Det var nødvendigt at være sikker på, at det nye skøn var korrekt. Vi havde ikke tidligere anvendt den nye opgørelsesmetode og kunne ikke vide, om den holdt. Forløbet kunne ikke have været meget anderledes.
Arbejdsmarkedsordfører Christian Juhl kalder det mistænkeligt, at der ikke blev informeret om, at der var nye beregninger på vej.
Partiets finansordfører, Frank Aaen, melder sig i koret og kalder det fuldstændig forunderligt, at ingen fortæller om de nye beregninger.
- Jeg forstår det simpelthen ikke. Siden hvornår har nye skøn skulle godkendes politisk?, spørger han.
Finansministeren afviser dog den godkendelse.
- Vi ønsker ikke politisk godkendelse af skøn. Politisk har vi ikke skulle sige god for det, embedsmændene arbejder med.
- Men det er vigtigt, at det skøn, vi offentliggør, er valideret, og at man kan stå på mål for det. Vi skulle vide, hvilke økonomiske konsekvenser det nye skøn ville føre med sig. Arbejdet med det fandt sted hele vejen frem mod offentliggørelsen, fastslår Corydon.
Ifølge Beskæftigelsesministeriet får Frederiksen 17. december at vide, at 19.000 langtidsledige mister deres dagpenge i 1. halvår 2013. Det tal er højere end det oprindelige skøn på 7-12.000 personer.
9. januar orienterer hun regeringens økonomiudvalg og fremlægger dagen efter et skøn på 17.000-23.000 langtidsledige.
