Lars Løkke vil ikke kommentere GGGI-sag
Venstres formand, Lars Løkke Rasmussen, er tavs om GGGI-sagen. K og DF støtter ham stadig som statsminister.


 - Jeg har ingen kommentar.
Det siger Venstres formand, Lars Løkke Rasmussen, til, at klimaorganisationen GGGI - ifølge et tidligere bestyrelsesmedlems udtalelser til et sydkoreansk magasin - i sommeren 2012 foreslog at betale for Løkke og hans datters tur til Rio de Janeiro.
Løkke, som er formand for GGGI, har kaldt det en "misforståelse", at GGGI betalte 27.000 kroner for rejsen, mens bestyrelsesmedlemmet siger, at GGGI betalte turen, for at få muligheden for at mødes med Løkke.
Siden GGGI-sagen kom frem, har Løkke refunderet beløbet.
 Socialdemokraterne, SF og Enhedslisten kræver ifølge dagbladet Information fortsat, at Løkke fremlægger dokumentation.
Dansk Folkepartis formand, Kristian Thulesen Dahl, kalder sagen "gammel vin på nye flasker".
- Man kan ikke udelukke, at der har været en hensigt om at betale denne rejse, og der har været en misforståelse. Det udelukker ikke, at GGGI har fremsagt budskabet om, at man var rede til at betale. Det ene udelukker ikke det andet, siger Kristian Thulesen Dahl.
- Man forsøger at få sagen til at køre videre, uden at der egentlig er noget afgørende nyt.
Dansk Folkeparti støtter stadig Lars Løkke Rasmussen som statsminister, fastslår han.
Det samme gør De Konservatives formand, Lars Barfoed.
- Jeg støtter jo Lars Løkke som statsminister i Danmark. Vi skal jo have en ny borgerlig regering i Danmark. Der peger vi jo på Venstres leder. Sådan er det, siger Lars Barfoed.
Han siger, han ikke kender GGGI-sagen og henviser til Lars Løkke Rasmussen for kommentarer.
- Jeg har slet ikke set nogen ting i dén sag. Det må I tale med Lars Løkke om. Det har ikke noget med politik at gøre. Jeg er optaget af politik, siger Lars Barfoed.

