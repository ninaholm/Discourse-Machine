Lebech: Jeg havde været bedre end Sofie



 Det afgående radikale medlem af Europaparlamentet, Johannes Lebech, begræder, at det lille EU-begejstrede midterparti ved søndagens valg mistede sin plads i parlamentet.
 Men partiet ligger, som det har redt, mener han, og placerer ansvaret hos den unge Sofie Carsten Nielsen, der blev valgt som partiets spidskandidat i september sidste år.
 - Jeg tabte allerede for et år siden. Det er Sofie, der har tabt det her valg til Europaparlamentet. Jeg mener, at jeg ville have været en bedre kandidat, men det må jo være op til en intern evaluering, siger han.
 Johannes Lebech ærgrer sig samtidigt over, at han ikke fik mere opbakning fra sit parti i valgkampen.
 - Når partiet ikke vil støtte den siddende kandidat, så er det jo sådan, forklarer han.
 Tidligere leder hos De Radikale Marianne Jelved kalder udmeldingen fra Lebech for meget "naturlig". 
 - Jeg tror, at alle kandidater skal have den ambition og mene, at de ville være den bedste spidskandidat, siger hun til Ritzau.
