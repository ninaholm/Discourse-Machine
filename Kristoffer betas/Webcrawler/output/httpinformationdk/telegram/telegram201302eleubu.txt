EL om EU-budget: Thorning har glemt arbejdsløsheden
Enhedslisten kritiserer EU's budget for de kommende syv år. Der mangler fokus på ny jobskabelse, lyder det.


 Selvom Danmark afslutter budgettopmødet i EU med en milliardrabat, kritiserer Enhedslisten den endelige aftale for at mangle visioner om at skabe beskæftigelse.
- Det er fint, at vi får rabatten, men hvad med arbejdsløsheden, spørger Enhedslistens EU-ordfører, Nikolaj Villumsen.
- Realiteten er, at Danmark stadig ender med at bruge milliarder om året på ubrugelig landbrugsstøtte, som kunne være blevet brugt på at skabe arbejdspladser og grøn omstilling, fortsætter han.
Nikolaj Villumsen peger på, at pengene i den EU-rabat, som statsminister Helle Thorning-Schmidt (S) har fået i hus, allerede er blevet brugt i 2020-planen, som regeringen har videreført efter VK-regeringen.
- Pengene, der spares på rabatten, er allerede brugt på skattelettelser, der fortrinsvis kommer de rigeste danskere til gode, og vil derfor ikke kunne bruges til at skabe arbejdspladser herhjemme, lyder det fra EU-ordføreren.
Aftalen faldt på plads fredag eftermiddag efter maratonforhandlinger mellem de 27 medlemslande.
Efter at medlemslandene er blevet enige, skal aftalen nu til forhandling i EU-Parlamentet, hvor flere af de fremtrædende politiske profiler på forhånd har udtrykt stor skepsis over for det kompromis, der tegnede sig.
