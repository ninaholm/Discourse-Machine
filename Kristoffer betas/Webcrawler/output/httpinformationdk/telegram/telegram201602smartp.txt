Nu skal din smartphone filme i 360 grader
Både Samsung og LG giver mulighed for 360 graders foto og video i deres nyeste smartphones.


 Højere opløsning, bedre farver og større zoom. Det har været blandt salgsargumenterne, når producenterne af smartphones, skulle snakke penge op af forbrugernes lommer.
Nu kan man føje 360 graders foto til listen. Og her vel at mærke ikke tale om temperaturen, men om video- og fotooptagelser, som så at sige går hele vejen rundt.
De to koreanske elektronikgiganter Samsung og LG præsenterede søndag deres nyeste smartphones. Det skete på verdens største mobilmesse, Mobile World Congress (MWC), der afholdes i Barcelona i disse dage.
Samsung præsenterede helt som ventet to nye smartphones, nemlig iPhone-konkurrenterne Galaxy S7 og Galaxy S7 Edge.
De to smartphones ligner designmæssigt forgængerne, men til gengæld er der et par nyskabelser, blandt andet muligheden for at indsætte to simkort eller udbygge hukommelsen med et microSD-kort.
Begge smartphones skulle, ifølge den britiske avis The Telegraph, være vandtætte ned til 1,5 meters dybde. Samtidigt er kameraet gjort mere lysfølsomt, så det vil være lettere at tage fotos i mørke. Kameralinsen skulle således lukke hele 36 procent mere lys ind.
Samtidigt med de to nye smartphones introducerede Samsung også et helt nyt kamera, Gear 360, som kan optage både video og fotos i 360 grader, og som fjernstyres fra ens smartphone.
Hos LG, der også præsenterede en ny smartphone på et pressemøde i Barcelona søndag, satses der på et 360 graders kamera, som monteres direkte på telefonen.
LG's nye smartphone, LG G5, er lavet, så man kan montere en hel del ekstraudstyr på den. Ifølge Business.dk skal danske B&O således levere et lydmodul, der kan sættes på telefonen, og der kommer også et særskilte kameramodul, der for eksempel tilføjer zoom-knapper, som man kender det fra et rigtigt kamera.
Både LG og Samsungs nye smartphones kommer formentlig til at koste mellem 6000 og 7000 kroner afhængigt af model. De ventes på markedet i løbet af foråret.
