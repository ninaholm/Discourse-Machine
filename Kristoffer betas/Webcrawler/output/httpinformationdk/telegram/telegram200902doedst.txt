Dødstallet stiger fortsat efter mineulykke



 Antallet af dræbte efter en gaseksplosion i en statsdreven kulmine i Kinas Shanxi-provins i går stiger fortsat, og i dag meddelte flere kinesiske medier, at mindst 73 minearbejdere er omkommet. 
 Mere end 400 minearbejdere var på arbejde, da eksplosionen skete i Tunlan kulminen.
 Ifølge nyhedsbureauet Xinhua er 113 minearbejdere indlagt til observation på hospitaler nær provinshovedstaden Taiyan, 21 af dem er alvorligt kvæstede. 
 Syv redningshold bestående af 57 specialister arbejder i dag på at få kontakt med de minearbejdere, som fortsat er indespærret i kulminen.
