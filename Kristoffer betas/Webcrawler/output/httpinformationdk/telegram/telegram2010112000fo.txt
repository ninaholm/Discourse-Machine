2000 fostre er fundet i thailandsk tempel
Resterne af over 2000 illegalt aborterede fostre er blevet fundet i en buddhistisk tempel i Bangkok.


 Thailandsk politi har inden for den seneste uge fundet resterne af over 2000 illegalt aborterede fostre, der lå skjult i et buddhistisk tempel i Bangkok.
Fostrene, der var svøbt i plastikposer, er blevet fundet i templets tre begravelsesrum.
I begyndelsen af ugen fandt politiet de første 348 fostre, mens yderligere 1654 fostre blev fundet fredag.
En talsmand for politiet siger, at nogle af fostrene har ligget i templet i over et år.
Afsløringen af fostrene har chokeret thailænderne og sat fokus på omfanget af illegale aborter i landet, hvor abort kun er lovlig, hvis fødslen risikerer at skade moderen, eller hvis graviditeten er et resultat af voldtægt.
Thailands sundhedsministerium har som følge af de makabre fund iværksat en landsomfattende indsats mod illegale abortklinikker. Sundhedsministeriet skønner, at 80.000 ud af en million graviditeter i Thailand om året afsluttes med en illegal abort.
Indtil videre har myndighederne anholdt en 33-årig kvinde, der har indrømmet, at hun har udført illegale aborter. Hun risikerer mellem fem og 10 års fængsel.
Under normale omstændigheder ville fostrene være blevet brændt sammen med afdøde, men kremeringsovnene i templet har længe været i stykker.
Thailands buddhistiske templer udfører ikke blot kremeringsceremonier. De lagrer også lig i afkølede områder.
