Militante bruger gas mod afghanske piger
Taliban, der er imod skolegang og uddannelse for piger, sætter ild på skoler og bruger gas mod skolepiger. Omkring 50 børn til behandling på hospital.


 Omkring 50 afghanske skolepiger er under behandling på et hospital efter et formodet giftgasangreb på deres skole i det sydvestlige Afghanistan, siger lokale embedsmænd og politifolk syd for Kabul.
Teenagepigerne blev syge, og nogle besvimede, da de lugtede gas på deres skole i Ghazni, to timers kørsel syd for hovedstaden.
- Det er den samme type angreb, som skal afskrække pigerne fra at gå i skole, siger en ledende politimand, Nawroz Ali Mahmoodzada.
- Det er meget bekymrende. Vi har endnu ikke fundet spor, så vi kan sige, hvor gassen kom fra, ligesom vi ikke ved, hvem der stod bag, tilføjer han.
Der har tidligere været lignende angreb i Kabul og den nordlige Kunduz
provins. Ingen er blevet dræbt ved gasangrebene.
Taliban forbød skolegang og uddannelse for piger, da bevægelsen var ved magten fra 1996 til 2001, hvor den blev styrtet, fordi den ville beskytte al-Qaeda lederen Osama bin Laden efter terrorangrebet i USA den 11. september. 
Taliban har også stukket snesevis af skoler i brand, truet lærere og endda angrebet skolepiger i landdistrikter.

