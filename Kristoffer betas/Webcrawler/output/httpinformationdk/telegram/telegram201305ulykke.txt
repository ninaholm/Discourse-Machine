Ulykke på H&M-t;øjfabrik i Cambodja: 23 sårede
Endnu en tøjfabrik er ramt af en ulykke i Cambodja, og mindst 23 personer er sårede.


 En sammenstyrtning i en konstruktion på en tekstilfabrik i Cambodja, der producerer tøj for den svenske kæde H&M, har såret mindst 23 arbejdere.
Ulykken, der skete mandag, falder blot fire dage efter en anden fabriksulykke i det fattige land.
Den kommer også i forlængelse af generel bekymring over arbejdsforholdene i Asien udløst af dødsulykken i april på en tekstilfabrik i Bangladesh, hvor flere end 1000 mistede livet.
En beton- og metalkonstruktion, hvorunder arbejderne holdt frokostpause, faldt sammen på den Hongkong-ejede fabrik, der ligger i Phnom Penh, siger politichef Hy Narin om mandagens ulykke.
- Taget var gammelt, og det styrtede sammen, mens arbejderne holdt frokostpause, siger Hy Narin.
- Der er ingen døde, men 23 arbejdere er sårede.
Fabrikken producerer tøj for den svenske tøjgigant H&M ifølge præsidenten for Cambodjas arbejderforbund, Ath Thun.
- Med denne seneste ulykke er vi bekymrede for sikkerheden på fabrikkerne, siger Ath Thun.
Årsagen til ulykken er ikke fastslået.
Ulykken sker blot fire dage efter, at en anden fabrik styrtede sammen i Cambodja.
Torsdag i sidste uge styrtede taget på en cambodjansk skofabrik sammen og dræbte to arbejdere.
Sikkerheden på fabrikkerne i Asien er i søgelyset efter katastrofen i april i Bangladesh, hvor over 1100 tekstilarbejdere blev dræbt, da en etagebygning kollapsede.
