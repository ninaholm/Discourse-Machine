PET-sag: E-mail rejser ny tvivl om Bødskovs forklaring
Embedsmand undrer sig i e-mail over, at Københavns Politi ikke orienterede om afbud til Christiania-møde.


 Sagen om Folketingets Retsudvalgs meget omtalte og udskudte besøg på Christiania sidste år, der har fået taburetten til at vakle under justitsminister Morten Bødskov (S), fortsætter med at udvikle sig.
Københavns Politi orienterede tilsyneladende ikke Københavns Kommune om daværende politidirektør Johan Reimanns pludselige afbud til møde, som begge parter skulle have holdt med retsudvalget i forbindelse med det planlagte udvalgsbesøg i fristaden.
Forklaringen om Reimanns pludselige afbud er afgørende, fordi det var den begrundelse, som retsudvalget fik for, at udvalgets besøg på Christiania måtte aflyses og udskydes. Det skriver Information.
En begrundelse, der siden er blevet rejst tvivl om, fordi det har vist sig, at både PET og Justitsministeriet ønskede besøget aflyst af sikkerhedshensyn.
I en e-mail, som Information har fået aktindsigt i, undrer en embedsmand fra Københavns Kommune sig over, at Københavns Politi og Johan Reimann ikke orienterede kommunen om afbuddet.
E-mailen er sendt som svar på en besked fra retsudvalgets sekretær om, at besøget på Christiania måtte udskydes på grund af travlhed samt afbuddet fra Johan Reimann.
- Det var da noget værre noget. Jeg er i løbende dialog med Politiet, men de har ikke nævnt noget om, at de ikke kunne deltage, skriver kommunens embedsmand til sekretæren for retsudvalget 24. februar sidste år.
Til mødet skulle både Københavns Politi og Københavns Kommune tale med udvalget under det samme punkt på dagsordenen, og de to myndigheder havde forinden drøftet, hvilke temaer de ville tage op.
Justitsminister Morten Bødskov (S) har fortalt, at han i fællesskab med retsudvalgets daværende formand, Anne Baastrup (SF), var med til at træffe beslutningen om at udskyde udvalgets besøg.
Ministeren havde i fortrolighed orienteret Anne Baastrup om et skærpet trusselsbillede på Christiania. Men over for retsudvalget begrundede Baastrup alene udskydelsen af turen med, at Johan Reimann var blevet forhindret i at deltage i mødet med udvalget.
Retsordfører Peter Skaarup fra Dansk Folkeparti mener, at sagen kan ende med justitsministerens afgang.
