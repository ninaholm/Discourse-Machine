Dårlig nyt for flexlånere



 Danske forbrugere vil i den kommende tid modtage en regning for Nationalbankens renteforhøjelse, lyder vurderingen fra flere analytikere.
 - Det er stadig uklart, hvor meget af renteforhøjelsen bankerne vil sende videre til forbrugerne. Nationalbankens renteforhøjelse står stadig som lidt af en overraskelse for os og for resten af markedet, tror jeg. Men forbrugerne vil komme til at mærke det, siger Niels Rønholdt, seniorøkonom i Jyske Bank.
 I går satte Nationalbanken overraskende renten op til fem procent med virkning fra i dag. Niels Rønholdt siger, at det i første omgang er boligejere med flexlån, der skal have flere penge op ad lommen. Elisabeth Toftmann Asmussen, cheføkonom i Realkredit Danmark, er enig.
 - Vi forventer, at rentestigningen vil slå fuldt igennem på renterne på Flexlån. Samtidig bliver låntagere med prioritetslån også ramt af den højere rente. Det betyder isoleret set, at renteudgiften på de to låntyper vil stige med 4.000 kroner om året før skat for et lån på én million kroner alene som følge af dagens renteforhøjelse, siger hun.

