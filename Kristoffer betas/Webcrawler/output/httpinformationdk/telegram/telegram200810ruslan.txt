Rusland og Island fortsætter snak om lån



 To dage har forhandlingerne mellem Rusland og Island stået på. 
 Man er endnu ikke nået frem en aftale om et russisk milliardlån, der skal komme Islands hårdt plagede økonomi til undsætning. De to parter har dog ikke opgivet anstrengelserne og påpeger, at dialogen vil forsætte. Hvornår er dog endnu uvist.
 - Vi arbejder grundigt frem mod en endelig beslutning, siger den russiske vicefinansminister, Dmitrij Pankin, i dag.
 Samtidig slår han fast, at man fra russernes side ser positivt på muligheden for at tilbyde et lån til islændingene.  
 Det forventes, at et eventuelt lån vil blive på 4 milliarder euro (knap 30 milliarder danske kroner), hvilket svarer til omkring én procent af Ruslands samlede reserver af guld og udenlandsk valuta.
 Den nuværende finanskrise er gået hårdt ud over Island. Staten har blandt andet måttet overtage flere af landets kriseramte banker. 
