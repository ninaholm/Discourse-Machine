BLÅ BOG: Ghani står til at blive Afghanistans præsident
Ashraf Ghani har arbejdet for verdensbanken, været finansminister og undervist på Aarhus Universitet.


 Den tidligere finansminister Ashraf Ghani fik 31,6 procent af stemmerne ved første runde af det afghanske præsidentvalg 5. april.
Nu står han til at blive ny præsident, efter at foreløbige tal fra valgkommissionen viser, at 56,4 procent af stemmerne i anden runde 14. juni er gået til ham.
* Navn: Ashraf Ghani Ahmadzai
* Født: 1949 i Logar-provinsen
* Uddannet i Kabul, Beirut og Columbia University, hvorfra han har en ph.d. i antropologi.
* Forlod Afghanistan i 1977, men returnerede i 2001 med drømmen om at genopbygge landet.
* Under Sovjetunionens besættelse af Afghanistan fra 1979-1989 underviste han på en række universiteter rundt om i verden. Heriblandt på Aarhus Universitet i 1977.
* Arbejdede som økonom i Verdensbanken fra 1991-2001.
* Var finansminister fra juni 2002 til december 2004 under den afgående præsident Hamid Kazai.
* Har størst opbakning i det sydlige og østlige Afghanistan, der til dels er kontrolleret af Taliban.
* Stillede for første gang op som præsidentkandidat i Afghanistan i 2009. Her fik han dog kun 2,9 procent af stemmerne.
* Gift med Rula Ghani, som han mødte under sine studier på det amerikanske universitet i Beirut. Parret har to børn.
(Kilder: AFP, The Wall Street Journal og det afghanske nyhedsmedie tolonews.com)
