Jagt på penge til veje og jernbaner



 Vejafgifter, betalingsanlæg, øremærkede oliemilliarder i en fond og private ejere af infrastruktur. Det kan blive nogle af konsekvenserne af de forhandlinger, som syv ministerier i disse uger fører for at nå til enighed om en ny stor trafikinvesteringsplan.
 Statsbudgettet har ikke plads til alle de investeringer, der skal til for at fjerne bilkøer fra vejene og forbedre den kollektive trafik, så den bliver et attraktivt alternativ til bilen. Derfor jagter ministerierne lige nu nye metoder til at finde de penge, der skal give danskerne større veje og hurtigere tog, der kommer til tiden.
 Både Arbejderbevægelsens Erhvervsråd, AErådet samt erhvervsorganisationen DI Transport tror, der bliver behov for at finde nye steder at hente penge.
 DI Transport ønsker, at private investorer får mulighed for at anlægge, drive og vedligeholde nye infrastrukturprojekter, mens AErådet vil øremærke de ekstra indtægter fra Nordsøolien til investeringer i infrastruktur.
