Innovativ brygger snupper dansk ølpris
Danske Ølentusiaster tildeler Mikkel Borg Bjergsø årets danske ølpris 2013 for sine mange projekter i branchen


 Manden bag Danmarks nyeste ølfestival CBC (Copenhagen Beer Celebration), Mikkel Borg Bjergsø, modtager årets danske ølpris 2013. Det oplyser Danske Ølentusiaster i en pressemeddelelse.
Mikkel Borg Bjergsø er nok mest kendt for at have stiftet bryggeriet Mikkeller, som også står bag to ølbarer på Vesterbro og Nørrebro i København.
Sidstnævnte, Mikkeller and Friends', der åbnede i Stefansgade i marts i år, er netop kåret som Årets Bedste Ølbar på AOK.dk.
Der er med andre ord tale om noget af en drivkraft i den danske ølbranche, der modtager årets pris.
- Vi har stor respekt for de resultater, Mikkel har opnået. Han har formået at markere sig i stort set hele verden og har været med til at vise, at danske bryggerier let kan måle sig med resten af verden, siger landsformanden i Danske Ølentusiaster, Anne Lise Knørr.
Mikkel Borg Bjergsø har ifølge Danske Ølentusiaster været en katalysator for samarbejdet med udenlandske bryggere. Ud over selv at gæste bryggerier i udlandet har han også været en drivkraft for at få udenlandske bryggere til at gæstebrygge i Danmark.
Bjergsø er kendt for at tilsætte hidtil usete mængder af humle samt ingredienser, som de færreste har hørt om, i øl.
Årets danske ølpris 2013 blev fredag uddelt på Ølfestival 2013 i København.
