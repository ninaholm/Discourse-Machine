Smittede spædbørn udskrevet



 De ni spædbørn, der for 12 dage blev smittet med den farlige bakterie MRSA på Hvidovre Hospital, er nu udskrevet, og afdelingen er åbnet igen, oplyser hospitalet.
 Den multiresistente stafylokok MRSA blev fundet på ni af børnene på hospitalets afdeling med for tidligt fødte børn. Også tre forældre var ramt, og mistanken faldt umiddelbart på en dårlig rengøring. I sidste uge afslørede en undersøgelse nemlig ifølge bt.dk, at rengøringen på hospitalet er elendig. Neonatalafsnittet er nu blev gjort grundigt rent. 
 - Der blev bl.a. fundet spor af MRSA på en lommeregner og på tastaturet på en computer, siger overlæge i mikrobiologi Henrik Westh.
 Børnene og deres forældre har ifølge hospitalet ikke været syge, men stafylokokken blev fundet på deres hud og i deres næsebor. Den kan ikke slås ned med penicillin, og op mod hver femte, der har bakterien i blodet, dør.
 Spædbørnene kan ikke behandles, fordi de endnu er for små, men de vil blive fulgt tæt i det næste år af Hvidovre Hospitals hygiejnelæger. 
