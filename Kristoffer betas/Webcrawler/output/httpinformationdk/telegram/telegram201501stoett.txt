Støttepartier til Corydon: Drop McKinsey-målinger
Finansministeren kaldes i samråd af SF og Enhedslisten, som ikke vil se flere målinger af offentligt ansatte.


 Regeringen skal droppe alle planer om flere resultatmålinger af offentligt ansatte og i stedet vise tillid til politifolk, sygeplejersker og pædagoger.
Det mener SF og Enhedslisten, som begge kræver finansministeren i samråd, efter Jyllands-Posten har beskrevet, hvordan Moderniseringsstyrelsen og konsulenthuset McKinsey arbejder på et nyt evalueringssystem, som indeholder "talrige resultatmålinger", "udbredte medarbejdervurderinger" og præstationsløn.
- Jeg kan slet ikke forstå, hvad der er blevet af den tillidsreform, der var lagt op til, siger SF's Karina Lorentzen til Ritzau, med henvisning til et tiltag, som regeringen præsenterede i juni 2013.
- Jeg synes, det er blevet til på en skæv måde, hvor man har ladet et konsulentfirma lave det her uden at inddrage de faggrupper, der udfører arbejdet, tilføjer hun.
Både Karina Lorentzen og Enhedslistens gruppeformand Stine Brix henviser til, at erfaringerne med resultatmålinger fra politiet ikke er gode.
- Det kan være ganske fint at måle på generelle parametre som trivsel og den overordnede kvalitet, men opstiller man mål på de enkelte områder, får man det, man har set i politiet, hvor man dropper opklaringen af vigtige sager for at udskrive bøder til cyklister, så man opfylder en kvote, påpeger Stine Brix.
Hun ønsker ligesom SF, at man begrænser antallet af resultatmålingerne og i højere grad overlader prioriteringen til de ansatte.
- Man risikerer at smide medarbejdernes engagement og faglighed bort, når man ikke lader det være op til dem at tage et ansvar.
- Samtidig tager skemaer og evalueringer tager rigtig mange fra ressourcer fra kerneopgaven, som er at pleje patienter, opklare forbrydelser og passe børn, forklarer Stine Brix.
