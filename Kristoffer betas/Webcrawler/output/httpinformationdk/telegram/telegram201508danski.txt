Dansk Industri advarer mod flaskehalse de kommende år
Dansk Industri forudser store problemer med at rekruttere arbejdskraft. Det kan bremse væksten.


 Beskæftigelsen har de seneste to år bevæget sig i støt opadgående retning, og det kommer den til at fortsætte med.
I hvert fald, hvis man skal tro den seneste økonomiske prognose fra Dansk Industri, som vurderer at der i de kommende to år vil blive skabt 60.000 nye arbejdspladser.
Men direktør Karsten Dybvad advarer mod, at der måske ikke er tilstrækkeligt med danskere til at besætte de nye stillinger.
- Det er positivt, at så mange i Danmark kommer i arbejde, men vi er nødt til at tage det alvorligt, når mange danske virksomheder søger forgæves efter de medarbejdere, de skal bruge.
- Det bliver kun mere markant i de kommende år. Hvis politikerne ikke handler nu for at øge arbejdsstyrken, vil det sætte en effektiv stopper for opsvinget, siger Karsten Dybvad i forbindelse med prognosen.
Dansk Industri peger selv på, hvordan man kan sikre, at arbejdsstyrken bliver forøget.
Først og fremmest skal der flyttes flere danskere fra passiv forsørgelse over på arbejdsmarkedet. Det kan blandt andet ske ved at fremrykke den forhøjede pensionsalder.
Men topskatten skal også væk, så det bedre kan betale sig for dem at arbejde flere timer for dem, der allerede er i arbejde.
Og så beder industriens arbejdsgiverforening også regeringen om, at det bliver lettere at ansætte udenlandsk arbejdskraft.
Dansk Industri forudser en vækst på 1,5 procent i år og 2,0 procent i både 2016 og 2017.
