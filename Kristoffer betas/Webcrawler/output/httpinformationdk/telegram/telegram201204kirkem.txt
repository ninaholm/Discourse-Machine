Kirkeminister snyder fattige børn i Indien
Manu Sareen har i flere omgange lovet at donere penge til fattige børnehjemsbørn. Men han beholdt pengene selv


 Kirkeminister Manu Sareen (R) har i flere år slået plat på børnehjemsbørn i Indien.
Flere gange har ministeren offentligt lovet at sende penge til et børnehjem, men i stedet har han beholdt støttekronerne i egne lommer. Det skriver BT torsdag.
I forbindelse med markedsføringen af kirkeministerens børnebog "Iqball Farooq og kronjuvelerne" lovede Manu Sareen i 2007 at donere tre kroner til børnehjemmet Child Fund Association i Bangalore for hvert solgt eksemplar.
Et år senere lovede Manu Sareen igen i Berlingske Tidende, at han vil donere penge til børnehjemmet.
- Det er min måde at bekæmpe ulighed i Indien på, sagde han dengang til avisen.
Men ifølge BT har Manu Sareen kun sendt cirka 2000 kroner til de fattige børn i Indien. Ministerens børnebog er solgt i 7831 eksemplarer, og derfor burde børnehjemmet havde modtaget mindst 23.551 kroner.
Ministeren erkender, at han aldrig har doneret de tre kroner for hver solgt børnebog.
- I dag kan jeg konstatere, at jeg har begået fejl i sagen. Det beklager jeg, siger Manu Sareen, som lover at betale, hvad han skylder.
Og det gør han også bedst i, forklarer en jurist i Forbrugerrådet over for BT. For hvis ministeren ikke sender de tre kroner af sted for hvert solgt eksemplar af sin børnebog, bryder ministeren markedsføringsloven, vurderer juristen.
En stor del af børnene fra børnehjemmet Child Fund Association er forældreløse og kommer fra meget fattige familier. Børnehjemmet bruger donationer til medicin, tøj og mad, skriver BT.
