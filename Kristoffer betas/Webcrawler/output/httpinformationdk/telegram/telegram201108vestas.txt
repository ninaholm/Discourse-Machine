Vestas får gang i butikken med flere ordre
Tørken hos Vestas ser nu ud til at være ovre. Der er igen gang i ordrebøgerne - og aktierne stiger på nyheden.


 Vindmøllekoncernen Vestas beholdt lige præcis skindet på næsen i årets første seks måneder.
Koncernen kom ud af året første seks måneder med et driftsoverskud på 59 millioner mod underskud på 1,6 milliarder i samme periode 2010.
Før skat blev bundlinjen et minus på 312 millioner kroner før skat mod et underskud på 1,7 milliarder i de første seks måneder af 2010.
Det var ellers frygtet, at Vestas endnu en gang kom ud med en nedjustering - men denne gang fastholder Vestas forventningerne til hele året, oplyser koncernen.
Selvom der har været langt mellem ordrerne, steg omsætningen med 31 procent i halvåret og endte på over 18 milliarder kroner. Og for hele 2011 forventer man en omsætning på 52 milliarder kroner.
Den første ordre i år kom i bogen i slutningen af marts og gik til det brasilianske marked. Men siden er der kommet lidt mere gang i bestillingerne, hvor ordrerne er strømmet ind fra det meste af verden.
Samlet leverede Vestas 1062 vindmøller i det netop overståede halvår - og det er en stigning på 38 procent i forhold til de første seks måneder af 2010.
Vestas er solidt forankret i den danske muld. Og det ses tydeligt blandt selskabets aktionærer. For selv om Vestas er en global spiller på vindmøllemarkedet, ejer danske aktionærer 44 procent af koncernen.
Der har været spekulationer om koncernchef Ditlev Engel kunne fortsætte på posten som den øverste i koncernen. Men nu mener Sydbanks analytiker Jacob Pedersen, at det må være slut med hysteriet om Vestas' ordrebeholdning og ledelsen i selskabet.
- Ordrebeholdningen er væsentlig bedre ved udgangen af kvartalet, end jeg havde ventet, siger Jacob Pedersen til Ritzau Finans.
Vestas havde ved udgangen af juni en ordrebeholdning på 8306 megawatt, og den er dermed steget i forhold til tre måneder tidligere, da den var på 7352 megawatt.
- På langt de fleste områder er det en væsentlig stærkere rapport end ventet. Vestas' indikationer af, at langt størstedelen af omsætningen og indtjeningen i år allerede er kontraktmæssigt sikret, bør berolige investorerne, siger han og fortsætter:
- Så hysteriet om den her aktie og Vestas' ledelse bør stoppe.
Investorerne kvitterede da også med stigende kurser. Vestas-aktien steg onsdag formiddag med over 18 procent til kurs 105,5.
