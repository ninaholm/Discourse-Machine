Republikanere blokerer finansreform i USA
Det er lykkedes Republikanerne i det amerikanske Senat at forsinke en omfattende finansreform, der er Demokraternes forsøg på at forhindre nye finanskriser.


 Demokraterne i USA har lidt et tilbageslag i deres kamp for at gennemføre en finansreform i landet. Republikanerne er lykkedes med at samle stemmer nok i Senatet til at blokere for at sende reformforslagene til prøveafstemning.
Dermed må arkitekterne bag finansreformen igen i arbejdstøjet og finde kompromiser, der kan få tilstrækkelig med republikanere til at støtte deres forslag.
USA's præsident, Barack Obama, siger, at han er "dybt skuffet" over, at republikanerne blokerer for finansreformen.
- Nogle af disse senatorer tror måske, at denne hindring er en god politisk strategi, og andre ser måske denne forsinkelse som en mulighed for at flytte debatten ind bag lukkede døre, hvor finanssektorens lobbyister kan fortynde reformen eller helt dræbe den. Men det har det amerikanske folk ikke råd til, siger han.
Obama og Det Demokratiske Parti vil stramme reglerne i bank- og finanssektoren for at undgå, at kapitalmarkederne kan skabe økonomisk kaos i den størrelsesorden, der har været tilfældet under finanskrisen.  
- Den reform, som begge partier har arbejdet på i et år, vil forebygge, at en krise som denne kan ske igen, og jeg anmoder indtrængende Senatet til igen at komme i gang med arbejdet og sætte landets interesser foran partiernes, siger Obama. 
