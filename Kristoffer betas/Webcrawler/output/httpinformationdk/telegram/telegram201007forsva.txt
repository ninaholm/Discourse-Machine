Forsvaret i telefon: Din kæreste er dræbt
Kæresten til premierløjtnant Jonas Peter Pløger fik at vide over telefonen, at hendes kæreste var død i Afghanistan. Hun var på ferie, da opkaldet kom.


 "Din kæreste er død."
Sådan lød den frygtelige besked fra Hærens Operative Kommando gennem telefonrøret, da en ung kvinde onsdag tog mobilen under et besøg på Johannes Larsen Museet i Kerteminde. Det skriver Fyens Stiftstidende.
Mange gæster på museet kom derfor til at overvære det ulykkelige forløb, hvor kvinden fik at vide, at hendes udsendte kæreste, 26-årige premierløjtnant Jonas Peter Pløger, var blevet dræbt under en patrulje i Afghanistan.
- Det var ikke en ønskelig situation, at beskeden blev overbragt over telefonen, erkender Hans Vedholm, der er presseofficer ved HOK.
- Vi gør meget ud af, at beskeden bliver overbragt personligt af vores egne folk, forklarer Hans Vedholm. 
Begge soldatens forældre blev kontaktet personligt, men kæresten var taget på ferie på en ukendt adresse.
- Vi vidste, at hun formentlig befandt sig i et sommerhus ved Kerteminde. Derfor sendte vi et kontakthold af sted fra Fredericia. Men vi vidste ikke nøjagtig, hvor i Kerteminde hun opholdt sig. Derfor valgte vi den allersidste mulighed. Nemlig at ringe hende op, siger Hans Vedholm.
Han understreger, at det udsendte kontakthold fra Telegrafregimentet i Fredericia var fremme hos kvinden mindre end en halv time efter telefonsamtalen.
