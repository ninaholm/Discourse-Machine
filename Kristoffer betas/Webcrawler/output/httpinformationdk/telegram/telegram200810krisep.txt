Krise på russiske børser



 Russiske myndigheder suspenderede handlen på landets to vigtigste børser i Moskva i dag, efter at kurserne styrtdykkede på få minutter. Børserne åbner tidligst fredag.
 I alt faldt kurserne med 14 procent på Micex-børsen, hvor hovedparten af handlen foregår. RTS-børsen faldt 11 procent, og den er lukket på ubestemt tid, besluttede myndighederne.
 Aktierne på RTS-børsen, der omfatter handel i udenlandsk valuta, har nu mistet hele 69 procent i værdi siden maj. Begge børser har ved flere lejligheder været lukket under den seneste måneds finanskrise.
 Micex børsen har mistet 65 procent på aktiekurserne i forhold til det hidtidige højdepunkt i maj. 
 Onsdagens dyk kom efter voldsomme fald på asiatiske markeder, der blandt andet resulterede i det værste sammenbrud på børsen i Tokyo siden 1987. 
