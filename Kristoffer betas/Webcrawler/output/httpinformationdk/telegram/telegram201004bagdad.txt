Bagdad-bomber dræber mindst 58
Bomber nær shiamuslimsk moské i Bagdad dræber 58 personer. Eksplosion i det sunnimuslimske Anbar dræber mindst otte. Over 120 er såret.


 Mindst 58 mennesker er blevet dræbt ved en serie af bombeangreb i Bagdads shiamuslimske kvarterer. Det sker netop, som regeringen havde erklæret, at al-Qaeda var ved at tabe og har lidt en række nederlag. 
I alt 13 eksplosioner rystede byen før eller under fredagsbønnen. De fleste bomber var placeret ved shiamuslimske moskeer og ved en markedsplads. Angrebene, der er de blodigste i Irak i flere uger, sårede omkring 120. 
Samtidig er mindst otte mennesker blevet dræbt i det sunnimuslimske vestlige Irak. 
De nye blodsudgydelser kommer efter, at sikkerhedsstyrker med støtte fra amerikanske styrker dræbte to af al-Qaedas topledere i landet. 
Både slumområdet Sadr By, flere shiamuslimske moskéer og en markedsplads er ramt. I bydelen Sadr blev mindst 39 personer dræbt og 45 såret, sagde sikkerhedskilder.
- Hvorfor går de altid efter os? Vi er fredelige mennesker. Vi kommer for at bede og gå igen, sagde en overlevende i slummen i Sadr By, hvor tre bomber eksploderede nær et kontor, som tilhører en antiamerikansk præst.
En talsmand for Iraks sikkerhedsstyrker, general Qassim al-Moussawi, sagde med henvisning til Iraks shiamuslimske flertal, at bomberne var hævn for drabene på al-Qaeda-lederne.
- Vi venter, at sådanne angreb vil fortsætte, sagde han.
Drabene på de to ledere fra al-Qaeda er blevet efterfulgt af en stribe mindre sejre mod netværket, og omkring 300 personer, som formodes at have forbindelse til al-Qaeda, er blevet anholdt - og 19 andre dræbt.
