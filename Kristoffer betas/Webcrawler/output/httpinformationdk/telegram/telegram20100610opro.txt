10 oprørere dræbt i Tjetjenien
10 islamiske oprørere er blevet dræbt i Tjetjenien i det nordlige Kaukasus. En jordansk oprørsleder menes at være blandt de dræbte.


 10 oprørere, inklusive en jordaner, er blevet dræbt af russiske soldater i Tjetjenien, rapporterer nyhedsbureauet Interfax.
Den russiske operation fandt sted i en skov i Vedeno-regionen i det sydvestlige Tjetjenien, siger en person fra de russiske specialstyrker i det nordlige Kaukasus.
- 10 oprørere blev dræbt af skud. En af dem er blevet identificeret, siger han og nævner jordaneren Yassir Amarat, der var leder af gruppen af oprørere.
Amarat er mistænkt for at stå bag en række forbrydelser mod russiske soldater og lokale, siger militærkilden.
Myndighederne i Ruslands skrøbelige region i det nordlige Kaukasus, der omfatter Dagestan, Ingusjetien og Tjetjenien, kæmper mod islamiske oprørere i daglige skudvekslinger og bombeangreb.
Ruslands præsident, Dmitrij Medvedev, har kaldt konflikten i Kaukasus for landets mest seriøse indenrigsproblem.
