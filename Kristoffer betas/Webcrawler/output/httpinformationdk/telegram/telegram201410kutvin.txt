KU: Vi tvinges til at lukke 20 uddannelser
Flere uddannelser på Københavns Universitet risikerer at lukke helt, fordi der skal skæres i studiepladserne.


 Fremmedsprog som kinesisk, brasiliansk og arabisk og op til 17 andre uddannelser er i fare for at blive helt nedlagt på Københavns Universitet (KU).
Det sker, fordi regeringen har dikteret, at knap 4000 studiepladser på studier, der fører til høj arbejdsløshed, skal nedlægges. Men nu viser det sig, at universiteterne ser sig tvunget til at skære meget mere i optaget af studerende, end de 30 procent regeringen dikterer, skriver Politiken.
Det skyldes det såkaldte retskrav, som betyder, at når en bachelor har bestået tre års grunduddannelse i eksempelvis geografi, har vedkommende automatisk ret til at blive optaget på den toårige overbygning, kandidatdelen.
- Det gør, at vi også bliver nødt til at reducere optaget på bacheloruddannelsen, så det stemmer med kandidatbegrænsningen, siger Ulf Hedetoft, der er dekan på Det Humanistiske Fakultet under KU, til Politiken.
- Vi taler om en samlet reduktion på tæt ved 50 procent. Vi har at gøre med en yderst omfattende og indgribende nedjustering, der nærmer sig en massakre på de humanistiske fag. Fra at have 2400 studerende vil vi i 2017 være omkring 1200-1300. Resultatet vil være nedlæggelse af mellem 10 og 20 uddannelser, tilføjer Ulf Hedetoft.
Han mener, at forsknings- og uddannelsesminister Sofie Carsten Nielsen (R) enten taler mod bedre vidende eller ikke kender konsekvenserne af sin egen reform, når hun taler om en reducering på 30 procent, mens universitet når frem til en nedskæring på 50 procent.
Sofie Carsten Nielsen siger til Politiken, at hun er klar til at drøfte utilsigtede konsekvenser ved modellen med universiteterne, men at hun grundlæggende er uenig i det billede, som universiteterne tegner af fremtiden.
Hun kalder det en naturlig følge, at universiteterne er nødt til at dimensionere på bacheloren også, hvis alle med retskrav skal kunne få plads på deres kandidat, men der er ifølge hendes ministerium ikke noget, som tyder på, at uddannelser hverken skal lukkes ned eller skæres med 50 procent af den grund.
