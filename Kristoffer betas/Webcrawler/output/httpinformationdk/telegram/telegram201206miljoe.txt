Miljøorganisationer: stop dansk ålefangst
11 miljøorganisationer i 10 lande forsøger at få Danmark og Sverige til at stoppe ålefiskeriet.


 Ålen er en stærkt truet fiskeart. Det har ført til et stort arbejde blandt landene omkring Østersøen for at bevare den. Men Danmark og Sverige saboterer dette arbejde ved blot at fange de ål, som andre lande arbejder på at bevare.
Sådan lyder kritikken fra miljøorganisationer, der i et brev til fiskeriministrene for Danmark og Sverige opfordrer til et totalt stop for ålefangst.
- Vi opfordrer Sverige og Danmark til sammen med alle lande omkring Østersøen øjeblikkeligt at stoppe al fiskeri efter ål, hedder det i brevet, der på dansk side er rettet til fødevareminister Mette Gjerskov (S).
Bag brevet står 11 organisationer fra 10 forskellige lande.
Ifølge miljøorganisationerne, herunder Danmarks Naturfredningsforening, driver fiskere i Sverige og Danmark målrettet fangst af ål, som er på vej ud i havet fra Østersøen. Dermed bliver den indsats, som andre lande gør for at beskytte ålen, forgæves.
Ifølge Danmarks Naturfredningsforening kunne Danmark med et stop for fiskeriet opfylde EU's handlingsplan, så 450 tons gydemodne ål årligt kunne slippe videre ud i havet. I dag kommer kun 130 tons af sted.
- Det er en hån at fortsætte fiskeri på en bestand, der er gået så meget ned, siger Henning Mørk Jørgensen, marinbiolog i Danmarks Naturfredningsforening.
99 procent af ålebestanden skønnes udryddet. Det Internationale Havforskningsråd, Ices, har gennem flere år anbefalet et fuldt stop for ålefiskeriet. Så langt har man dog ikke villet gå fra EU's side.
