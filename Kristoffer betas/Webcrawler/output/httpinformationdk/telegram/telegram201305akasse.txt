A-kasser afviser Thornings dagpenge-snak: Hun tager fejl
Det vil redde mange udfaldstruede dagpengemodtagere, hvis genoptjeningskravet bliver løsnet op, lyder det.


 Det er lodret forkert, når statsminister Helle Thorning-Schmidt (S) afviser at gøre det lettere at genoptjene ret til dagpenge med det argument, at det ikke vil hjælpe de ledige, der står til at miste dagpengene.
Det mener a-kasserne og fagforeningen 3F, der har flest udfaldstruede ledige.
- Thorning tager simpelthen fejl, siger direktør Verner Sand Kirk fra a-kassernes organisation AK-Samvirke til Jyllands-Posten.
Han vurderer, at det vil hjælpe mellem 20 og 25 procent af de udfaldstruede, hvis genoptjeningskravet ændres fra de 52 uger til de 26 uger, som det var før dagpengereformen.
Det skyldes, at en del af de langtidsledige har haft arbejde i kortere perioder. Bare ikke nok til at genoptjene deres dagpengeret efter de nye regler.
Kortere genoptjening er hovedkravet fra fagbevægelsen. Men det afviste Thorning på sit pressemøde i går.
- Nu kan et ændret genoptjeningskrav jo ikke hjælpe de mennesker, som er i fare for at falde ud af dagpengesystemet, sagde Thorning.
Men tallene viser noget andet, fastslår cheføkonom i 3F, Anita Vium Jørgensen, over for Jyllands-Posten. Hun vurderer, at hver femte udfaldstruede 3F'er ville blive reddet af kortere genoptjening.
- Mange af vores medlemmer arbejder lidt hist og pist og ville komme uden for farezonen med 26 ugers genoptjening, siger hun til Jyllands-Posten.
Også Enhedslisten mener, at Thorning tager fejl. Enten forstår hun ikke dagpengesystemet, eller også taler hun usandt, lyder det fra partiets politiske ordfører Johanne Schmidt-Nielsen.
