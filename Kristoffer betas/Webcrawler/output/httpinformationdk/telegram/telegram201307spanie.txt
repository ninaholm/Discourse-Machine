Spaniens konge efter togulykke: Det fylder mig med sorg
Kong Juan Carlos og dronning Sofia har besøgt familier til nogle af ofrene for onsdagens togulykke.


 Det spanske kongepar hastede torsdag til Santiago de Compostela i det nordvestlige Spanien for at mødes med familierne til nogle af de mange ofre for onsdagens togulykke.
Ulykken "fylder mig med sorg og tungsind", sagde kong Juan Carlos, der var ledsaget af sin hustru, dronning Sofia, under besøget, skriver nyhedsbureauet dpa.
Kong Juan Carlos skulle ellers have modtaget sangeren Plácido Domingo i sit palads i Madrid torsdag, men mødet med den verdensberømte tenor blev aflyst på grund af ulykken, som indtil videre har kostet 80 mennesker livet.
Også kronprins Felipe aflyste sit officielle program.
Tilstanden for 35 af de mange personer, som fortsat er indlagt, beskrives som kritisk. Blandt de alvorligt kvæstede er fire børn ifølge avisen El País.
Den spanske regering har modtaget kondolencer fra adskillige statsledere i "disse smertefulde timer", som Tysklands forbundskansler, Angela Merkel, udtrykker det over for den spanske premierminister, Mariano Rajoy.
Regeringschefen, der selv kommer fra Santiago de Compostela, mødte en række af de overlevende, som er indlagt på hospitaler i området efter onsdagens ulykke.
- Jeg vil underskrive et dekret, som erklærer tre dages officiel landesorg i hele Spanien, sagde Rajoy.
Alt tyder på, at toget blev afsporet som følge af for høj hastighed.
Det er den mest alvorlige togkatastrofe i Spanien siden 1972, da 86 mennesker blev dræbt efter to tog stødte sammen tæt på Sevilla.
Den værste jernbaneulykke i landet fandt sted i 1944, da omkring 400 mennesker mistede livet.
