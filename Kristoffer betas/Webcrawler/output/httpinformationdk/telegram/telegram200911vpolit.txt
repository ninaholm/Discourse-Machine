V-politiker ønsker ny sygehusudredning



 En ny analyse af, hvor et sygehus i Vestjylland bedst placeres, kunne ifølge næstformand i regionernes sundhedsudvalg, Venstremanden Aleksander Aagaard, være en fin udgang på finanslovstriden mellem regeringen og Dansk Folkeparti.
 Aagaard, der sidder i Region Midtjylland, er selv tilhænger af en placering i Aulum mellem Herning og Holstebro - og dermed er han enig i DF's krav til regeringen. Han opfordrer alligevel som udgangspunkt regeringen til at respektere regionens beslutning om at placere sygehuset i Gødstrup.
 - Men vi ser gerne, at hele situationen bliver gennemanalyseret igen. Hvis Dansk Folkeparti og regeringen er uenige, og der er overset noget, så ville det være ok, siger Aleksander Aagaard, der er 2. næstformand i Region Midtjylland.
 Venstre i regionen var splittet, da gruppen skulle beslutte sig for, hvor man ønskede det nye supersygehus placeret. Ifølge Aleksander Aagaard landede gruppen på Aulum som kompromis. Det kom dog aldrig til afstemning, fordi der i regionsrådet var flertal for placeringen i Gødstrup. Størsteparten af Venstrefolkene undlod at stemme i afstemningen om Gødstrup-placeringen.
 Hernings borgmester, Venstremanden Lars Krarup er stærkt irriteret over, at Dansk Folkeparti presser på for at omgøre regionsrådets beslutning. Han mener, at det er rendyrket stemmefiskeri, hvor Dansk Folkeparti spekulerer i, at mange af både Venstres, De Konservatives og Socialdemokraternes vælgere i området er sure over sagen.
 - Thulesen Dahl har set, at mange af vælgerne ikke er for stolte af deres kandidater til regionsrådet, siger han.
 Forhandlingerne om årets finanslov, hvor sygehusplaceringen lige nu splitter regeringen og DF, står tirsdag aften i stampe. Dansk Folkeparti skulle oprindeligt have været trådt ind i Finansministeriet klokken 10 tirsdag formiddag, men ud på aftenen var der endnu ikke kommet hul på de formelle forhandlinger.
