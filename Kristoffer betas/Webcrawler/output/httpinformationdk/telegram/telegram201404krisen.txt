Krisen giver pendlere længere tid bag rattet og i toget
Danskerne pendlede i snit 20,1 kilometer til arbejde sidste år. Krisen betyder længere til arbejde for mange.


 Den gennemsnitlige dansker må bevæge sig 20,1 kilometer for at komme fra sit hjem til arbejdspladsen. Det viser den årlige statistik over pendlingsafstand fra Danmarks Statistik.
Det er en stigning på 0,3 kilometer i forhold til i 2012 og tilmed første gang, at snittet kommer over 20 kilometer. Det er især på Sjælland, at der bliver tilbagelagt mange kilometer mellem bopæl og job.
- Pendlingsmønstret afspejler, at vi i løbet af krisen har tabt rigtigt mange arbejdspladser på Sjælland, mens københavnsområdet har klaret sig ganske fornuftigt igennem årene med økonomisk krise, skriver Steen Bocian, cheføkonom i Danske Bank, i en kommentar.
- Bor man på Vest- eller Sydsjælland, så er man altså i større grad i dag tvunget til at køre mod København for at finde beskæftigelse, tilføjer han.
Steen Bocian siger, at selvom der er mange, der flytter til storbyerne Aarhus og København i disse år, så er det ikke altid let at flytte efter jobmulighederne.
- Da man ofte er bundet til det lokalområde, man har valgt at bosætte sig i på grund af skoler, vennekreds med videre, bliver konsekvensen, at man skal bruge mere tid og flere penge på transport, siger han.
De mange nye små bilmodeller, der er billige i benzin, er med til at gøre det lettere at bo langt fra sin arbejdsplads, mener cheføkonomen.
- Der er dog efter vores vurdering ingen tvivl om, at den drivende faktor her og nu er de geografiske forskydninger i antallet af arbejdspladser, hvor nogle områder er hårdt ramt, hvilket tvinger danskerne på landevejen og på skinnerne, siger Steen Bocian.
Blandt de 20 kommuner med længst pendlerafstand ligger de 13 i Region Sjælland, mens tre kommuner ligger i Region Nordjylland. Borgerne i Vordingborg har allerlængst til arbejde med 32,6 kilometer til arbejde i gennemsnit.
Til gengæld har borgerne i Region Hovedstaden generelt kortest vej til jobbet. Alle de 15 kommuner med kortest vej til arbejdspladserne ligger i hovedstadsregionen.
Ifølge Danmarks Statistik er pendlingsafstanden den korteste vejafstand mellem arbejdsplads og bopæl. Hjemturen er ikke talt med.
