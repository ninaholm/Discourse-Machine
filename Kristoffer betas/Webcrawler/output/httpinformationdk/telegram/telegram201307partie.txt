Partier vil åbne politikernes hemmelige cigarkasser
Flertal af partier vil lade offentligheden se, hvem der giver til de enkelte kandidaters personlige valgfonde


 
	Politikere kan i dag få ubegrænset økonomisk støtte til valgkampagner, uden at offentligheden får nys om det. Men et flertal bestående af regeringspartierne, Enhedslisten og DF vil nu tage lukketheden op til revision, skriver Politiken fredag.

	Som det er i dag, kan de enkelte politiske kandidater oprette personlige valgfonde, såkaldte cigarkasser, hvor der ikke er krav om åbenhed - i modsætning til partierne, som skal oplyse om bidragydere, der giver over 20.000 kroner i støtte.

	Der er i Danmark set eksempler på, at kandidaters personlige valgkampe kan koste over en halv million kroner, men ifølge Karina Kosiara-Pedersen, lektor ved Københavns Universitet, er omfanget af kandidatstøtten ukendt.

	- Der er eksempler på lokalformænd, som aflægger officielt regnskab, men også har en cigarkasse med bidrag til enkelte kandidater. Vi ved ikke, hvor mange penge, der flyder i systemet, siger hun til Politiken.

	Hvis regeringspartierne S-R-SF som varslet sammen med Enhedslisten strammer reglerne for partistøtte, forudser professor Jørgen Albæk Jensen ved Aarhus Universitet, at støtten til enkeltkandidater vil vinde frem. Men det kan nemt forhindres:

	-Man kunne sagtens lave regler om, at kandidater også skal offentliggøre støtte over en vis størrelse, siger han til Politiken.

	De regler er SF er parat til at se på:

	- Når man har sagt A, så må man også sige B, siger ordfører Karina Lorentzen til Politiken.

	Mest konkret er Enhedslisten, der mener at reglerne for individuel støtte skal flugte med støtten til partier:

	- Efter vores opfattelse skal man oplyse, hvis man har fået støtte på over 5000 kroner, siger gruppeformand Per Clausen til Politiken.

	Også Radikale vil skabe åbenhed om støtten til de enkelte kandidater:

	- Uanset hvordan støtten gives, er det relevant, at vælgerne får nys om det, siger ordfører Jeppe Mikkelsen til Politiken.

	Dansk Folkepartis Søren Espersen erklærer sig helt enig. Også Socialdemokraterne er, ifølge partisekretær Lars Midtiby, villige til at "se på det og drøfte det".

	Fra Venstre siger Inger Støjberg, at hvis V skal være med, skal der også være åbenhed om fagbevægelsens støtte til partier og kandidater.

