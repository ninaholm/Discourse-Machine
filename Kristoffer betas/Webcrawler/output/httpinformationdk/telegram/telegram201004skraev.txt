S kræver efterlønsløfte af Løkke
Socialdemokraterne kræver, at Lars Løkke Rasmussen garanter, at han i næste valgperiode ikke vil forringe efterlønnen tidligere end 2019 som planlagt.


 Statsminister Lars Løkke Rasmussen (V) skal på sit pressemøde tirsdag udstede et løfte om, at han i næste valgperiode ikke indkalder til forhandlinger om at forhøje efterlønsalderen tidligere end planlagt i 2019. 
Det kræver Socialdemokraterne, efter at Venstres lokalformænd mandag forlangte, at Løkke efter valget forringer efterlønnen hurtigere end planlagt i velfærdsaftalen, skriver Berlingske Tidende. 
- Løkke skal fortælle meget, meget klart, at han i næste valgperiode ikke vil indkalde til forhandlinger om efterlønnen. Forskellen på, om man løber fra løfter eller ej, er, at folk også på langt sigt kan regne med, hvad vi har sagt om efterlønnen, siger Socialdemokraternes politiske ordfører, Henrik Sass-Lasen.
Hidtil har Venstre ikke villet afvise, at det i næste valgperiode kunne komme på tale at forhandle om efterlønsforringelser.
Venstre-toppen har nøjedes med mere uforpligtende at fastslå, at regeringen "ikke har nogle planer om" at forringe efterlønnen efter valget.
