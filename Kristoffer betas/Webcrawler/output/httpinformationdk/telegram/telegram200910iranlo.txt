Iran løslader canadisk-iransk journalist



 Den canadisk-iranske journalist Maziar Bahari er blevet løsladt mod kaution af iranske myndigheder i Teheran. Det rapporterer nyhedsbureauet ILNA.
 Maziar Bahari blev anholdt under voldsomme optøjer efter præsidentvalget i Iran 12. juni, hvor titusinder af oppositionstilhængere protesterede mod, at præsident Mahmoud Ahmadinejad blev erklæret som vinder.
 Maziar Bahari blev anholdt og anklaget for offentlig uro, for at føre propaganda mod regeringen og for at deltage i ulovlige møder. Han blev senere også anklaget for at skade Irans sikkerhed.
 Han blev løsladt, efter at der var betalt cirka 1,5 millioner kroner i kaution for ham.
 Maziar Bahari har boet i Iran i 10 år og har dobbelt statsborgerskab. Men Iran anerkender ikke dobbelt canadisk-iransk statsborgerskab.
 Maziar Bahari arbejder for det amerikanske ugemagasin Newsweek.
 Cirka 4000 demonstranter blev enholdt under uroen efter valget. Cirka 100 sidder stadig tilbageholdt.
 Mellem 30 og 80 blev dræbt under demonstrationerne. 

