Briter stopper eksport af dødsstrafmiddel
Storbritannien stopper USA-eksport af stoffer til brug ved henrettelser. Danmark opfordres til at følge trop.


 Den britiske regering vil ikke længere tillade salg til USA af tre forskellige medikamenter, som anvendes ved henrettelser.
Samtidig retter organisationen Reprieve, der arbejder for afskaffelse af dødsstraf, en anklagende finger mod det danske medicinalfirma Lundbeck.
Den britiske erhvervsminister opfordrer andre EU-lande til ligeledes at indstille eksporten af de omstridte produkter pancuronium bromid, potassiumchlorid og sodium pentobarbital.
Sidste år sagsøgte Reprieve den britiske regering for at få stoppet eksporten af et fjerde produkt, sodium thiopental, der bruges til at bedøve de dødsdømte ved henrettelser.
Det førte til, at Storbritannien omgående indførte eksportforbud for stoffet.
- Vi er imod dødsstraf i enhver form og mener ikke, at britiske medikamenter bør bruges til at foretage dødelige indsprøjtninger, siger erhvervsminister Vince Cable i en pressemeddelelse.
Ministeren opfordrer samtidig andre EU-lande til at gøre det samme, så eksportstoppet kan mærkes.
I Reprieve vender de nu blikket mod Danmark.
- Idet de amerikanske stater, der henretter, nu benytter et dansk selskab, Lundbeck, når de skal dræbe folk, må vi håbe, at Storbritannien kan overtale vores partnere i EU til at gøre noget lignende, siger Reprieves direktør, Clive Stafford Smith.
Også herhjemme har Lundbeck på det seneste været kraftigt kritiseret for at levere medicin til brug for henrettelser i blandt andet Texas.
Lundbeck har forsøgt at få de amerikanske delstater til at droppe brugen af pentobarbital men hidtil uden held.
Det amerikanske Death Penalty Information Center siger, at USA sidste år gennemførte betydeligt færre henrettelser end normalt, hvilket især skyldes mangel på det stof, der normalt anvendes, når dødsstraffen skal eksekveres.
