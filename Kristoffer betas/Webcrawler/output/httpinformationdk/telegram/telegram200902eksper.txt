Eksperter frygter ny fugleinfluenza i Kina



 Eksperter frygter, at der er et nyt og alvorligt udbrud af fugleinfluenza i Kina. Laboratorier i Hongkong er i færd med at undersøge døde fugle, der er skyllet i land på strande i Hongkong. Tre af 12 testede fugle var smittet med den frygtede H5N1-virus, som kan være dødelig for mennesker.
 I januar meldte Kina om otte dødsfald, der skyldtes fugleinfluenza, men Lo Wing-Lok, der er ekspert i smitsomme sygdomme, siger til radiostationen RTHK i Hongkong, at udbruddet i Kina kan være mere omfattende, end myndighederne vil erkende.
 - Det er pludselig ganske alvorligt, sagde Lo.
 Tidligere har Kina undladt at rapportere om nye udbrud af den farlige fugleinfluenza, som blev konstateret i den sydlige del af landet. Herfra bredte den sig i 2003 til Hongkong og flere andre lande og har kostet hundredvis af mennesker livet.
