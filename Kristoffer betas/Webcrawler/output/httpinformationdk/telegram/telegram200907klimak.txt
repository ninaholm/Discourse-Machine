Klimakonference om grøn økonomi



  Klimaminister Connie Hedegaard (K) får det sidste ord  ved en klimakonference i september på Danmarks Tekniske Universitet, DTU, i Lyngby med indlæg fra politikere, forskere og erhvervsfolk fra Europa, Asien og Amerika. Den danske regering får overbragt konferencens konklusioner før FN's klimatopmøde i december i København.
 Konferencen er det sidste af 10 møder på DTU, hvor godt 1500 deltagere har undersøgt løsninger, som hurtigt kan udvikle klimateknologi. Temaerne har været bæredygtige bygninger, fremtidens energisystemer, bæredygtig energi og transport, klimaforandring og økosystemer, forbrænding, dyrevelfærd og fødevaresikkerhed, infrastruktur, ændringer i Grønlands klima og Risøs internationale energikonference.
 Ved klimakonferencen taler Nam Pyo Suh, som leder Sydkoreas videnskabsinstitut, Siemens' energidirektør, Wolfgang Dehen, Danfoss' chef,Jørgen Mads Clausen, Risøs chef, Henrik Bindslev, Novozymes' direktør ,Steen Riisgaard, DTU's afdelingsleder for kemi, Kim Dam-Johansen, professor José Roberto Moreira fra biomassefakultetet på universitetet i Sào Paolo, professor Franklin M. Orr fra Stanford Universitet, direktør Eivind Kolding fra Mærsks containerdivision og afdelingsleder Stefan Tostmann fra EU-Kommissionens energi- og transportdirektorat. 
