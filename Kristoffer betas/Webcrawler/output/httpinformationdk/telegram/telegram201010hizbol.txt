Hizbollah springer ud som økoflippere
Lederen af den terrorstemplede Hizbollah-bevægelse, Hassan Nasrallah, har fået grønne fingre og arbejder for at plante nye skove i Libanon.


 Hizbollah-bevægelsen i Libanon er mest kendt for sit indædte kamp mod ærkefjenden Israel, men gruppens leder Hassan Nasrallah har skam også grønne ambitioner.
- Klimaproblemerne er i dag blandt de største trusler mod menneskeheden i forhold til fred, sikkerhed, stabilitet og eksistens, siger Nasrallah.
Lørdag var Hizbollah-lederen kommet ud fra sit gemmested for at fejre, at bevægelsens genopbygningsorganisation Jihad al-Bina havde plantet en million nye træer. Skovplantning er nemlig "en del af Libanons nationale sikkerhed", sagde Nasrallah.
Lederen har i næsten to år været permanent under jorden, da han frygter, at Israel vil forsøge at komme ham til livs. Israelerne var i krig med Hizbollah i 2006.
De seneste måneder har der været rygter om, at Israel overvejer at angribe Hizbollah i Libanon, da bevægelsen angiveligt har raketter, der kan nå langt ind i nabolandet. 
Israelerne føler sig samtidig truet af Nasrallah og hans militante støtter, da Hizbollah er støttet og finansieret af Israels ærkefjende Iran.
Libanon er kendt for sekteriske stridigheder og et særdeles ambivalent forhold til både Israel og Syrien, derfor er det overraskende, at Nasrallahs leverede et grønt budskab, der er henvendt til alle libanesere.
- Vi libanesere priser altid det grønne Libanon. Dette vil selvfølgelig snart tilhøre fortiden, siger han og tilføjer, at grønne omgivelser er lige så vigtige for landet som religions- og ytringsfrihed.
Onsdag kommer Irans præsident, Mahmoud Ahmadinejad, på statsbesøg i Libanon, hvilket har fået vestlige lande til at kritisere Iran for at forsøge at underminere den libanesiske regering.
