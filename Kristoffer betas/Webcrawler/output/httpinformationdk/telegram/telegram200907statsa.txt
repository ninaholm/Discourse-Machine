Statsadvokaten anker stor vandsag



 Det bliver landsretten, der skal afgøre, hvorvidt Køge-Egnens Renseanlæg kan slippe med en bøde på 50.000 kroner for brud på vandforsyningsloven, eller om dommen skal skærpes. 
 Det står fast, efter at Statsadvokaten har besluttet sig for at anke byrettens dom i Danmarks største sag om vandforurening. Dommen er i forvejen blevet anket af Køge-Egnens Renseanlæg.
 I Byretten blev renseanlægget idømt en bøde på 50.000 kroner for brud på vandforsyningsloven i forbindelse med vandforureningen, hvor store mængder forurenet vand endte i hanerne hos private husstande i det nordlige Køge.
 Bøden var væsentligt mindre end den straf på mellem 300.000 og 400.000 kroner, som anklager Finn Ravnborg lagde op til.
 Forud for sagen i landsretten vil Statsadvokaten nu gennemgå hele sagen, som den forløb i byretten.
- Nu skal vi mere i dybden med sagen og se på de beviser og forklaringer, der er kommet frem i byretten, forklarer vicestatsadvokat Anette Vester til Lokalavisen Køge. 
 Hun ønsker ikke at kommentere nærmere på de overvejelser, som man har gjort sig forud for beslutningen om at anke.
 Sagen om vandforureningen i Køge begyndte fredag den 12 januar 2007, da 7000 borgere fik et miks af rent vand og såkaldt teknisk vand ud af vandhanerne. Vandet lugtede og viste sig ved nærmere undersøgelser at have høj koncentration af menneskeafføring og kemikalier, der bruges til at rense vandet. Først den følgende mandag blev miseren opdaget, og i mellemtiden nåede 120 borgere at blive syge af diarre og andre følgesygdomme. Også bagerier, slagterier og restauranter i det nordlige Køge blev ramt af midlertidige lukninger. 
 Der er endnu ikke sat dato på, hvornår sagen skal køre i Landsretten.

