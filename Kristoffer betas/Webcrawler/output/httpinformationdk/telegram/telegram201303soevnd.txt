Søvndal om afhoppere: Jeg undrer mig
SF får sværere ved at trække regeringen i sin retning efter udmeldelser, erkender partiets tidligere formand.


 Udenrigsminister Villy Søvndal kommenterer nu de seneste dages dramatiske begivenheder i SF, hvor tre fremtrædende medlemmer har valgt at skifte over til Socialdemokraterne.
- Jeg må godt nok indrømme, at jeg undrede mig og blev ked af det i går i New York, da jeg hørte, at Jesper ville forlade SF. Og min undren blev ikke mindre, da Emilie og Nanna fulgte efter i dag, skriver SF's tidligere formand på Facebook onsdag aften.
Søvndal nævner, at han egentlig ikke havde tænkt sig at kommentere Jesper Petersen, Emilie Turunen og Nanna Westerbys udmeldelser.
- Men når jeg tænker efter, så må jeg sige, at jeg undrer mig og ærgrer mig. Jeg ser ikke personligt det SF, jeg stod i spidsen for at føre i regering, afgørende anderledes end det SF, som Annette nu fører videre, forklarer han.
 - Ikke at alt er uforandret. Men grundlæggende er det SF, jeg kender og holder af, fortsat et bredt favnende og rummeligt folkeparti, der forandrer sig i takt med tidens udfordringer, men bevarer sin kerne af solidaritet og fællesskab.
Villy Søvndal erkender i sin kommentar, at udmeldelserne er en udfordring for SF i forhold til de to øvrige regeringspartier.
- Vores rolle er at trække regeringen så langt i vores retning som muligt, og det bliver sværere, når vi er færre til det, konstaterer han.
- Vi har prøvet at lave en tredje vej mellem Socialdemokraternes manglende lyst til for alvor at udfordre højrefløjen og Enhedslistens manglende lyst til at tage ansvar, slutter Villy Søvndal sit indlæg.
