Guldmedalje til Friis på favoritdistancen
Lotte Friis tog guld ved EM på kortbane, da hun vandt 800 meter fri i overlegen stil.


 Selv om Lotte Friis slet ikke er i topform, svømmer hun alligevel stærkt for tiden. Det viste hun fredag aften på 800 meter-distancen ved kortbane-EM i Chartres, som hun vandt i overlegen stil.
Danskeren var hurtigst nede ved første vending, og derfra kiggede hun sig ikke tilbage.
Hun øgede støt føringen, som var oppe på tre sekunder efter 200 meter og mere end fem sekunder halvvejs i løbet.
Ingen af modstanderne kunne true den tidligere langbaneverdensmester på distancen, som dog også havde klart bedste tilmeldingstid af alle deltagerne.
Friis slap gassen mod slutningen og svømmede guldet hjem i tiden 8.10,24 minutter, hvilket var godt fem sekunder hurtigere end sin nærmeste forfølger, briten Hannah Miley.
Det var dog også næsten to sekunder langsommere, end da hun sidste år vandt guld i polske Szczecin.
Det var Danmarks tredje medalje ved mesterskaberne og den anden af guld. Kvindernes holdkap over 4 x 50 meter fri tog den første torsdag aften.
Friis har endnu en medaljechance på 400 meteren, hvor hun dog får hård konkurrencen af OL-guldvinderen på distancen, Camille Muffat.
Friis burde dog kende sin modstander ret godt, eftersom den danske svømmestjerne netop er rykket til Nice for at træne med den franske guldmedaljevinder.
