Fire terroranholdte sigtes for drabsplaner
Fire mænd, der lørdag blev anholdt for terrorplaner i Gøteborg, kræves i stedet fængslet for planer om drab.


 Fire mænd, der i weekenden blev anholdt i Göteborg, mistænkt for at planlægge en terrorhandling, vil ved et retsmøde onsdag formiddag blive krævet fængslet for planer om et drab - ikke en terrorhandling.
Det siger chefanklager ved Göteborg politi, Agnetha Hilding Qvarnström.
Dermed har sagen taget en uventet drejning. Men sikkerhedspolitiet Säpo fortsætter dog sin efterforskning
Anklageren siger ikke noget om, hvem drabsplanerne skal være rettet imod. Men kunstneren Lars Vilks, der har aftegnet Muhammed som en hund, og som lever under dødstrusler, kan være målet, skriver avisen Göteborgs-Posten.
Tre af de fire mænd vil blive begæret fængslet på "særligt begrundet mistanke" om en kriminel handling, mens den fjerde mand bliver begæret fængslet for "mistanke" om hjælp til mordplaner, siger anklagemyndigheden.
De fire mistænkte mænds advokater er indkaldt til forhør i løbet af tirsdag eftermiddag.
- Dette kan kun betyde, at anklagemyndigheden ikke har beviser for mistanker om terrorplaner. Nu må vi snart få at vide, hvad man mistænker min klient for, siger advokat Urban Gilborne, der forsvarer en af de anholdte.
Hidtil har anklagemyndigheden ikke sagt konkret, hvad anklagerne mod de fire mænd, der alle bor i Göteborg-området, går ud på.
De fire advokater, som skal forsvare de fire mistænkte, er kritiske over for anklageren og politiets fremgangsmåde.
- Det er ikke acceptabelt, at vi ikke får at vide, hvad vore klienter konkret er mistænkt for, siger Eva Henriksson.
De fire blev anholdt sent lørdag aften, efter at den svenske efterretningstjeneste Säpo har fulgt dem i flere måneder.
De sigtede, tre somalier og en iraker, blev anholdt ved en aktion ved Göteborgs Centralstation.
Derefter blev kunstbygningen Röde Sten på Göteborg havn evakueret. Her skulle Lars Vilks have deltaget i en kunstfernisering i weekenden.
