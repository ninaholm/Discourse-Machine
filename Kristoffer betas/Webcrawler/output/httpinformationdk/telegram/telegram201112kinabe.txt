Kina beklager Canadas klimakurs
Beijing kritiserer Canada for at forlade Kyoto-protokollen.


 Kinas udenrigsministerium siger, at Canadas beslutning om at forlade Kyoto-protokollen er "beklagelig", og det opfordrer canadierne til fortsat at leve op til forpligtelserne i aftalen.
 Canadas miljøminister, Peter Kent, meddelte tirsdag, at Canada gør brug af dets "legale ret til officielt at trække sig ud af Kyoto-aftalen."
Det er det første land, som forlader klimaaftalen.
I Kyoto-protokollen påtog Canada sig at reducere landets udslip af CO2 med seks procent i perioden 2008-2012, målt forhold til 1990-niveauet.
Canadas udslip er imidlertid vokset kraftigt i stedet for at falde, og Canada slipper nu for at betale strafafgifter, da det forlader aftalen.
Kina, der er den største udleder af drivhusgasser i verden, har længe fastholdt, at Kyoto-protokollen er fundamentet for de internationale bestræbelser på at få reduceret årsagerne til klimaforandring.
 - Det er beklageligt og imod de internationale bestræbelser, at Canada forlader aftalen på et tidspunkt, hvor der er gjort vigtige fremskridt ved Durban-mødet, siger talsmanden for Kinas udenrigsministerium, Liu Weimin.
 Kinas statslige nyhedsbureau, Xinhua, fordømmer Canadas beslutning som "fuldstændig meningsløs" og som "et påskud til at kaste ansvaret fra sig."
Canada har tidligere sagt, at det ikke ser nogen idé med CO2-reduktioner, så længe store forureningslande som Kina, Indien og USA ikke er bundet af juridisk bindende aftaler.
Den konservative regering i Ottawa under premierminister Stephen Harper siger, at den støtter en ny global aftale, men den insisterer på, at den må omfatte alle lande, heriblandt Kina og Indien.
Det var landets tidligere liberale regering, som underskrev Kyoto-protokollen.
I Durban gav en række af deltagerne tilsagn om at forlænge Kyoto-protokollen i løbet af 2012. Udspillet er en del af en række tiltag, der skal bane vej for en juridisk bindende global klimaaftale senest i 2015.
