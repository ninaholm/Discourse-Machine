Kommentatorer: Godt signal fra Løkke



 Lars Løkke Rasmussens første store stykke arbejde som statsminister bliver af kommentatorer beskrevet som et godt signal, en klog beslutning, men også som et politisk sats.
 - Det er klogt, at han ikke laver den helt store rokade. Lars Løkke Rasmussen har brug for at komme i gang og få samlet en regering, som har ligget underdrejet i lang tid, siger politisk kommentator Michael Kristiansen, som beskriver valget af Claus Hjort Frederiksen (V) til finansministerposten som et interessant valg.
 - Han er VKO-ikonet over dem alle. Claus Hjort Frederiksen er den, der har mest erfaring med hele det politiske projekt, men samtidig også med Dansk Folkeparti. Det er at sætte mesteren ind, forklarer Michael Kristiansen, som mener, det bliver Claus Hjorts sidste ministerpost. 
 Den liberale blogger Jarl Cordua understreger, at Lars Løkke Ramussen har valgt Claus Hjort Frederiksen på baggrund af, at han vil være en loyal minister. Men han peger samtidig på et faktum ved valget, som kan vække undring. 
 - Der er nogen, som siger, at Claus (Hjort, red.) ikke kan regne. Det går embedsmændene og griner af. På den måde kan man sige, at det er lidt overraskende, at han skal være finansminister, siger Cordua.
 Valget af Inger Støjberg (V) som beskæftigelses- og ligestillingsminister og Karen Ellemann (V) som social- og indenrigsminister bliver beskrevet som både et sats og et godt signal til vælgerne af kommentatorerne. 
 - For Lars Løkke gælder det om at sende det signal til vælgerne, at de kan være trygge, og at han ikke afmonterer velfærdsstaten i morgen, siger Jarl Cordua, som mener, at Lars Løkke Rasmussen sender ministre på banen, som kan signalere blødhed, selvom han samtidig kalder valget af den "uerfarne" Karen Ellemann for et "sats". 
 Michael Kristiansen påpeger, at valget af de to unge kvinder er første skridt i retning af det, der på sigt skal være "Lars Løkkes hold".
 - Inger Støjberg og Karen Ellemann er den nye generation i Venstre. Hvis Lars Løkke skal sidde som statsminister og vinde næste valg, så skal han sidde med nogle andre ministre end dem, som Anders Fogh Rasmussen satte ind i 2001, forklarer Michael Kristiansen. 

