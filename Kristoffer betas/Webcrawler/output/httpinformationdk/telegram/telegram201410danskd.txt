Dansk delegation søger svar om attentatmand i Tyrkiet
Fredag er en dansk delegation rejst til Tyrkiet for at finde nyt om Lars Hedegaards formodede attentatmand.


 Et hold af danske diplomater og politifolk har fredag formiddag sat kursen mod Tyrkiet for at finde ud af, hvad der er blevet af den 27-årige mand, der er sigtet for at forsøge at dræbe forfatteren Lars Hedegaard.
Siden april har den danske statsborger siddet fængslet i Tyrkiet, men for nylig kom det frem, at manden efter alt at dømme ikke længere er i tyrkernes varetægt.
Derfor har den danske regering nu sendt et hold bestående af repræsentanter fra Justitsministeriet, Politiets Efterretningstjeneste (PET) og Københavns Politi til den tyrkiske hovedstad, Ankara, hvor de skal møde de tyrkiske myndigheder.
- Der bliver fra dansk side deltaget med embedsmænd på højt niveau, oplyser Justitsministeriet til Ritzau.
- Formålet med delegationen er at få en afklaring på sagen og et klart svar fra de tyrkiske myndigheder på, om de stadig har den anholdte, og hvis ikke, hvad årsagen er, lyder det videre fra ministeriet.
I Tyrkiet skal de danske udsendinge blandt andet tale med den tyrkiske efterretningstjeneste og repræsentanter fra det tyrkiske justitsministerium.
Den 27-årige formodede gerningsmand blev fængslet i Tyrkiet tidligere i år og krævet udleveret til Danmark. Men flere oplysninger - blandt andet fra den mistænktes familie i Danmark - tyder på, at han er blevet løsladt.
Derudover har både danske og tyrkiske medier spekuleret i, at han skulle være indgået i en større fangeudveksling mellem Tyrkiet og Islamisk Stat (IS).
Torsdag fastslog udenrigsminister Martin Lidegaard (R) på et hasteindkaldt samråd i Folketingets udenrigsudvalg, at han i en telefonsamtale med sin tyrkiske kollega har talt med store bogstaver.
 - Jeg sagde, at var den mistænkte blevet løsladt uden vores vidende, var dette uacceptabelt og vil blive modtaget meget negativt i Danmark, sagde Lidegaard.
