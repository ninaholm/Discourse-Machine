SAS kom ud med stort underskud i 2011
Flyselskabet SAS fik underskud på 1,4 milliarder kroner efter stor nedskrivning på spanske Spanairs konkurs.


 Flyselskabet SAS kom ud af 2011 med et underskud før skat på cirka 1,4 milliarder kroner, viser årsregnskabet.
Resultatet var egentlig positivt, men blev trukket ned af en nedskrivning på omkring 1,4 milliarder kroner på det spanske flyselskab Spanair, som gik konkurs for nylig.
Omsætningen gik ellers en anelse i vejret til 34,8 milliarder kroner eller omkring 300 millioner kroner mere end året før.
SAS fremhæver, at man før engangsposter faktisk havde et positivt resultat.
- På grund af konkursen i Spanair lykkedes det ikke at levere et lille overskud for 2011, som vi tidligere havde meldt ud, konstaterer Rickard Gustafson, koncernchef i SAS.
- Det er naturligvis utilfredsstillende, men justeret for Spanair leverer vi et lille overskud, fortsætter han.
SAS har hen over året mødt stigende hård konkurrence, ligesom man har været ramt af svagere konjunkturer og stigende priser på brændstof.
På den positive side fremhæver Rickard Gustafson, at man har haft en god vækst i løbet af året, rekordbelægning på flyene hen over sommeren samt den højeste kundetilfredshed i 11 år.
- Det er derfor glædeligt at kunne konstatere, at SAS' tilbud til kunderne fortsat står stærkt, siger Rickard Gustafson.
Selskabet har sat gang i yderligere store spareplaner for 2012 og 2013 og har i den forbindelse blandt andet skåret 300 stillinger væk.
For 2012 mener SAS, at det er svært at vurdere udsigterne. Den økonomiske udvikling går svagt, der er fortsat stor konkurrence og stor usikkerhed om både priser på brændstof og valutakurser.
Det normalt svage første kvartal vil også være svagt i 2012, lyder det advarende fra SAS.
