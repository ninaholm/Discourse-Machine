Fertilitetsbehandling vil skabe foster med tre forældre
Storbritannien er på vej til at tillade ny teknologi, men kritikere siger, det er et skridt mod racehygiejne.


 Den britiske regering er positivt indstillet over for at gøre det muligt at bruge en radikal fertilitetsteknologi, der får dna fra tre forældre til at skabe et foster.
Der vil blive taget endelig politisk stilling til teknologien næste år, og regeringens rådgivere anbefaler den på forhånd.
Det vil gøre Storbritannien til det første land i verden, hvor man tillader teknologien. Men kritikerne står allerede i kø.
Med hjælp af tre forældre er det muligt at undgå såkaldte mitokondrielle sygdomme, der svækker muskler, giver alvorlige hjertelidelser, nyresvigt, blindhed og hjerneskader.
Det rammer på verdensplan 6500 børn.
Teknikken erstatter det usunde dna med sundt dna fra en såkaldt tredje forælder.
- Det er kun det rigtige at gøre, at vi går i gang med at indføre en behandling, der redder liv, så hurtigt vi kan, siger Sally Davies, der er chef for sundhedsstyrelsen i England.
Teknikken, der skal ende med at implantere et genetisk manipuleret foster i kvinden, møder hård kritik fra en række organisationer, der ser det som et skridt mod racehygiejne og "designerbørn".
David King, der er leder for Human Genetics Alert, siger til nyhedsbureauet Reuters, at metoden er "unødvendig" og "etisk usund".
- De krydser den etiske linje, som regeringer er blevet enige om rundt om i verden, at vi ikke skal ændre mennesker genetisk, siger han.
Andre peger på, at mitokondrielle sygdomme, der forhindrer celler i at omdanne energi i mad til kroppens behov, er så sjældne, at et bedre alternativ er adoption, eller at moderen vælger ægdonation.
Teknikken er i øjeblikket ulovlig i Storbritannien, men et forslag om at legalisere behandlingen kommer til afstemningen i parlamentet næste år.
