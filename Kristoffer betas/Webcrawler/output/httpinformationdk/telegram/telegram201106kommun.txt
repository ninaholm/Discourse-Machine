Kommunerne får ikke flere penge i 2012
Ikke flere penge til kommuner næste år. De er tvunget til omprioritering og afbureaukratisering.


 De danske kommuner får lov til at fortsætte med at bruge mange penge i 2012.
Sådan fortolker Finansminister Claus Hjort Frederiksen (V) den økonomiaftale, som regeringen og Kommunernes Landsforening indgik lørdag.
- Vi fastholder det høje udgiftsniveau i kommunerne, siger Hjort Frederiksen.
Formanden for Kommunernes Landsforening, Jan Trøjborg (S) har en anden udlægning af aftalen.
- Aftalen betyder at kommunerne fortsat vil have ganske barske vilkår. De stramme rammer for kommunernes økonomi fortsætter, lød det fra Jan Trøjborg, som forgæves forsøgte at overbevise regeringen om, at kommunerne har brug for flere penge til at løse nye sundhedsopgaver.
- Vi må erkende, at vi ikke får flere penge til sundhed, og det betyder, at vi ikke kan udvikle det område i samme grad, som vi gerne ville, siger han.
Selv om den overordnede ramme er uændret fra 2011 til 2012, så er der i aftalen lagt op til, at der skal ske en række forskydninger i de kommunale udgifter.
Afbureaukratisering, digitalisering og en mere hensigtsmæssig indkøbspolitik skal tilsammen frigøre 1,3 milliarder kroner, som i stedet kan bruges på de mere borgernære områder.
Hjort Frederiksen kalder det en "solid aftale".
- Kommunerne kan fastholde de nuværende budgetter, og vi er enige om konkrete initiativer, som sikrer bedre ressourceudnyttelse, så borgerne får mere service for de samme penge, siger han.
Men for at det kan realiseres, så er kommunerne afhængige af, at regeringen hjælper til, understreger Jan Trøjborg.
- Vi har ikke fået flere penge, men vi har til gengæld fået regeringen forpligtet på, at den nu skal tage en række initiativer, der sikrer kommunerne bedre muligheder for at få pengene til at passe via omstilling og effektivisering, siger Jan Trøjborg.
Begge parter er tilfredse med, at der i aftalen er afsat syv milliarder kroner til anlægsinvesteringer vedrørende dagtilbud, folkeskole og ældre.
