Pind: Irak-krig står bag arabisk forår
Opstanden i en række arabiske lande var ikke blevet til noget uden Irak-krigen, mener Søren Pind.


 Hvis ikke USA i samarbejde med blandt andre Danmark havde væltet Iraks diktator Saddam Hussein og indført demokrati i Irak, er det ikke sikkert, at unge mennesker i Tunesien, Egypten og Libyen og en række andre arabiske lande var gået på gaden for at vælte deres diktatorer.
Det siger integrations- og udviklingsminister Søren Pind (V) til Morgenavisen Jyllands-Posten.
- Irak-krigen var bestemt en faktor for, at det kunne lade sig gøre. Man skal ikke fratage de unge, at de selv har tilkæmpet sig samfundsomvæltninger. Men jeg er helt sikker på, at demokratiet i Irak har inspireret under det arabiske forår, siger Søren Pind.
Han hæfter sig ved, at den egyptiske intellektuelle Saad-Eddin Ibrahim for nylig trak en lige linje mellem Irak-krigen og revolutionerne i Mellemøsten.
SF's formand, Villy Søvndal, kalder Søren Pinds argumenter for "vanvittige".
- Det er ikke blot historieforfalskning, det er fantasteri fra Søren Pind, siger han.
- Revolutionerne, vi ser i den arabiske verden, kommer fra folket - krigen i Irak blev startet på et ulovligt grundlag af Bush, Blair og Fogh på en løgn om masseødelæggelsesvåben, siger Villy Søvndal til avisen.
Også flere mellemøsteksperter tvivler på Søren Pinds argumenter, skriver Morgenavisen Jyllands-Posten.
- Der er intet, som tyder på en forbindelse mellem Irak-krigen og det arabiske forår. Demokratiet er jo ikke lykkes i Irak, siger Lars Erslev Andersen, seniorforsker på Dansk Institut for Internationale Studier.
