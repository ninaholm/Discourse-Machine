V: Politi har overblik trods ubevogtede grænseovergange
Selv om flere grænseovergange står tomme, har Venstres udlændingeordfører tillid til, at politiet har overblik.


 Det giver god mening, at nogle grænseovergange er ubevogtede, som flere medier har beskrevet, selv om regeringen mandag har indført midlertidig grænsekontrol ved grænsen til Tyskland.
Det siger udlændingeordfører Marcus Knuth (V) i kølvandet på kritik fra Dansk Folkeparti, der kræver, at kontrollen bliver "skærpet markant", så der er sikkerhed for, at menneskesmuglere bliver stoppet.
Men det afviser Marcus Knuth, som mener, at stikprøvekontroller giver et tilpas retvisende overblik, der skal sikre "ro og orden".
- Grænsekontrollen er en stikprøvekontrol, dermed er det ikke alle køretøjer, der kontrolleres, og der er ikke bemanding ved alle poster hele tiden.
- Det er en politifaglig vurdering, hvor de kan gøre mest nytte med det personale, de har til formålet. Det gør politiet på fin vis, for det overordnede formål er at skabe ro og orden i Danmark, siger Marcus Knuth.
Ifølge TV2 stod fire større grænseovergange mandag aften ubevogtede, mens Politiken beskriver, at man ikke fandt bevogtning ved fem ud af syv grænseovergange ud af de i alt 15, som politiet fører tilsyn med.
Der er afsat 200 politifolk til grænsekontrollen, som i første omgang varer i 10 dage, hvilket derefter kan forlænges med 20 dage og derefter yderligere.
I første omgang skal grænsekontrollen bestå af stikprøver ved den dansk-tyske grænse, gjorde statsminister Lars Løkke Rasmussen (V) mandag klart.
Derfor vil der være ubevogtede grænseovergange.
- Så længe grænsekontrollen fortsætter i dens nuværende form, vil der være steder, hvor politiet ikke er til stede, siger Knuth, som understreger, at politiet er til stede der, hvor det skønnes mest nødvendigt.
På spørgsmålet om, hvad succeskriteriet er, svarer han:
- At vi bevarer ro og orden i Danmark, og at vi ikke pludselig står i en situation, hvor der er en stor ophobning af flygtninge og migranter, som vi ikke anede var rejst ind i Danmark, som vi så i september.
Efter indførelsen er 18 personer frem til midnat blevet nægtet indrejse. I alt skønner politiet, at de har foretaget direkte kontrol af cirka 1100 personer.
