Første ebolasmittede i USA erklæres rask
En sygeplejerske fra Texas, der passede en døende ebolapatient, er nu erklæret rask af myndighederne i USA.


 Den amerikanske sygeplejerske Nina Pham, der var den første ebolasmittede person i USA, erklæres nu fri for virus, oplyser de amerikanske sundhedsmyndigheder.
Pham plejede Thomas Eric Duncan fra Liberia på et sygehus i Dallas i delstaten Texas. Han døde, men nåede at smitte sygeplejersken, der siden 16. oktober har været behandlet på Det Nationale Sundhedsinstitut (NIH) i Bethesda i delstaten Maryland.
Hendes diagnose blev stillet 12. oktober. Hun blev først indlagt i Dallas på sygehuset, hvor hun arbejdede, men hun blev siden overført til behandling på NIH Clinical Center fire dage senere.
Hendes kollega, Amber Vinson, blev også smittet i forbindelse med pleje af Thomas Eric Duncan, der døde af sygdommen på Texas Health Presbyterian Hospital 8. oktober.
Vinsons familie sagde tidligere på ugen, at hun nu også var fri for den smittefarlige Ebola-virus, som har kostet flere end 4800 mennesker i Vestafrika livet indtil videre i år.
Begge kvinder arbejdede på sygehusets intensivafdeling og havde tæt fysisk kontakt med den syge Duncan, selv om det ikke står klart, hvordan de blev smittet.
Center for Sygdomskontrol og Beskyttelse har tidligere meddelt, at smitten skyldes en overtrædelse af sikkerhedsprocedurerne, og siden har institutionen udstedt strenge retningslinjer for at bære beskyttelsesudstyr som heldragt, handsker, maske og briller ved behandling af ebolapatienter.
Ebola smitter ved kontakt med sved, opkast, blod og andre kropsvæsker fra en smittet person.
Sundhedspersonale er særligt udsat for at blive smittet med ebola. Sent torsdag blev en læge fra New York City konstateret smittet med ebola. Han har arbejdet i Guinea.
I alt ni ebolasmittede personer er blevet behandlet i USA. Kun Duncan fra Liberia er død af sygdommen i hænderne på amerikansk plejepersonale.
