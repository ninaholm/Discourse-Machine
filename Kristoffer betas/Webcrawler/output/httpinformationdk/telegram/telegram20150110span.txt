10 spanske præster anklages for at misbruge alterdreng
Dommer anklager 10 katolske præster i Spanien for at have voldtaget en mindreårig alterdreng over en årrække.


 En dommer i Granada i det sydlige Spanien har udarbejdet et anklageskrift, der siger, at 10 katolske præster har sexmisbrugt en mindreårig alterdreng.
Ofret, der nu er 25 år, siger, at han blev voldtaget og tvunget til at udføre seksuelle handlinger med præsterne i en villa med swimmingpool.
Der er tale om den seneste i en række af sager om pædofili i den katolske kirke, og der er tale om den hidtil største skandale i Spanien - hvis altså præsterne har foretaget overgrebene, som anklagen siger.
Dommeren i sagen hedder Antonio Moreno. Foruden de 10 præster anklager han også to lægfolk for misbrug af drengen eller medvirken til misbrug.
Overgrebene skal have fundet sted i perioden fra 2004 til 2007. Alterdrengen var da 14-17 år.
Den unge mand, der beskrives som medlem af den katolske orden Opus Dei, fortæller, at han blev alterdreng som syvårig i den kirke, som styres af lederen af de 10 præster.
Præstelederen fik drengen til at give massage, og det førte ifølge anklagen gradvist til seksuel misbrug.
- De oprettede en slags sekt inden for kirken, siger Jose Manuel Vidal, som er redaktør af hjemmesiden Religiøs Digital, der som første medie rapporterede om sagen.
Det var tilbage i november sidste år, at dommeren beordrede drengens påstande undersøgt.
Pave Frans i Vatikanet har i øvrigt også en rolle. Han beordrede, at sagen skulle undersøges af kirken, efter at en uidentificeret mand havde skrevet til ham og fortalt om misbruget.
- Jeg kontaktede personen og sagde til ham, at han skulle gå til biskoppen i morgen. Så skrev jeg til biskoppen og bad ham sætte en undersøgelse i gang, sagde paven 25. november.
Den argentinskfødte pave Frans overtog embedet som leder af alverdens katolikker i 2013. Han har siden indtaget en hård holdning til de mange rapporter og sager om præsters misbrug af mindreårige.
