Intet møde mellem Obama og Rouhani: Iran ikke klar
Et muligt møde i FN mellem Barack Obama og Hassan Rouhani bliver ikke til noget, siger en Obama-kilde.


 
	I lang tid har amerikanske og iranske kilder snakket og skrevet om et historisk møde mellem Barack Obama og Hassan Rouhani under FN's Generalforsamling i New York tirsdag.

	Men der bliver tilsyneladende ingen bilateral seance mellem den amerikanske og den iranske præsident. Der har været kold luft mellem de to lande i årtier.

	- Et muligt møde i FN tirsdag mellem USA's præsident, Barack Obama, og den iranske præsident, Hassan Rouhani, viste sig at blive for kompliceret at arrangere, siger en kilde i Barack Obamas stab.

	Iranerne var angiveligt ikke klar til et møde på præsidentniveau, meddeler kilden, som taler til nyhedsbureauet Reuters på betingelse af anonymitet.

	Det Hvide Hus var klar til et møde mellem Obama og Rouhani i New York, men iranerne har indikeret, at det var for "kompliceret," siger den amerikanske kilde.

	Iran og USA har ikke holdt et officielt møde på højeste politiske plan i 36 år, og det var ventet, at de to præsidenter ville trykke hånd tirsdag.

	Der har den seneste tid været opmuntrende tegn på, at de to landes præsidenter kunne holde det første møde siden 1979, da den islamiske revolution fandt sted i Iran.

	For nylig sagde Hassan Rouhani, at Iran ikke har intentioner om at udvikle atomvåben, men udelukkende ønsker at bruge atomkraft til energiforsyning.

	Barack Obama gav i sin åbningstale i FN's Generalforsamling udtryk for, at han ser en diplomatisk vej og et tøbrud i USA's relation til Iran.

	Samtidig sagde den amerikanske præsident, at det ikke kun handler om ord men også handling med henvisning til, at han ønsker at få bekræftet de iranske løfter.

	Det er USA's plan, at udenrigsminister John Kerry nu skal indlede diplomatiske forhandlinger med Iran.

