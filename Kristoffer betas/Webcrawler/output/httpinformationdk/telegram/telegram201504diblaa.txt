DI blåstempler regeringens nye uddannelsesværktøj
Dansk Industri er glad for, at et nyt digitalt værktøj gør det nemmere for unge at vælge uddannelse.


 I Dansk Industri er der stor tilfredshed med, at regeringen tirsdag lancerer et nyt digitalt værktøj med navnet Uddannelseszoom, som skal gøre det nemmere for de unge at vælge den rigtige uddannelse.
Det siger Charlotte Rønhof, underdirektør i DI.
- Vi synes, at det er glædeligt med det værktøj. Det har vi efterlyst i årevis. Det giver de unge muligheden for at træffe et valg på et oplyst grundlag, siger hun til Ritzau.
- Målet er, at når man træffer sit uddannelsesvalg, så træffer man det ikke i blinde. Sådan har det været hidtil.
- De kommende studerende har ikke haft muligheden for at se, at hvad er egentlig beskæftigelsesmuligheden i den uddannelse, jeg overvejer at vælge, og hvad tjener man i løn. Den mulighed er der nu, siger Charlotte Rønhof.
Meningen med Uddannelseszoom, som kan findes på hjemmesiden ug.dk under Undervisningsministeriet, er at gøre det nemmere for de unge at sammenligne uddannelserne.
Uddannelses- og forskningsminister Sofie Carsten Nielsen (R) har store forventninger til tiltaget.
- Det er en jungle for de unge at finde oplysninger om videregående uddannelser. Det er ikke i orden, når man står over for et af livets store valg.
- Jeg forstår, at mange er i tvivl, og den kommer man nok ikke helt af med. Men det er vigtigt, at man kan få et overblik over, hvad der findes af videregående uddannelser.
- Så kan den kommende studerende finde den uddannelse, som han eller hun virkelig brænder for. Det får de en god hjælp til nu, siger Sofie Carsten Nielsen til Ritzau.
DI's forventning til det nye digitale værktøj er klart.
- Det er ingen hemmelighed, at når flere unge orienterer sig gennem værktøjet, så håber vi, at de unge slår øjnene op for at vælge de uddannelser, som efterspørges på det private arbejdsmarked, siger Charlotte Rønhof.
