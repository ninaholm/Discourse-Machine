Filippinerne indgår historisk fredsaftale med oprørere
Efter 17 års forhandlinger slutter muslimsk oprørsgruppe fred med Filippinernes regering


 
	Den største muslimske oprørsgruppe i Filippinerne har torsdag underskrevet en historisk fredsaftale med landets regering med præsident Benigno Aquino i spidsen.

	Fredsaftalen skal bringe en af Asiens længste og dødeligste konflikter til ophør. Den blodige strid har løbet over de sidste fire årtier, og titusindvis af mennesker har mistet livet.

	- Den omfattende aftale om Bangsamoro (kommende muslimsk region, red) er kronen på værket for vores kamp, siger lederen af Moro Islamic Liberation Front (Milf), Murad Ebrahim, ved underskrivelsesceremonien i den filippinske hovedstad, Manila.

	Milf og den filippinske regering bliver således partnere i en plan, der skal skabe en autonom region for det muslimske mindretal i det sydlige Filippinerne.

	Regionen får navnet Bangsamoro og vil dække omkring 10 procent af Filippinernes territorium i det overvejende katolske land. Regionen vil hovedsagelig have muslimske indbyggere, men der vil også være katolik-dominerede samfund.

	Muslimske oprørere har siden 70'erne kæmpet for uafhængighed eller autonomi på de sydlige øer i Filippinerne, som de anser for at være deres forfædres hjemland, da arabiske handelsrejsende ankom til området i 1300-tallet.

	Konflikten og udbredt fattigdom blandt landets muslimer har imidlertid ført til islamistisk ekstremisme, hvor gruppen Abu Sayyaf, som sættes i forbindelse med terrorbevægelsen al-Qaeda, samt andre militante grupper har gjort afsidesliggende områder til deres højborge.

	Torsdagens fredsaftale er kommet i hus efter 17 års forhandlinger.

