Mary-effekten: Kronprinsessen er guld værd for Danmark
Den royale forbindelse har gavnet den dansk-australsk samhandel og turisme gevaldigt, vurderer DI.


 Kronprinsparret, som netop nu gæster Sydney for at fejre 40-års jubilæet for Jørn Utzons operahus, har enorm betydning for danske firmaer, der vil gøre forretninger i Australien.
Det vurderer markedschef Jens Holst-Nielsen fra Dansk Industri (DI).
- Vi har det her meget, meget populære kronprinsepar, og det betyder, at der er kommet virkeligt meget fokus på Danmark. Australiere kan placere os på landkortet og har fået øjnene op for de kompetencer, som vi har i Danmark, siger han.
- Parret har kort sagt en helt uvurderlig betydning for dansk eksport til Australien. Det er ubetinget det marked, hvor kongehuset har størst effekt. Og hvor kronprinsparret virkeligt betyder meget, tilføjer Jens Holst-Nielsen.
Ifølge DI har Danmarks vareeksport til Australien en værdi af mere end seks milliarder kroner om året - et tal, som er mere end fordoblet over de seneste 10 år.
- At vi har fået en kronprinsesse, der kommer fra Australien, har også omvendt fået danske virksomheders øjne op for, at der findes et virkeligt attraktivt marked herude med købestærke forbrugere, siger markedschefen fra DI.

- Australien er ikke så langt væk, som man måske har forestillet sig. Geografisk er afstanden jo enorm, men rent mentalt er der kort. Vi har begge en easy-going og laid-back forretningskultur, der samtidigt er resultatorienteret, tilføjer han.
Det gør, at forretningsdialogen bliver nem, og man når hurtigt frem til nogle resultater, lyder vurderingen.
Ægteskabet mellem kronprins Frederik fra Danmark og den tasmansk-fødte kronprinsesse Mary har også skabt stor interesse for at rejse hele vejen fra Australien til Danmark som turist, lyder det.
- Der kommer rigtigt mange australiere til Danmark nu. Antallet af overnatninger fra australiere er tyvedoblet siden år 2000. Det er virkeligt markant, siger Jens Holst-Nielsen fra Dansk Industri.
DI regner med, at antallet af australske overnatninger i Danmark når op på 80.000 i 2013.

