LA imod nedlæggelse af Forsvarskommandoen
LA vil ikke lægge navn og stemmer til aftalen mellem regeringen og Enhedslisten om Forsvarskommandoen.


 Oppositionen står samlet i modstanden mod regeringens aftale med Enhedslisten, der åbner mulighed for at gøre kål på Forsvarskommandoen.
Det står klart efter, at Liberal Alliance som det sidste parti i den blå blok har vendt tommelfingeren nedad til aftalen.
Dansk forsvarspolitik er så vigtig, at der er brug for en bred aftale, der ikke giver Enhedslisten de afgørende stemmer, siger Alliancens forsvarsordfører Villum Christensen:
- Vi vil ikke være med til at lægge dansk forsvarspolitik i hænderne på Enhedslisten, som jo drømmer om helt at nedlægge forsvaret. Det er sagen for vigtig til. Og det er regeringens ansvar, at det nu desværre er endt sådan, siger Villum Christensen.
- Vi er gået positivt ind i drøftelserne om en modernisering af forsvaret - for vi har brug for et stærkt forsvar. Men vi stoler ikke på, at vi kan få det ved at give Enhedslisten - af alle partier - den afgørende stemme. Der er brug for en bredere aftale, siger han.
De øvrige borgerlige partier er stærkt kritiske overfor regeringens aftale, der giver carte blanche til at nedlægge Forsvarskommandoen og flytte funktionerne over i Forsvarsministeriet.
- Efter et folketingsvalg, vil det at genetablere Forsvarskommandoen være på en liste over forslag, som straks skal gennemføres, siger De Konservatives forsvarsordfører, Lene Espersen til Ritzau.
Og hendes kollega i Dansk Folkeparti, Marie Krarup, er ikke venligere stemt:
- Det er sabotage af forligs-traditionen, og vi kan glæde os til et regeringsskifte, hvor man så forhåbentlig kan få ændret loven her og få forsvarspolitikken tilbage på rette spor, siger hun.
Også Venstre afviser en sammenlægning af kommandoen og ministeriet.
- Man kan sagtens forestille sig, at Forsvarskommandoen og Forsvarsministeriet sidder under samme tag, men det, at Forsvarskommandoen nedlægges, er ikke vores politik, siger Troels Lund Poulsen.
