USA: Videoen af gidseldrab er ægte
Videoen af henrettelsen af gidslet Steven Sotloff er ægte, meddeler USA's nationale sikkerhedsråd.


 Der var en ægte video af en halshugning af gidslet Steven Sotloff, som oprørsbevægelsen Islamisk Stat sent tirsdag offentliggjorde. Det meddeler USA's nationale sikkerhedsråd ifølge Reuters.
Den 31-årige amerikaner Steven Sotloff, der blandt andet har arbejdet som journalist for Time, havde været i Islamisk Stats varetægt i omkring et år. Han blev bortført i Aleppo i Syrien sidste år.
På videoen af henrettelsen optræder en maskeret person, som på videoen også truer et britisk gidsel, David Haines, med halshugning. Den maskerede mand advarer alle regeringer mod at støtte "Amerikas onde alliance mod Islamisk Stat."
- Jeg er tilbage, Obama, og jeg er tilbage på grund af din arrogante udenrigspolitik mod Islamisk Stat, siger den militante efter henrettelsen af Sotloff, der var klædt i orange og lå på knæ i et ørkenlandskab.
Den mand, som i videoen står for henrettelsen, synes at være den samme mand med britisk accent, som optræder i en video fra 19. august, hvor den amerikanske journalist James Foley blev halshugget.
Steven Sotloffs familie har valgt at holde hans kidnapning hemmelig for offentligheden.
NBC News beskriver Steven Sotloff som journalist i flere af verdens brændpunkter, Han var desuden glødende fan af basketballklubben Miami Heat.
Steven Sotloff voksede op i Miami i Florida og har studeret på University of Central Florida.
Det sidste livstegn fra Steven Sotloff selv kom 3. august sidste år, hvor han senest var aktiv på det sociale medie Twitter.
/Ritzau/Reuters

