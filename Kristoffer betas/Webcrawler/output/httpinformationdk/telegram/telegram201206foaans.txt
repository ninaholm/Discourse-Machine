FOA anser ikke forhandlinger for døde
- Vi er stadig indstillet på at indgå en aftale, siger FOA-formand Dennis Kristensen.


 Efter Dansk Metals udmelding torsdag aften om, at man ikke vil inddrage ferie- og helligdage i trepartsforhandlingerne vil finansminister Bjarne Corydon (S) nu gå til forhandlingsparterne og derefter vurdere, om forhandlingerne er døde.
Men Dennis Kristensen, formand i fagforbundet FOA oplyser til Ritzau, at han ikke er parat til at melde trepartsforhandlingerne døde.
Han slår fast, at FOA tidligere har peget på alternative løsninger, så ferie og fridage bliver fredet, siger han.

- Vi er stadig indstillet på at indgå en aftale, og vi kan stadig levere de arbejdstimer, der skal til, hvis og når vi kommer i en situation, hvor der kommer til at mangle arbejdskraft.
- Det vil være forhastet at melde sammenbrud i forhandlingerne allerede nu, siger Dennis Kristensen, formand i FOA til Ritzau.
Han tolker Bjarne Corydons udmelding som et tegn på, at regeringen gik ind til forhandlingerne med forkerte forudsætninger.
- Det, der er spørgsmålet er, om regeringen fra starten har haft den skjulte dagsorden, at de skulle fremkomme med et diktat, som fagbevægelsen bare havde at smække hælene sammen og sige ja til.
- Hvis det har været målsætningen, kan jeg godt forstå, at de overvejer at forlade forhandlingerne.
- Men har de reelt ment, at der var en forhandling, hvor alle tre parter skulle kunne se fornuften i en aftale, vil jeg ikke kunne forstå, hvis de afbryder forhandlingerne nu, siger Dennis Kristensen.
Han opfordrer alle parter til at have is i maven, og møde op til forhandlingerne på mandag, som aftalt.
