Flere overlader investeringerne til banken
Bankkunder overlader investeringer til banken. Hvor de tidligere selv investerede, er det nu op til banken.


 Det er ikke så tit, at familien Danmark sidder og spekulerer i aktier og investeringer foran computeren derhjemme som tidligere.
For en undersøgelse fra Nordea viser, at kunderne i højere og højere grad lader banken sammensætte investeringsporteføljen.
Siden starten af 2012 er bankens investeringsafdelingers andel af kundernes nye investeringer nemlig mere end fordoblet.
Hos de såkaldte balancerede investeringsafdelinger, der både består af aktier og obligationer, udgjorde almindelige bankkunders køb af investeringsbeviser i januar 2012 28 procent af købene. Nu står de for godt 73 procent.
- Vi kan se, at rigtig mange kunder foretrækker produkter, der er tilpasset deres tidshorisont og risikoprofil, men hvor de ikke selv skal tage stilling til den optimale fordeling af aktier og obligationer, siger Henrik Drusebjerg, seniorstrateg i Nordea.
Han mener, at det er fornuftigt at overlade investeringer til professionelle, hvis ikke man selv har ekspertisen.
- Fordelingen af ens investeringsmidler på forskellige aktivklasser er nemlig mindst lige så afgørende for ens afkast, som hvilken specifik investeringsforening man vælger, siger han.
Henrik Drusebjerg mener, at udviklingen sandsynligvis hænger sammen med krisen.
- Den har gjort folk mere opmærksomme på deres investeringsrisiko, og derfor er de nok også mere tilbøjelige til at lade de professionelle håndtere den, siger han.
Ud over at bankkunderne er gået til investeringsforeningerne, så er foreningerne som helhed også gået frem på bekostning af investeringer i enkeltaktier og obligationer.
