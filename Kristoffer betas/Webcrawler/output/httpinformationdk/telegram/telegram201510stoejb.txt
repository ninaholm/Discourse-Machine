Støjberg vil gøre det sværere at få familien til Danmark
Ægtefæller, der vurderes som svære at integrere, skal kunne nægtes familiesammenføring, foreslår regeringen.


 En ny barriere skal sættes op for mennesker, der ønsker at blive familiesammenført til Danmark, mener regeringen, som i et nyt udspil lægger op til at skærpe kravene til udenlandske ægtefæller.
Ifølge Berlingske skal reglerne strammes for mænd og kvinder, der vurderes at have svært ved at integrere sig i samfundet.
- Der er for mange familiesammenførte, som ikke bliver en reel del af det danske samfund, og som bidrager for lidt. Det ønsker jeg at gøre op med, for det er et helt grundlæggende princip, at skal man familiesammenføres, så er det, fordi man vil Danmark, siger udlændinge- og integrationsminister Inger Støjberg (V) til avisen.
Støjberg anslår, at de nye regler vil betyde, at 500 færre personer om året vil få opholdstilladelse via familiesammenføring.
Konkret vil regeringen inddele de ansøgende ægtefæller i to grupper. Den ene består af de "integrationsegnede", mens den anden betegnes som "potentielt integrationsegnede".
Den sidstnævnte gruppe skal have sværere ved at få det grønne lys fra Danmark.
Fire kriterier afgør, hvilken kasse en person havner i. Det drejer sig om erhvervserfaring, uddannelse, om du kan et af de nordiske sprog, tysk eller engelsk, og om du har andre egenskaber, der kan fremme din integration såsom at have udført frivilligt arbejde.
Kan der sættes hak ud for tre af de fire kriterier, undgår man stramningerne. Det samme gælder, hvis man i "særlig grad" opfylder to af dem.
Lever man ikke op til kriterierne, ramler man ind i de skærpede krav. Så vil myndighederne blandt andet se på, hvor længe den herboende ægtefælle har haft permanent opholdstilladelse.
Ifølge Berlingske foreslår regeringen at hæve kravet fra tre til seks år.
Også tilknytningen til Danmark vil blive gransket, og derfor vil de strammere regler særligt ramme indvandrere fra ikkevestlige, muslimske lande, mener Inger Støjberg.
Socialdemokraterne er parat til at forhandle, men kan ikke sluge regeringens udspil, som det ser ud nu. Dansk Folkeparti vil kræve endnu strammere regler, mens De Radikale melder sig som modstander.
