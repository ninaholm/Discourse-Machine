Obama giver Nobelpenge til godt formål



 De penge, der følger med Nobelprisen, vil USA's præsident, Barack Obama, give til et godt formål.
 En medarbejder i Det Hvide Hus oplyser, at Obama vil give hele beløbet til velgørenhed. Men præsidenten har ikke haft tid til at beslutte, hvilken organisation der skal nyde godt af Nobelprisen.
   Med prisen følger et beløb på 10 millioner svenske kroner (7,3 millioner kroner).
 Den norske Nobelkomite gav fredag Obama fredsprisen for at sætte fart i det internationale diplomati.
 Obama, tager til Oslo i december for personligt at modtage Nobels fredspris. Det bekræfter Det Hvide Hus.
 - Ja, svarede præsidentens talsmand, da han blev spurgt, om Obama vil møde op i Oslo.
 Norges statsminister, Jens Stoltenberg, sagde tidligere på dagen, at han havde talt med Obama om prisoverrækkelsen i Oslo den 10. december.
 - Obama sagde, at han ser frem til at komme til Oslo for at modtage prisen, fortalte Stoltenberg.
 At Obama rejser til Oslo, øger ikke nødvendigvis sandsynligheden for, at han dukker op på FN's klimatopmøde i København, der ellers finder sted samtidigt. Topmødet løber fra 7. til 18. december.

