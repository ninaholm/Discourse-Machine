Fatal færgeulykke i Bangladesh: 32 døde
Mindst 32 mennesker er omkommet efter et færgeforlis i Bangladesh. Over 130 andre er fortsat ikke fundet.


 Redningsmandskab i det sydøstasiatiske land Bangladesh har hentet 32 lig op fra en forlist dobbeltdækkerfærge, der natten til tirsdag kæntrede midt på en stor flod efter et sammenstød.
Ulykken fandt sted 40 kilometer sydøst for hovedstaden Dhaka, hvor båden blev ramt af en oliepram og hurtigt begyndte at tage vand ind.
- Dykkere har bjærget 32 døde kroppe fra det sunkne fartøj, herunder mindst fem kvinder og to børn, fortæller den lokale politichef Tariqul Islam.
Der var omkring 200 passagerer på færgen, og politiet oplyser, at de indtil videre har fundet 35 personer i god behold. Resten meldes fortsat savnet.
Både kystvagten, brandvæsnet og andre redningsfolk hastede til området efter ulykken.
En af de overlevende passagerer, Dulal, har fortalt til lokale medier, at han mangler otte af sine familiemedlemmer. Han har ligeledes sagt, at de fleste mennesker sov, da ulykken indtraf.
Færger er det vigtigste transportmiddel i flodrige Bangladesh, og ulykker er ikke usædvanlige. I april sidste år mistede 32 mennesker livet, da en passagerbåd sank efter at være kollideret med et godsskib.
I begyndelsen af februar kostede et andet alvorligt forlis i Papua Ny Guinea omkring 300 mennesker livet, da en passagerfærge på grund af dårligt vejr sank. Færgen, MV Rabaul Queen, medbragte omkring 350 passagerer.
