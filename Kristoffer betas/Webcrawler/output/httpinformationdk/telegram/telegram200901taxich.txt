Taxichauffør anholdt for nedskydning



 Københavns Politi anholdt torsdag to personer i forbindelse med mandagens nedskydning af en 34-årig mand i Saxogade på Vesterbro i København.
 Først på aftenen blev en 22-årig pakistansk mand anholdt, og få timer senere fik politiet så fat i en 24-årig mand, ligeledes med pakistansk baggrund. Det oplyser drabschef Ove Dahl.
 Begge mænd sigtes for drabsforsøg.
 Politiet formoder, at der er tale om et opgør i det pakistanske miljø. Under sagen har man efterlyst en sort Mercedes-taxi, som vidner så i forbindelse med skudepisoden. Den taxi er nu fundet, oplyser politiet.
 Ifølge Ove Dahl har den senest anholdte mand råderet over taxien, men om han også agerede chauffør mandag, da fem-seks skud føg gennem gaderne, vil han ikke kommentere.
 Offeret ligger stadig i kunstig koma på Rigshospitalet. Han er umiddelbart uden for livsfare, men er stadig hårdt kvæstet. 
 Efterforskerne fortsætter jagten på yderligere en enkelt gerningsmand, siger Ove Dahl. 
