Advokat: Dansk Folkeparti bryder straffelov med annonce
Hvis PET troede, at en kommende dansk statsborger var terrorist, så var han allerede sigtet, mener advokat.


 Dansk Folkeparti bryder loven, når de i en annonce i en række aviser skriver at: "Én på listen er til fare for Danmarks sikkerhed - nu bliver han dansker".
Det siger advokat Thorkild Høyer, der tidligere har været forsvarer i en række terrorsager.
Bestemmelserne om Rigets sikkerhed, den såkaldte terrorparagraf, er en af de alvorligste i straffeloven.
I en kontroversiel annonce fra Dansk Folkeparti kan man i nogle af dagens aviser læse navnene på knap 700 personer, der står til at få dansk statsborgerskab.
Én af personerne på listen har været overvåget af PET for "bekymrende og mistænkelig" adfærd. Personen er hverken sigtet, tiltalt eller dømt.
Ifølge annoncen kender justitsminister Morten Bødskov (S) navnet på den potentielle terrorist.
- Det er helt sikkert, at hvis PET havde grundlag for at sigte den pågældende person, så havde de også gjort det, siger Thorkild Høyer.
At PET interesserer sig for en person er ikke udtryk for, at vedkommende er skyldig i noget som helst, mener han.
Ifølge Thorkild Høyer er retspraksis ret klar på området.
- Hvis man påstår om en person, at han har begået en strafferetslig handling, og det er det, man påstår i annoncen, så er man straffri, hvis man kan bevise det. Men kan man ikke bevise det, så bliver man dømt for bagvaskelse, siger han.
I straffelovens paragraf 268 hedder det, at "er en sigtelse fremsat eller udbredt mod bedre vidende, så straffes gerningsmanden for bagvaskelse".
Thorkild Høyer opfordrer alle, der ønsker af kræver erstatning, om at henvende sig til ham.
- Jeg har endnu ikke fået nogen konkret henvendelse, men der er massevis af respons på Facebook.
Dansk Folkeparti kan regne med en bøde i omegnen af 10.000 til 50.000 kroner, hvis det bliver dømt.
Ifølge Berlingske har mindst en person kontaktet politiet for at melde Dansk Folkeparti for ærekrænkelse.
