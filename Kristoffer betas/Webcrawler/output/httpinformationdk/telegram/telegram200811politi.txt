Politi vil have Jønke for dommer



 Tiden på fri fod kan hurtigt få en ende for HA-rockeren Jørn Jønke Nielsen, der i løbet af formiddagen fremstilles i grundlovsforhør. Han sigtes for ulovlig våbenbesiddelse.
 En talstærk styrke fra Københavns Politi mødte mandag eftermiddag op i veteranrockerens lejlighed på Ægirsgade på Nørrebro, hvor Jønke opholdt sig sammen med et 22-årigt medlem af støttegruppen AK81. I lejligheden fandt betjentene en 9 mm pistol. 
 Tirsdag morgen besluttede politiet sig til, at begge mænd skal fremstilles i grundlovsforhør. Ifølge de foreløbige oplysninger vil AK81-medlemmet også blive sigtet for tyveri.
 Jørn Jønke Nielsen er for nylig blevet løsladt efter en længere varetægtsfængsling efter et knivoverfald, hvor han forsvarede sig lige lovlig voldsomt over for overfaldsmanden. Han er nu tiltalt efter den groveste voldsparagraf og venter på, at sagen skal komme for retten.
