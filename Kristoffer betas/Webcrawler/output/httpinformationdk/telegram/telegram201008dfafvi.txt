DF afviser forældrestraf for drukneulykker
Forældre skal straffes for uopmærksomhed, hvis deres børn drukner. Det mener Rådet for Større Badesikkerhed, men DF kalder forslaget for alt for vidtgående.


 Det er for vidtgående at straffe forældre, der mister deres børn i drukneulykker. Det siger Marlene Harpsøe (DF), der er medlem af retsudvalget.
- Det er at trække den for langt at straffe forældre, der lige har mistet deres barn i en ulykke. De ville sikkert ønske, at de kunne gøre alt muligt om for at have undgået det, siger hun.
Rådet for Større Badesikkerhed foreslår ellers, at forældrene skal straffes for at have været uopmærksomme. Rådet foreslår også, at der skal hegn omkring havebassiner, og det forslag er Marlene Harpsøe mere åben over for.
- Det er en god idé, at forældre holder øje med deres børn og sikrer sig, at de ikke kan hoppe i et badebassin, hvor de måske drukner. Det synes jeg, at man som forælder skal, siger hun.
Tirsdag druknede en halvandet år gammel dreng i en havedam i Aabenraa. I april måned skete en lignende ulykke i Nivå. Og Marlene Harpsøe mener ikke, at man kan klandre forældrene i de to sager.
- Jeg ser de her to sager som forfærdelige ulykker, som desværre er sket, siger hun.
Mens Dansk Folkeparti klart afviser forslaget om straf til forældrene, så er Socialdemokraternes forebyggelsesordfører Flemming Møller Mortensen ikke klar til at kommentere den del af forslaget fra Rådet for Større Badesikkerhed.
- Men jeg synes, at der er rigtig meget fornuft i at lave lovpligtighed i forhold til bassiner og swimmingpool, siger han.
