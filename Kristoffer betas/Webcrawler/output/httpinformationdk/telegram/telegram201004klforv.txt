KL forventer medansvar fra regeringen
Regeringen skal tage ansvar for besparelser, mener KL, der ikke umiddelbart vil indgå en flerårig aftale om økonomien.


 Kommunerne i KL er forbeholdne over for at indgå en flerårig aftale med regeringen om kommunernes økonomi. 
Det siger KL's formand Jan Trøjborg (S) i en kommentar til regeringens plan for, hvordan nulvækst i den offentlige sektor i de kommende år skal gennemføres. I stedet for de traditionelle étårige aftaler foreslår regeringen en treårig aftale.
- Vi er selvfølgelige altid åbne over for regeringens forslag om flerårige aftaler, men hvorvidt vi skal indgå sådan en aftale, afhænger helt af aftalens indhold og vilkår, siger Jan Trøjborg, der er borgmester i Horsens.
KL-formanden understreger, at kommunerne selvfølgelig er klar til at tage et medansvar for at genoprette dansk økonomi.
- Men vi tager for givet, at regeringen står ved sit ansvar for de besparelser, som i de kommende år vil ramme kommunerne og kan blive mærkbare for borgerne, siger Jan Trøjborg.
Ifølge regeringens plan skal kommunerne i 2012 og 2013 spare fire milliarder kroner, hvilket forventes at betyde, at ca. 8000 kommunalt ansatte vil miste deres job.
- Vi forventer, at regeringen er klar til at tage et medansvar for at udpege de områder, hvor besparelser er uundgåelige. Det vil vi forpligte regeringen på i sommerens og de kommende års økonomiforhandlinger, siger KL-formanden.
