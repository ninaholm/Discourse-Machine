Suu Kyi og Clinton arbejder for demokrati
Myanmars oppositionsleder, Aung San Suu Kyi, og Hillary Clinton samarbejder om at få demokrati til Myanmar.


 For blot et år siden var det utænkeligt, men tiden går, også i Myanmar.
Fredag har Aung San Suu Kyi, oppositionsleder i Myanmar, demokratiforkæmper og modtager af Nobels fredspris, haft besøg i Yangon.
Det var USA's udenrigsminister, Hillary Clinton, der kiggede forbi under sit historiske besøg, der er kommet på plads, efter at Myanmars militærjunta er begyndt at tø op.
Suu Kyi og Clinton er to af verdens bedst kendte kvindelige politikere, og de mødtes torsdag aften. Fredag genoptog de så deres drøftelser om udviklingen i landet.
- Det er, mener jeg, et historisk øjeblik for begge vore lande, for vi håber, at vi med dette møde vil være i stand til at forny det venskabsbånd og den forståelse, der har bundet vore lande sammen siden uafhængigheden, sagde Suu Kyi efter møderne med den amerikanske udenrigsminister.
- Jeg er overbevist om, at hvis vi arbejder sammen, så er der ingen vej tilbage fra vejen mod demokrati, tilføjede hun.
Fredag var Clintons sidste dag i Myanmar, hvortil hun ankom onsdag. Hun har haft møde med ledelsen i Myanmar.
Det var første gang i 50 år, at en amerikansk udenrigsminister besøgte Myanmar.
Besøget kom, efter at militærjuntaen i landet i det seneste år har taget en række tiltag, der har blødt styret lidt op. Suu Kyi er sat fri efter husarresten, og hun har fået fjernet en række sanktioner.
Styret og Suu Kyi er også i dialog med hinanden, og hundredvis af politiske fanger er løsladt.
Clinton har dog under sit besøg sagt, at det endnu er for tidligt at ophæve sanktionerne imod landet, men USA vil overveje, om der skal sendes en ambassadør til Myanmar.
