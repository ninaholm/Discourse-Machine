Tryg vil hæve EU's klimaambitioner
EU bør hæve sit ambitionsniveau i forhold til at begrænse CO2-udledningen. Det mener den danske forsikringskoncern Tryg.


 Den danske forsikringskoncern Tryg Forsikring opfordrer EU til at skrue klimaambitionerne i vejret. 
Sammen ned 28 andre europæiske virksomheder, der kalder sig The Climate Group, har Tryg skrevet under på en erklæring, som opfordrer EU til at øge sit CO2 reduktionsmål fra 20 til 30 procent i forhold til 1990-niveau.
- Hvis du kikker i vores regnskaber, så kan du se, at en meget stor del af vores udgifter handler om klimaet, altså regnvejr, stormvejr og så videre.

- Så klimaforandringerne koster forsikringsselskaberne og dermed vores kunder rigtig mange penge. Derfor har vi en klar interesse i at arbejde med klima og fortælle, at det er noget, der koster penge, siger koncerndirektør Lars Bonde til Ritzau.
Virksomhedernes opfordring kommer samtidig med, at EUs miljøministre mødes i Luxembourg netop for at diskutere EU's klimamål.
- Jeg er i tvivl om, hvor meget effekt erklæringen får, men den skader næppe, siger Lars Bonde.
Miljøorganisationen Greenpeace glæder sig over, at Tryg er med til at presse EU i klimaspørgsmålet og opfordrer andre danske virksomheder til at tilslutte sig initiativet.
- Det er et eksempel til efterfølgelse, at Tryg Forsikring er blandt de virksomheder, der opfordrer EU til at hæve CO2 reduktionsmålet.
 - Man kan håbe på, at det vil få fremsynede, danske virksomheder til at revurdere deres medlemskab af Dansk Arbejdsgiverforening og Dansk Industri, der via medlemskabet af Business Europe bekæmper en progressiv europæisk miljøpolitik med næb og kløer, siger Jan Søndergård, politisk rådgiver i Greenpeace.
