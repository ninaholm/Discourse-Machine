Filminstruktøren Henning Carlsen er død
Filminstruktøren Henning Carlsen døde fredag morgen omgivet af sin familie kort før sin 87 års fødselsdag.


 Den danske filminstruktør Henning Carlsen, der blandt andet instruerede filmen "Sult", er død, oplyser hans ene søn Jacob Carlsen.
Henning Carlsen ville være blevet 87 år på onsdag den 4. juni.
Den kendte instruktør sov stille ind på Bispebjerg Hospital i København fredag morgen, omgivet af sin familie. Han efterlader sig blandt andet seks børn og sin kone, Else, som han ifølge sønnen har kendt i 42 år.
- Han døde med et smil på læben, fortæller sønnen til Ritzau.
Henning Carlsen har en lang række spille- og dokumentarfilm bag sig. Han startede for alvor karrieren i starten af 1960'erne med en dokumentarisk trilogi om livet i samtidens Danmark - med filmene "De gamle" fra 1961, "Familiebilleder" fra 1964 og "Ung" fra 1965.
En af de mest kendte er hans filmatisering af Knut Hamsuns roman "Sult" fra 1966. Filmatiseringen af den litterære klassiker om forfatteren Pontus' ludfattige og brødflove tilværelse i den norske hovedstad er det altoverskyggende højdepunkt i hans bagkatalog.
I opslagsværket "Danske Filminstruktører" vurderer den erfarne filmkritiker Morten Piil, at Carlsens vellykkede filmatisering kan skyldes hans personlige relation til Hamsuns roman.
Han læste bogen i en ung alder, og da han under Anden Verdenskrig blev sendt til Sverige af forældrene, som var bekymrede for hans tilknytning til modstandsbevægelsen, levede han ifølge eget udsagn mest af umodne frugter fra villahaver.
En situation, der til forveksling ligner hovedpersonens. Filmen "Sult" er siden blandt andet optaget i den danske Kulturkanon.
Folkekomedien "Man Sku' Være Noget Ved Musikken" fra 1972 var en publikumssucces, men ellers kan Carlsens produktion mest betegnes som smalle, ofte ganske politiske film.
Allerede i forbindelse med optagelserne til hans første spillefilm "Dilemma" fra 1962 udløste han en diplomatisk konflikt mellem Danmark og Sydafrika, da han ikke var helt ærlig om sine hensigter, da han drog af sted for at filme den apartheid-kritiske film.
På samme måde var han også i konflikt med organisationer i Colombia, hvor han lavede filmen "Erindring om mine bedrøvelige ludere" fra 2012 på grund af filmens plot om en mand, der på sin 90-års fødselsdag vil dyrke sex med en jomfru.
Filmen er baseret på en roman af den nyligt afdøde nobelprisvinderen Gabriel García Márquez, og det var snarere reglen end undtagelsen, at Carlsen tog udgangspunkt i litterære forlæg.
Henning Carlsen har desuden været teaterinstruktør, tv-instruktør og undervist på den danske filmskole 1966. Fra 1968 til 1981 var han leder af Dagmar-biografen i København.
Henning Carlsen blev i 1995 tildelt Statens Kunstfonds livsvarige ydelse. Han modtog en Æresrobert i 2012.
