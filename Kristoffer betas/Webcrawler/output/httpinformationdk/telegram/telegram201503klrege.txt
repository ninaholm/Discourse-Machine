KL: Regeringens integrationsplan er et kærkomment skub
Kommunernes Landsforening påpeger, at der er stor forskel på jobmulighederne i forskellige dele af landet.


 Kommunernes Landsforening (KL) er umiddelbart positivt indstillet over for regeringens nye integrationsplan, som flere ministre sammen med statsminister Helle Thorning-Schmidt (S) i spidsen fremlægger onsdag formiddag i Statsministeriet.
Planen betyder ifølge DR Nyheder og Politiken, at kommunerne over de næste to år skal sende 30.000 flere flygtninge og indvandrere ud på arbejdsmarkedet.
- Det er et kærkomment skub i den rigtige retning, siger formanden for KL's Arbejdsmarkeds- og beskæftigelsesudvalg, Jacob Bundsgaard (S), til TV2 News.
- Vi skal have fokus på, at arbejdsmarkederne er forskellige. Nogle steder er det nemmere at finde job end andre. Der er verden til forskel på at finde job i København og på Lolland, og det må vi tage højde for, siger han.
Det bliver landets jobcentre, der skal føre planen ud i livet. Det får centrene 44 millioner kroner til at sikre, men det er næppe nok, vurderer Jacob Bundsgaard.
- Jeg er ikke overbevist om, at 44 millioner er nok, for der ligger en stor opgave og venter på os, siger Bundsgaard til TV2 News.
Ifølge DR Nyheder og Politiken vil det ifølge regeringens plan få konsekvenser for kommunerne, hvis de ikke er gode nok til at få flygtninge og indvandrere i arbejde.
I dag får kommunerne refusion i staten for deres integrationsindsats.
Det vil imidlertid bidrage med langt mindre i kommunekassen, hvis man kun sætter en udlænding i gang med et danskkursus. Guleroden venter, hvis det lykkes at få en udlænding i arbejde, hvor man vil få fuld refusion for indsatsen.
