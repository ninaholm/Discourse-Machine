Antorini kræver 02 i karakter til gymnasium
Gymnasiereform sætter 02 som adgangskrav, strammer faglige krav og laver campus, siger Christine Antorini.


 Danske gymnasier skal reformeres. Elever skal have 02 (6 efter 13-skalaen) for at komme ind på en ungdomsuddannelse. Faglige krav til fag som matematik strammes, så elever ikke skal tage faget bagefter. Flere ungdomsuddannelser skal samles i campus.
Det siger undervisningsminister Christine Antorini (S) til Berlingske om gymnasiereformen. Den nævnte statsminister Helle Thorning-Schmidt (S) som en af regeringens hovedopgaver i efteråret, da hun vendte hjem fra sin sommerferie.
- For mange har brug for at supplere, eksempelvis med matematik på B-niveau. Vi må se på mulighederne for at tage fagene undervejs, kigge på de forskellige studieretninger og se på, hvor det giver mening med noget faglig opstramning, siger Christine Antorini.
Hun vil undersøge, om flere ungdomsuddannelser kan ligge i samme campus, ligesom professionshøjskoler har lagt lærerseminarier sammen med sygeplejersker og andre uddannelser.
- Vi kommer ikke med et krav om at tvangsfusionere alle ungdomsuddannelser, men er der et forpligtende samarbejde, så er det lettere for elever at skifte, hvis de har valgt forkert, ligesom man eksempelvis kan trække på lærerkræfter på tværs, siger Christine Antorini.
Hun møder borgerlig modstand mod sit adgangskrav på 02 til alle ungdomsuddannelser. Så kommer der ingen aftale med Venstre, De Konservative og Dansk Folkeparti, hvis hun står fast. De tre partier adskiller adgangskravet til gymnasier og erhvervsskoler.
VK foreslår karakteren 4, mens DF's gymnasieordfører, Marie Krarup, vil lande "et sted mellem 5 og 7".
Venstres næstformand, Kristian Jensen, mener, at ministeren "må komme til fornuft".
- Gymnasiet er en boglig uddannelse, og så skal der stilles nogle større boglige krav til dem, der starter, siger han.
