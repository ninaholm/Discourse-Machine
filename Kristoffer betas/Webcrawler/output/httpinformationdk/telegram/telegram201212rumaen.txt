Rumæniens premierminister vinder jordskredssejr
I Rumænien har premierminister Victor Pontas venstrealliance genvundet magten ved søndagens parlamentsvalg.


 Rumæniens premierminister Victor Pontas venstrealliance, Socialliberal Union (USL), har sikret sig en overbevisende sejr ved parlamentsvalget i Rumænien. Det viser valgstedsmålinger.
Alliancen ser ud til at have sikret sig opbakning fra mellem 54 og 58 procent af vælgerne, viser tal fra flere analyseinstitutter.
Premierministeren siger, at han og hans alliance har sikret sig et solidt mandat fra vælgerne.
- Fra i morgen kan vi begynde at tale om projekter i de kommende fire år, for vi har fred og sikkerhed, sagde Ponta til journalister, da de første målinger tikkede ind.
Højrealliancen ARD, der støtter Victor Pontas rival, den højreorienterede præsident Traian Basescu, har fået 18-19 procent af stemmerne, viser prognoserne.
På forhånd havde meningsmålinger vist, at USL ville vinde stort over ARD.
- Dette er en retfærdig og uigenkaldelig dom over Basescus regime, siger Pontas politiske allierede Crin Antonescu, der er leder af Nationalliberalt Parti.
Men trods den overvældende valgsejr er det ikke sikkert, at Victor Ponta kan få premierministerposten.
Det er nemlig præsidenten, der udpeger premierministeren, og Basescu har allerede antydet, at han vil bede en anden USL-politiker end Ponta om at danne en ny regering.
De to mænd har et temmelig anspændt forhold til hinanden, efter Ponta i sommer forsøgte at få Basescu stillet for en rigsret - noget, der medførte massiv kritik fra EU og USA.
Valget kommer, efter en langvarig politisk strid mellem Pontas venstrealliance og Basescu har gjort det vanskeligt at gennemføre politik i Rumænien, som er det fattigste af de 27 EU-lande.
Rumæniens valgkommission ventes at offentliggøre de officielle resultater mandag morgen.
