Rapport om finanskrise: Danske Bank var sårbar
Danmarks største bank, Danske Bank, var så sårbar, at det kunne have truet hele den danske økonomi, lyder det.


 Landets største bank, Danske Bank, får konkret kritik for at have bragt sig selv i en så sårbar situation, at det kunne have truet hele den danske økonomi, fremgår det af en ny rapport fra det såkaldte Rangvid-udvalg. Det erfarer DR Nyheder.
Rangvid-udvalget har i det seneste halvandet år analyseret sig frem til hvorfor, finanskrisen fik så alvorlige konsekvenser i Danmark, og kritikken hagler ikke kun ned over Danske Bank.
Også ledelserne i en række af de banker, der er krakket siden 2008, får generelt en meget hård medfart i rapporten. De bliver karakteriseret som inkompetente og får kritik for at have leveret et dårligt kredithåndværk, erfarer DR Nyheder.
Rangvid-udvalget peger på en lang række faktorer i analysen, blandt andet får Nationalbanken og Finanstilsynet også kritik for at overvurdere de danske bankers robusthed.
Mens Rangvid-udvalget udpeger Finanstilsynets passivitet frem til 2008 som en af årsagerne til finanskrisen, så roses tilsynet til gengæld for den mere aggressive stil, som det har anlagt de seneste år.
En stil, som i løbet af efteråret har fået flere banker og politikere fra Venstre og De Konservative til at angribe Finanstilsynet for at være for bidsk over for bankerne.
Dette angreb får dog ingen opbakning i Rangvid-udvalgets rapport. Tværtimod kommer udvalget med flere anbefalinger, der støtter mere regulering af den finansielle sektor, erfarer DR Nyheder.
Rangvid-udvalget med professor Jesper Rangvid i spidsen fremlægger sin rapport om årsagerne til finanskrisen onsdag.
