Pentagon: IS-leder i Libyen dræbt ved bombeangreb
Islamisk Stats leder i Libyen, der var kendt under navnet Abu Nabil, er blevet dræbt ved amerikansk angreb.


 USA bekræftede mandag, at den øverste leder for Islamisk Stat i Libyen er blevet dræbt ved et bombeangreb.
Den ekstremistiske gruppes leder i Libyen var kendt under navnet Abu Nabil. Han var den 13. november mål for et amerikansk luftangreb udført med et F-15 kampfly mod en oprørsbase i byen Derna.
Pentagons talsmand, kaptajn Jeff Davis, bekræfter, at Abu Nabil blev dræbt næsten samtidig med, at en anden højtstående leder fra den ekstremistiske gruppe al Shabaab også blev dræbt ved et amerikansk luftangreb i Somalia den 2. december.
Drabet bliver kaldt et "betydningsfuldt tab for den islamistiske al-Shabaab-bevægelse, som i flere år har kæmpet for at vælte den internationalt støttede regering i Somalia.
Meddelelsen om tilbageslaget for IS i Libyen kommer samtidig med, at de to stridende regeringer i landet er nået til enighed om en politisk løsning på en konflikt, der har plaget det uroramte land, siden Muammar Gadaffi blev væltet i 2011.
- Dette er et historisk øjeblik, som libyerne har ventet på, som araberne har ventet på, og som verden har ventet på, sagde Awad Mohammed Abdul-Sadiq, som er stedfortrædende leder af nationalkongressen, GNC, til flere nyhedsbureauer søndag.
Embedsmænd fra GNC har i dagevis holdt møder i udkanten af Tunis med udsendte fra det internationalt anerkendte Repræsentanternes Hus.
Libyen har haft to regeringer siden august 2014, da en militæralliance erobrede hovedstaden og etablerede sit eget parlament i Tripoli. Det tvang den internationalt anerkendte regering til at søge tilflugt i den østligt beliggende by Tobruk.
Islamisk Stat tog kontrollen med kystbyen Sirte i juni. Det er landets tidligere leder Muammar Gaddafis hjemby, men han blev afsat og dræbt under et oprør i 2011.
