Frankrig stormer piratskib



 Franske marineinfanterister har stormet et "moderskib" for somaliske pirater og anholdt 12 bevæbnede mænd, oplyser den franske hær. Det sker i lyset af en tiltagende pirataktivitet i Det Indiske Ocean.
 Aktionen fandt sted torsdag, hvor et maritimt rekognosceringsfly fra Luxembourg fik øje på en såkaldt dhow, et traditionelt arabisk sejlskib, der havde to motorbåde på slæb. Observationen skete 500 sømil nordvest for Seychellerne, et farvand, hvor de somaliske pirater er særdeles aktive i disse uger.
 Rekognosceringsflyet adviserede den franske fregat Floreal, der opbragte det somaliske skib, altimens de formodede pirater begyndte at kaste belastende materiale over bord. De franske marineinfanterister bordede derefter skibet og anholdt de formodede pirater, uden at disse gjorde modstand.
 Om bord på dhowen blev der fundet gribehager, GPS-udstyr og geværer, oplyser admiral Christophe Prazuck, talsmand for Frankrigs væbnede styrker.
 - Sidste år eller i begyndelsen af dette år var det Aden-bugten, der var tynget af pirateri, siger Prazuck.
 - Men det europæiske hold, der er blevet indsat her, har haft held til betragteligt at nedbringe antallet af skibe, der bliver kapret her. Selv om piraterne fortsat er aktive i Aden-bugten, har de flyttet deres aktiviteter længere ud i Det Indiske Ocean, tilføjer han.
 Prazuck siger, at piraterne nu opererer op til 800 sømil fra deres baser på Somalias kyst. I øjeblikket er de særdeles aktive ud for Seychellerne.
 I onsdags kaprede somaliske pirater et græsk fragtskib med 24 besætningsmedlemmer om bord ud for denne øgruppe. Denne kapring kom et døgn efter, at pirater forgæves søgte at borde et dansk containerskib, Nele Maersk, der ligeledes befandt sig i nærheden af Seychellerne. Både skib og besætning slap uskadt fra tirsdagens angreb, oplyser A.P. Møller-Mærsk.

