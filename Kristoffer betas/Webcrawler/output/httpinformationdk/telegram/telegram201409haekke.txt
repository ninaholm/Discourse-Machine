Hækkerup: Ændret tilsyn klarer sig uden ekstra midler
Færre patienter skal udsættes for fejl i sundhedsvæsnet, men en ny handlingsplan klarer sig uden ekstra midler


 Der vil ikke være brug for at tilføre Sundhedsstyrelsen flere økonomiske midler, når en ny handlingsplan for tilsyn på sundhedsområdet skal føres ud i livet.
Mandag har Sundhedsstyrelsen sendt en handlingsplan til sundhedsminister Nick Hækkerup (S), hvor styrelsen foreslår 25 nye indsatser fordelt på ni områder, der skal sikre, at styrelsen bliver bedre til at reagere, hvis patienter får en dårlig behandling i sundhedssystemet.
- Handlingsplanen indeholder rigtig mange gode initiativer, som Sundhedsstyrelsen selv vurderer kan føres ud i livet indenfor egen bevilling, siger Nick Hækkerup i et skriftligt svar til Ritzau.
- Styrelsen peger også på, at man kan få langt mere ud af de nuværende ressourcer, hvis man omlægger tilsynet, så det i højere grad baserer sig på faglige risikovurderinger. Det er altså muligt at styrke tilsynet indenfor Sundhedsstyrelsens økonomiske rammer, fortsætter han.
Både Lægeforeningen og sundhedsordfører Özlem Cekic (SF) har ellers opfordret til, at Sundhedsstyrelsen får ekstra økonomiske ressourcer til at føre planen ud i livet.
Handlingsplanen er lagt frem efter en række sager, hvor borgere har været udsat for graverende fejl i deres kontakt med sundhedssystemet.
For knap et år siden igangsatte den daværende sundhedsminister Astrid Krag (S) - dengang SF - en undersøgelse af Sundhedsstyrelsens tilsyn, som styrelsen altså selv nu er klar til at ændre.
Det vil kræve lovændringer, hvis Sundhedsstyrelsens tilsyn skal omlægges, og derfor vil sundhedsministeren søge opbakning blandt Folketingets øvrige partier.
- Jeg synes, at der er mange gode forslag i handlingsplanen, som det er værd at se nærmere på. Derfor vil jeg også drøfte med Folketingets partier, hvordan vi kan styrke Sundhedsstyrelsens tilsyn, siger han.
På forhånd har Özlem Cekic meldt ud, at SF ser positivt på indholdet i handlingsplanen.
