Vidne: 381 dræbt under uro i Nigeria



 I alt 381 lig er blevet anbragt i en moské i byen Jos i det centrale Nigeria efter sammenstød i kølvandet på et lokalvalg, oplyser en journalist, der talte dem i dag.
 Der er indført delvis udgangsforbud i Jos og politiet har fået ordrer om at skyde mod enhver, der bryder forbuddet, oplyser lokale medier.
 De mange dræbte er et resultat at voldelige sammenstød mellem kristne og muslimer i går. Lokale indbyggere siger, at adskillige kirker og moskéer er blevet ødelagt eller sat i brand under urolighederne, der startede efter rygter om, at Det Helnigerianske Folkeparti (ANPP) havde tabt lokalvalget til Folkets Demokratiske Parti (PDP).
 ANPP opfattes lokalt som overvejende muslimsk, mens PDP ses som hovedsageligt kristent.
 Jos er lokalhovedstaden for Nigerias Plateau-delstat og en af de største byer i landet. I september 2001 var Jos skueplads for en uges sammenstød mellem kristne og muslimer, der kostede flere hundrede mennesker livet.
