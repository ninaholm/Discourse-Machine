Mænd vil helst indkaldes til et besøg hos lægen
Det er for besværligt at få bestilt en tid hos lægen, lyder det fra mænd i en ny interviewundersøgelse.


 Kom på mandag klokken ni.
Hvis mænd, i stedet for selv at skulle bestille tid, blev indkaldt til lægen, så vil de i langt højere tage sig sammen til et besøg i lægepraksissen. Det viser en ny interviewundersøgelse fra Forum for Mænds Sundhed.
Faktisk går mændene 30 procent mindre til de praktiserende læger end kvinder gør, fortæller Svend Aage Madsen, chefpsykolog på Rigshospitalet og formand for Forum for Mænds Sundhed.
Og dødeligheden af sygdomme som kræft, diabetes og hjerte-kar-sygdomme er højere end blandt kvinder.
- Mændene synes, det er besværligt at lave en tid hos lægen, men hvis de bliver indkaldt, ligesom de gør hos tandlægen, så vil de rigtig gerne komme.
- Derudover er der også mange, der fortæller, at de ikke får sagt, hvad det egentlig er for et problem, de kommer med, når de tager op til lægen. Så sundhedsvæsenet skal være bedre til at gå i dialog med mændene, siger han til Ritzau.
En af løsningerne på sigt kunne være at rykke sundhedstjekket ud på arbejdspladserne, men lige nu og her kunne man være bedre til at uddanne lægerne til at tale med mændene og så indkalde de mænd, der i lang tid ikke har besøgt lægen, siger Svend Aage Madsen.
- Mændene er meget påpasselige med at gå til lægen og gør det ikke uden, at der er en god grund til at gøre det. De har fået det indtryk, at der nærmest er noget, der skal være ved at falde af, før de går til lægen.
- Mændene har ikke nok informationer om, hvad de kan få ud af ved at gå til lægen, siger han.
Forum for mænds sundhed er en gruppe af organisationer, faglige organisationer, patientforeninger, forskningsmiljøer, regioner, kommuner og medier, der arbejder for mænds sundhed.
I undersøgelsen har de interviewet 50 mænd fra forskellige virksomheder, såsom Vestas og Arla. Derudover har de talt med mænd fra et jobcenter i København, et boligsocialt kvarter i Aarhus og Mænds Mødesteder i Stevns og Aarhus om, hvorfor de ikke går til læge.
