EL kræver hjælp til stressede soldater
Enhedslisten vil have Beskæftigelsesministeren til at anerkende stress hos soldater også efter seks måneder.


 Beskæftigelsesminister Mette Frederiksen (S) må på banen og hjælpe de danske krigsveteraner, som bliver ramt af den såkaldte seksmånedersregel, og som tirsdag klokken 12.00 går gennem København i protest mod reglen.
Enhedslistens arbejdsmiljøordfører, Jørgen Arbo-Bæhr, kræver således, at ministeren træder i karakter, for som det ser ud nu, får soldater, som bliver ramt af posttraumatisk stress mere end seks måneder efter hjemkomsten, ikke erstatning.
- Som udgangspunkt giver jeg soldaterne 100 procent ret. Som samfund bør vi anerkende de lidelser, man kan få som soldat, også selvom de kommer mere end seks måneder efter, at man er kommet hjem.
I andre lande er grænsen fastsat flere år ude i fremtiden, og enkelte lande har helt fjernet grænsen fordi man anerkender, at posttraumatisk stress typisk kommer 2-4 år efter, man er kommet hjem.
 Jørgen Arbo-Bæhr hiver ministeren i samråd, hvis ikke hun allerede nu er klart til at få Arbejdsskadestyrelsen til at lempe på reglen.
- For næsten et år siden havde jeg hende i samråd, hvor hun lovede at finde en løsning, men der er ikke sket noget i dette år, siger Jørgen Arbo-Bæhr.
- Det er staten og regeringen, som har bestemt, at soldaterne skal sendes ud. Og de ved godt, at de kommer ud for traumatiske oplevelser, og det må man reagere på, siger han.
Problematikken er tidligere i år blevet belyst i rapporten "Danske Hjemvendte Soldater" fra Det Nationale Forskningscenter for Velfærd (SFI).
Rapporten viser, at hver sjette soldat, siden udsendelsen enten har fået en psykiatrisk diagnose, medicin mod psykiske sygdomme eller behandling for stofmisbrug.
Af dem blev 56 procent ramt af en reaktion på svær belastning, herunder posttraumatisk stress, hvilket ifølge rapporten typisk sker tre-fem år efter udsendelsen.
