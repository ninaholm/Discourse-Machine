FAKTA: Derfor er State of the Union-talen vigtig i USA
Den første tale til nationen blev holdt af USA's første præsident, George Washington, i 1790.


 Den amerikanske præsident holder hvert år i januar en tale til nationen. Natten til onsdag dansk tid holdt Barack Obama sin sidste som præsident.
Her er historien bag den vigtige tale:
* State of the Union er en årlig tale, som USA's præsident holder for medlemmerne af Kongressens to kamre, Senatet og Repræsentanternes Hus.
* Ifølge den amerikanske forfatnings artikel to har præsidenten krav på at holde en årlig tale, hvor han "med jævne mellemrum orienterer Kongressen om nationens tilstand".
* Den første tale til nationen blev holdt af USA's første præsident, George Washington, i 1790. Barack Obamas tale natten til onsdag er den 226. af slagsen.
* Af historiske taler kan nævnes:
- Abraham Lincoln krævede i 1862 slaveriet afskaffet.
- Franklin D. Roosevelt forberedte i 1941 sine landsmænd på at gå i krig mod Nazityskland.
- Richard Nixon forsøgte i 1974 - forgæves - at rense sig selv i Watergate-skandalen.
- Bill Clinton lykkedes til gengæld med at charmere nationen i 1990 - midt under rigsretssagen mod ham i Lewinsky-skandalen.
- George W. Bush fik i 2002 sat et stort fingeraftryk på den internationale debat ved at stemple Iran, Irak og Nordkorea som "ondskabens akse".
* Mindst ét medlem af regeringen skal være fraværende, så vedkommende kan tiltræde præsidentembedet i tilfældet af et attentat under talen.
* Talen bliver transmitteret på landsdækkende amerikansk tv, og da Barack Obama holdt sin første State of the Union-tale i 2009, fulgte 53 millioner tv-seere med.
* Talen tager som regel lidt over en time. Når præsidenten har talt, kommer oppositionen med et modsvar.
Kilder: Senatet, Det Hvide Hus
