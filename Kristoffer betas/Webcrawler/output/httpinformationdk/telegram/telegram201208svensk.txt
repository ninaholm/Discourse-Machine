Svensk vrede over Ecuadors beslutning
Ecuadors ambassadør kaldes til det svenske udenrigsministerium efter beslutningen om at give asyl til Assange.


 Sveriges regering har tilkaldt Ecuadors ambassadør for at få en forklaring på, hvorfor hans land kan hævde, at WikiLeaks-stifteren Julian Assange ikke vil få en retfærdig behandling i det svenske justitssystem.
- Ecuadors ambassadør ventes snarest muligt til ministeriet, siger en talsmand for det svenske udenrigsministerium.
- Beskyldningerne, der er formuleret, er alvorlig, og det er uacceptabelt, at Ecuador ønsker at stoppe den juridiske proces i Sverige og det juridiske samarbejde i Europa, understreger talsmanden.
Assange har søgt tilflugt på Ecuadors ambassade i London, efter at en britisk domstol har afgjort, at han skal udleveres til Sverige, hvor han er mistænkt for sexovergreb på to kvinder.
Assange siger, at han frygter at blive udleveret fra Sverige til USA og anklaget for spionage for at have offentliggjort hemmelige amerikanske dokumenter.
Ecuadors udenrigsminister oplyste tidligere på dagen, at Assange tilbydes politisk asyl i det sydamerikanske land.
Advokaten for de to svenske kvinder, der siger, at de er blevet seksuelt forulempet af Assange, er forundret over Ecuadors beslutning.
- Jeg finder det meget vanskeligt at forstå hvorfor, siger advokaten Claes Borgström.
- Det er lykkedes ham at skifte fokus. Han beskyldes for voldtægt og seksuelle overgreb, og han har formået at få folk til udelukkende at tale om WikiLeaks og USA, mener han.
