Venstre på tilbagetog om velfærdstop
Venstre går alligevel ikke ind for nulvækst i det offentlige, siger partiets næstformand Kristian Jensen.


 Onsdag morgen gik Venstre ind for nulvækst i det offentlige forbrug. Men allerede onsdag formiddag går Venstre igen ind for "en lille vækst" i de offentlige budgetter.
Det fastslår partiets næstformand Kristian Jensen, der ellers var manden bag det bebudede velfærdsstop i dagens Berlingske frem mod år 2020.
- Venstre har ikke skiftet økonomisk politik hen over natten, og hvis mine udtalelser i Berlingske har været upræcise eller er blevet misforstået, så er det en fejl, skriver Kristian Jensen nu på sin Facebook-profil.
- Venstre ønsker fortsat, at der skal være plads til en lille vækst i den offentlige økonomi, men fremover skal den private sektor vokse mere end den offentlige, fortsætter han.
Kristian Jensen pointerede over for Berlingske, at det offentlige forbrug vil få lov at stige med løn- og prisudviklingen, men at der "ikke vil blive råd til yderligere serviceforbedringer i den offentlige sektor" med mindre, det kan ske gennem effektiviseringer.
Ikke uventet vendte regeringssiden tommelfingrene straks nedad til forslaget, og efter det, der må betegnes som den uofficielle Danmarksrekord i hovedregning, hævdede Socialdemokraternes politiske ordfører Magnus Heunicke, at forslaget ville koste 60.000 job.
Også Dansk Folkeparti afviste tanken om nulvækst.
Til gengæld bakker de Konservative fuld og helt op om at fastfryse udgifterne.
- Jeg håber, at Venstre holder fast i det, der blev meldt ud i morges, siger partiets finansordfører, Mike Legarth, der ikke vil forholde sig til de skiftende meldinger fra Venstre.
- Vi har ikke råd til at holde fast i det vækstniveau på 0,8 procent, som vi tidligere lagde op til, siger Mike Legarth.
