S: EU skal have en svindelkommissær
Det er ineffektivt, at ansvaret i dag er delt på to kommissærer, mener S-spidskandidat Jeppe Kofod.


 EU skal stoppe den omfattende svindel med betroede EU-midler ved at udnævne en kommissær, som alene bærer ansvaret for at bekæmpe korruption i den ny EU-Kommission, som nedsættes efter parlamentsvalget 25. maj.
I øjeblikket er opgaven fordelt på to EU-kommissærer.
Det foreslår Socialdemokraternes spidskandidat ved parlamentsvalget, Jeppe Kofod.
- Vi skal have en anti-korruptions kommissær. Det er ineffektivt, at ansvaret i dag er delt på to kommissærer. Vi vil gerne have en meget mere effektiv indsats, siger Jeppe Kofod.
Svindel er udbredt i EU. I 2012 var der fejl i 4,8 procent af unionens udgifter mod 3,9 procent i 2011. Dermed blev 52 milliarder kroner brugt forkert. Samtidig meddelte medlemslandene, at der blev svindlet for to milliarder kroner i 2012.
I alt omfattede svindel 0,25 procent af EU's samlede udgifter.
Socialdemokraternes forslag indgår i et udspil fra partiet mod svindel og snyd i EU.
Socialdemokraterne vil straks stoppe EU-støtte til medlemslande, som tre gange sidder advarsler fra EU-Kommissionen overhørig. Det kan være midler fra strukturfonden, som for eksempel Ungarn mistede i 2013.
Desuden skal EU's 28 medlemslande samarbejde tættere juridisk og politimæssigt. Arbejdet skal samordnes bedre mellem politisamarbejdet i Europol, det juridiske samarbejde i Eurojust, Det Europæiske Politiakademi (Cepol) og Olaf-kontoret, som bekæmper svindel, mener Jeppe Kofod.
- Vi skal være bedre til at samarbejde, for der er mange om at dele ansvaret. Vi skal have én kommissær og ét stærkt samarbejde for at stoppe denne svindel. Det må være en hovedopgave i de kommende år, siger han.
Siden 1999 er 335 personer i EU blevet idømt samlet 900 års fængsel for svindel med EU-midler, og godt 1,1 milliarder euro (ca. 8 milliarder kroner) er ført tilbage til EUs kasser.
