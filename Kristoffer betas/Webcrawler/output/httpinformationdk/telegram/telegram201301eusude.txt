EU's udenrigsministre hasteindkaldes om Mali
Situationen i Mali er nu så højspændt, at EU tager initiativ til en træningsmission i den vestafrikanske stat.


 EU's udenrigsministre bliver hasteindkaldt til et møde i Bruxelles i denne uge - formentlig torsdag - for at drøfte krisen i Mali, siger EU's udenrigschef Catherine Ashton i en pressemeddelelse mandag aften.
Drøftelserne vil ifølge Ashton have fokus på at fremskynde forberedelserne til en EU-træningsmission for at hjælpe maliske styrker og anden direkte støtte til regeringen i Bamako, der er under pres fra islamistiske oprørere i primært den nordlige del af landet.
- Jeg har indkaldt til et ekstraordinært udenrigsministermøde i denne uge for at se på eventuelle muligheder for, at EU kan støtte Malis militær og for at hjælpe Malis regering med at håndtere den nuværende situation, siger den britiske baronesse i meddelelsen.
Hun tilføjer, at EU fortsat er i tæt kontakt med andre internationale aktører, heriblandt Den Afrikanske Union, de vestafrikanske stater i Ecowas-samarbejdet og FN for at sikre en samlet international reaktion på situationen.
Den danske regering har med støtte fra oppositionen besluttet at sende et dansk Hercules C130-transportfly til konflikten, efter at den franske regering har bedt EU-landene om hjælp. Det understreges, at de danske soldater ikke skal i kamp.
Folketinget ventes at vedtage udsendelsen af det danske Hercules-fly allerede tirsdag.
EU-træningsmissionen foregår uden dansk deltagelse, da EU's forsvarssamarbejde er omfattet af et dansk forbehold.
Og selv om EU vil fremskynde forberedelserne til træningsmissionen for at hjælpe de maliske regeringsstyrker, så er der ikke nogen direkte forbindelse mellem træningsmissionen og den internationale militære støtte til Malis regering.
