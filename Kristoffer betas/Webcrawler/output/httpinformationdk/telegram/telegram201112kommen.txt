Kommentator: Løkke er yderst presset
Løkkes manglende svar på, om han har deltaget i møder om Thorning-sagen, giver bagslag, mener Hans Engell.


 Venstre har gjort sagen om tidligere skatteminister Troels Lund Poulsens (V) mulige politiske indblanding i statsminister Helle Thorning-Schmidts (S) skattesag mere problematisk for partiet.
Det vurderer politisk kommentator Hans Engell, efter Venstre-formand Lars Løkke Rasmussen mandag svarede på spørgsmål fra pressen.
- Hvis Venstre havde håbet på, at det her pressemøde havde løst sagen, så må man sige, at det ikke lykkedes. Tværtimod har de med de undvigende svar gjort sagen problematisk for sig selv, siger Hans Engell.
Han mener, at Lars Løkke Rasmussen fremstod "yderst presset og uoplagt".
- Jeg undrer mig meget over, at han ikke kunne give et klart svar på spørgsmålet, om han har deltaget i nogen møder om Thornings skattesag.
- Han svarede helt klart uden om på et spørgsmål, som i virkeligheden burde være meget let at svare på. Det virker meget besynderligt, fortæller Hans Engell.
Netop på spørgsmål om eventuelle møder om skattesagen undveg Lars Løkke Rasmussen ved at svare, at han ikke havde deltaget i sagsbehandlingen. Samtidig anklagede han journalisterne for, at spørgsmålet var "upræcist".
- Der er ingen tvivl om, at det også er noget, der vil blive boret i af den undersøgelseskommission, der nedsættes, siger Hans Engell.
Søndag berettede Ekstra Bladet, at en af avisens journalister i 2010 blev kontaktet af Troels Lund Poulsens spindoktor, Peter Arnfeldt, som ville udlevere oplysninger om afgørelsen i Thorning-sagen.
På den korte bane tror Hans Engell dog ikke, at sagen vil føre til vælgerflugt fra Venstre.
- Men hvis både Troels Lund Poulsens, Lars Løkkes og Peter Arnfeldts rolle bliver stadig mere uskarp, så kan det blive et problem, og så kan det også komme til at koste på meningsmålingerne, siger Hans Engell.
