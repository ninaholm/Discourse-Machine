Konservative støtter danske F-16 mod IS
Konservative foreslog F-16 mod Isil, da Folketinget vedtog transportfly, siger udenrigsordfører Lars Barfoed.


 Danske F-16-fly gjorde god gavn i allierede bombeangreb i 2011 mod Libyen for at stoppe diktatoren Muammar Gaddafis offensiv i det østlige Benghazi.
Derfor foreslog De Konservative at sende F-16-fly mod Islamisk Stat, da Folketinget for nylig sendte et C130 Hercules transportfly af sted.
Det siger De Konservatives udenrigsordfører, Lars Barfoed, før statsminister Helle Thorning-Schmidt (S) fredag klokken 12.30 løfter sløret for den danske militære aktion mod den voldelige islamistiske gruppe IS, som flere danske politikere kalder Isil.
- Det siger vi ja til. Det Konservative Folkeparti forudså, at der ville blive behov for at sende yderligere militære kapaciteter, da vi besluttede at sende et transportfly og bidrage til at bekæmpe Isil. Vi pegede allerede dengang på F-16 som en god mulighed, siger Lars Barfoed.
Senere fredag orienteres Udenrigspolitisk Nævn af udenrigsminister Martin Lidegaard (R) og forsvarsminister Nicolai Wammen (S).
Den britiske regering sender også bombefly, men kun imod Irak, ikke mod Syrien, hvor Underhuset sidste år nedstemte en militær aktion sammen med USA.
- Jeg er ikke folkeretslig ekspert. Men som jeg ser det, har præsident Assad i Syrien ikke protesteret mod de bombninger, der har fundet sted. Det er en stiltiende accept.
- Derudover er det i forsvar mod Isil, at det er nødvendigt også at ramme deres baser inde i Syrien. Derfor er der flere velbegrundede argumenter for, at det er inden for folkeretten, siger Lars Barfoed.
De Konservative har ingen problemer ved at gå i aktion efter det nylige beslutningsforslag om transportflyet, understreger Lars Barfoed.
Han er også klar til at sende danske specialstyrker som i 2001-02 i Afghanistan, da godt 100 jægersoldater og kampfrømænd hjalp USA.
- Det er også en mulighed. Men vi skal overhovedet ikke sende soldater derned i stort antal, som vi gjorde i Irak og Afghanistan, siger Lars Barfoed.
