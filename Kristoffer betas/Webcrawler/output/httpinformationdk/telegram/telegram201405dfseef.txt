DF: Vil se effekt af håndværkerfradrag før forlængelse
Før DF vil forlænge håndværkerfradraget, som SF foreslår i en slanket version, vil man se effekten af den.


 Hos Dansk Folkeparti har man hele tiden synes godt om boligjobordningen, hvor det er muligt at få fradrag for sine håndværkerudgifter, når ens bolig bliver renoveret.
Men selvom partiet er positive over for håndværkerfradraget, så vil man ikke låse sig fast på at forlænge det, som SF's erhvervs- og energiordfører, Steen Gade, foreslår i søndagens Politiken.
- Inden vi lægger os helt fast på, hvad der skal ske, så vil vi gerne se en analyse af, hvordan det er gået med håndværkerfradraget, siger Dansk Folkepartis finansordfører, René Christensen.
Ordføreren vil vide, om der har været en vækst i boligejernes henvendelse til håndværkerne, og hvilken effekt den har haft i forhold til at modvirke sort arbejde.
- Håndværkerfradraget kan være med til at holde hånden under de små håndværkere, siger René Christensen.
 - Som regel er det ikke opgaver, der bliver udliciteret af udenlandsk arbejdskraft. Det er danske virksomheder, som skal ud og sætte en varmepumpe op eller ud og renovere en bolig. Derfor har håndværkerfradraget været rigtig godt, fortsætter han.
Forslaget fra SF, der bliver et af partiets krav i de kommende forhandlinger om vækstpakken, vil dog blive i en noget slankere udgave af den nuværende ordning.
Ordningen er en mærkesag for Venstre og De Konservative, mens regeringen ikke ønsker at forlænge den ud over i år.
Hos Socialdemokraterne byder erhvervsordfører Benny Engelbrecht forslaget velkommen, men påpeger, at regeringen har andre forslag i vækstpakken.
- Jeg bliver nødt til at være ærlig og sige, at de vækstincitamenter, vi lægger op til, vil kunne skabe et større og mere permanent skub i forhold til de danske virksomheder, end det vil være tilfældet med en boligjobordning, siger Benny Engelbrecht.
Erhvervsordføreren foretrækker at have tiltag, som har en stor effekt på kort og lang sigt. Det er ifølge ham tilfældet med de incitamenter, regeringen lægger op til ved at investere i nye og små virksomheder.
- De incitamenter vil jeg foretrække frem for en boligjobordning, der er lidt som at tisse i bukserne for at holde sig varm, siger Benny Engelbrecht.
