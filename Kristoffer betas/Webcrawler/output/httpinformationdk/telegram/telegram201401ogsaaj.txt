Også jyske pendlere efterlyser trafik-milliard
For få siddepladser og klimaanlæg ude af funktion. Pendlere er vrede over, at milliard samler støv.


 Også pendlerne på de jyske togstrækninger er utilfredse med, at regeringen, Dansk Dansk Folkeparti og Enhedslisten ikke har brugt det fulde beløb i den pulje på én milliard kroner, man havde til rådighed til bedre materiel og lavere billetpriser i 2013.
Pendlerne på Kystbanen var allerede tidligt på banen, men også repræsentant for pendlerne på strækningen Aarhus-Struer, Bror Arnfast, peger på tiltrængte forbedringer.
- På mange afgange må halvdelen af passagerne stå op. Vi kunne i den grad have brugt nogle af pengene til længere tog, så alle kunne få en siddeplads, siger han.
På Kystbanen er "materiellet i så elendig en stand, at du ikke drømmer om det", siger talsmanden for pendlerne på Kystbanen, Michael Randropp.
- Dørene virker ikke, toiletterne løber over, klimaanlægget er ude af funktion, og folk sidder lårene af hinanden på mange strækninger. Så der er masser af ting at tage fat på, siger han.
Ønskerne kunne måske være imødekommet, hvis en pulje på en milliard kroner om året til billigere og bedre kollektiv trafik var blevet brugt som planlagt.
I alt skulle en halv milliard kroner været gået til billigere billetter og en halv milliard til forbedringer af materiellet i den kollektive trafik i 2013.
Men nu viser det sig, at knap halvdelen af milliardpuljen står ubrugt hen, viser en status, som Transportministeriet har lavet for Ritzau.
Transportminister Pia Olsen Dyhr (SF) erkender, at store dele af tog-milliarden foreløbig står uberørt hen.
Ifølge ministeriet bliver de overskydende millioner overført til senere brug, og man "forventer, at rammerne udnyttes fuldt ud i 2015".
