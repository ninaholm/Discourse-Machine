Polen mister en kontroversiel præsident
Polen er i landesorg og chok, efter at præsident Lech Kaczynski og store dele af hans følge er omkommet ved et flystyrt i Rusland.


 Den tragiske flyulykke i den russiske by i Smolensk sætter en brat stopper for en lang og kontroversiel politiske karriere. 
Polens præsident, Lech Kaczynski og hans følge var på vej til en mindehøjtidelighed i Smolensk, da han mistede livet i flyulykken, som også tog hærchefen, nationalbankdirektøren og flere parlamentsmedlemmer med i døden.
Lech Kaczynski havde en lang, men også kontroversiel politisk karriere bag sig, hvor han i lange perioder havde følgeskab af sin enæggede bror Jaroslaw Kaczinsky.
Hans død og tabet af en række andre ledende politikere spås at få store konsekvenser for det politiske landskab i Polen. 
Regeringen har i henhold til forfatningen allerede sagt, at der bliver udskrevet nyvalg til præsidentposten inden for de kommende to måneder.
- De politiske konsekvenser bliver langvarige og vil sandsynligvis helt ændre fremtiden for det politiske landskab i Polen, siger Jacek Wasilewski, professor ved Højskolen for Socialvidenskab i Warszawa.
Den konservative, nationalistiske og stærkt religiøse Lech Kaczynski blev kendt som borgmester i hovedstaden Warszawa, hvor han lagde sig ud med mere liberale og venstreorienterede kredse.
Han blev Polens tredje demokratisk valgte præsident efter de legendariske Lech Walesa og Aleksander Kwasniewski i 2005. Det var ventet, at han ville genopstille præsidentvalget senere i år.
Men allerede inden han gik ind i politik på fuld tid, var han politisk aktiv sammen med sin bror. Begge er udannet jurister fra Universitet i Warszawa.
De deltog i oprøret mod kommunisterne i begyndelsen af 1980'erne, hvor de havde tætte kontakter med strejkeleder og senere præsident Lech Walesa. 
Efter valget i 2005 vandt deres Lov- og Retfærdighedsparti (PiS), som de to brødre dannede i 2001, flertal, og Jaroslaw blev valgt til premierminister. 
I de to følgende år blev Polen regeret af de to tvillingbrødre, hvis stærke nationalisme og religiøse holdninger fik genklang i højreorienterede kredse og blandt den polske landbefolkning. 
Udenrigspolitisk var han yderst skeptisk over for EU og satte flere gange en kæp i hjulet eller forsinkede en række vedtagelser i EU.
Derimod gik han ind for et nært og stærkt forhold til USA, og han gik varmt indfor et amerikansk raketforsvar i Europa, som skulle bygges i Polen. 
Til gengæld så Lech Kaczynski med dyb skepsis på Rusland, som han hele tiden mistænkte for at genere Polen. På det seneste lovede han dog at forsone Polen med sine tidligere værste fjender Tyskland og Rusland. 
Siden 2007 måtte Lech Kaczynski arbejde sammen med den ny premierminister, den mere liberale Donald Tusk. 
Samarbejdet har ved flere lejlighed slået gnister, men på det seneste har samarbejdet været nogenlunde gnidningsfrit.
Lech Kaczynski og hans kone Maria efterlader en datter. 
