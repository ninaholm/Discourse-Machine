Frygtfyldte overskrifter gør danskerne økonomisk usikre
Det går bedre, men alligevel er danskerne blevet mindre optimistiske for økonomien. Global uro får skylden.


 Arbejdsløsheden falder, lønningerne stiger og den lave oliepris gør regningen for fyringsolie og benzin lavere. Det til trods, så er danskernes syn på økonomien blevet værre. De mange overskrifter om aktiekollaps og økonomiske uro dæmper humøret.
Torsdag viste tal fra Danmarks Statistik, at forbrugertilliden i januar faldt til 4,6 mod en forventet stigning. Januar giver normalt en stigning, fordi folk bruger færre penge end i december og dermed ser lysere på privatøkonomien.
- Alle overskrifter truer med bål og brand for verdensøkonomien, så kan det få folk til at tænke, at det ikke går fantastisk godt, siger cheføkonom i Danske Bank Las Olsen.
Det er også vurderingen hos Bo Sandberg, cheføkonom hos Dansk Industri:
- Flygtningestrøm, terror og uro på aktiemarkederne i Kina giver uro.
- Samtidig tyder mere og mere på, at 2015 i dansk økonomi ikke blev det år, hvor et selvbærende opsving for alvor fik fat. Det smitter med det samme af på forbrugernes forventningsdannelse, skriver han.
Aktieuroen og den tumultariske nyhedsstrøm ændrer dog ikke på, at det går bedre i Danmark. Og derfor er der ingen grund til, at danskerne er blevet mere deprimerede på økonomiens vegne.
- Folks egen situation i januar i forhold til januar sidste år burde være bedre. Der er flere, der er i job, lønningerne stiger, og benzinprisen er lav. Så det er svært at se, hvem der skulle have fået det værre, siger Las Olsen.
Forbruget er da heller ikke faldet sammen med forbrugertilliden, der toppede i starten af 2015. Det tilskrives, at folk har fået flere penge mellem hænderne og er kommet i arbejde. Det er vigtigt, for forbruget er en meget afgørende del af dansk økonomi.
- Det udgør godt halvdelen af den samlede efterspørgsel og er meget afgørende for, hvor høj vækst vi har, siger Las Olsen.
