Ansat: Der kom opkald om at slette mails
Ifølge en redegørelse fra Økonomi- og Erhvervsministeriet er det en misforståelse, at flere embedsmænd fik ordre om at slette mails i sagen om private sygehuse.


 En medarbejder fra Økonomi- og Erhvervsministeriet siger nu, at han fik besked om at slette mails i forbindelse med overbetaling til private sygehuse.
Sådan opfattede han i hvert fald et opkald i maj 2009 fra den daværende minister Lene Espersens spindoktor Morten Langager.
Det fremgår af en redegørelse, som Økonomi- og Erhvervsministeriet har fremlagt tirsdag aften. Ifølge undersøgelsen gik medarbejderen derefter til sin nærmeste chef, som afviste at noget skulle slettes.
Dermed blev der handlet helt korrekt i sagen, og alle relevante dokumenter findes stadigvæk, fastslår ministeriet efter at have gennemgået sagens akter og e-mails med den pågældende medarbejder.
Samtidig har ministeriet snakket med Morten Langager, som ikke husker telefonsamtalen og desuden afviser at have givet ordre til at slette mails. Noget han også tidligere har afvist over for Berlingske Tidende og Ekstra Bladet.
Ministeriet understreger, at spindoktoren ikke længere er ansat i staten, og at undersøgelsen kun har forholdt sig til, hvad der er sket på ministeriets eget område.
Samtidig understreger ministeriet, at dets øverste ledelse altid skal orienteres fremover, hvis der opstår lignende sager.
Det har ikke været muligt at få uddybet, hvordan en medarbejder i ministeriet har kunnet misforstå opkaldet fra Morten Langager. Eller hvorfor medarbejderens chef ikke er gået videre med sagen, da ministeriet henviser til redegørelsen og ellers ikke har yderligere kommentarer.
Mailsagen er startet, efter at bogen "Projekt Løkke" beskriver, hvordan "en håndfuld" embedsmænd angiveligt fik ordre om at slette mails. Mails der kunne omtale en hemmelig rapport om, at de private sygehuse fik en overpris på 25 procent. Påstande som ministeriet med udgangspunkt i redegørelsen afviser.
