PensionDanmark får rekordhøjt afkast
PensionDanmark fik 10 milliarder kroner i afkast på investeringer i første halvår - det højeste nogensinde.


 Det har været seks gyldne måneder i 2014 for pensionskasserne. Afkastene på selskabernes investeringer ligger højt - og PensionDanmark har fået et afkast på 10 milliarder kroner, hvilket er det højeste nogensinde i et halvår.
Samlet fik medlemmerne forrentet deres opsparing med mellem 6,5 til 6,6 procent, oplyser pensionsselskabet.
- Vi forsøger at sammensætte en balanceret portefølje, som kan klare sig fornuftigt, både når solen skinner, og når det regner. Med afkast på knap 35 procent over de seneste tre år er det lykkedes, siger Torben Möger Pedersen, direktør i PensionDanmark.
I årets første seks måneder gav de børsnoterede aktier et afkast på 6,6 procent og investeringerne i danske stats- og realkreditobligationer et afkast på 5,2 procent. Men det største afkast på 12,6 procent kom fra investeringerne i private equity-fonde.
De samlede indbetalinger til PensionDanmark løb i første halvår op på 6,8 milliarder kroner. Og det er ligeledes rekord for indbetalinger for et halvår. Til sammenligning var indbetalingerne i 1. halvår 2013 på 5,2 milliarder kroner.
Det er blandt andet medlemmerne, der har samlet deres pensioner ét sted fremfor hos flere pensionsselskaber.
- Denne udvikling er meget positiv. For når medlemmerne på den måde samler deres pensioner i ét selskab, slipper de for at betale administrationsomkostninger flere steder og får samtidig et bedre overblik over deres pensionsordning, siger Torben Möger Pedersen.
PensionDanmark er pensionsselskab for 652.100 medlemmer beskæftiget i 24.500 private og offentlige virksomheder. Selskabet er ejet af kunderne. Og hele overskuddet går til medlemmerne.
