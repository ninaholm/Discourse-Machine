Borgmestre: Landets regioner bør nedlægges
31 af landets borgmestre synes, at landets fem regioner skal afvikles, viser ny rundspørge.


 Landets fem regioner bør lukke og slukke. Sådan lyder det fra mange borgmestre, der har deltaget i en rundspørge fra Politiken Research, godt tre måneder før de danske vælgere skal stemme til regional- og kommunalvalgene.
Det skriver Politiken tirsdag.
Ud af 69 af landets 98 borgmestre, som har svaret på rundspørgen, erklærer 31 borgmestre sig enige i, at regioner bør lukke. 22 er uenige, mens 16 ikke har taget stilling eller ikke ønsker at svare.
Borgmestrenes holdning overrasker kommunalforsker ved Danmarks Medie- og Journalisthøjskole Roger Buch. Han vurderer, at borgmestrenes tanker bunder mere i "magtkamp" end i et fagligt argument.
- Sundhed bliver i fremtiden et meget ubehageligt område rent politisk på grund af en aldrende befolkning og en masse alders- og livsstilsbetingede sygdomme.
- Det bliver dyrt, og derfor undrer det mig, at kommunerne kan have lyst til selv at sidde med det, siger han til Politiken.
Blandt borgmestre, som vil bevare regionerne, lyder svaret typisk, at kommunerne ikke har kompetencerne til at overtage sundhedsopgaverne.
Tilsammen råder landets fem regioner over et årligt budget på 104,9 milliarder kroner. Formand for Danske Regioner Bent Hansen (S) undrer sig over de 31 borgmestre i undersøgelsen:
- Jeg er overrasket og også lidt trist over svarene. For jeg synes egentlig, at der i langt de fleste regioner foregår et rigtig godt samarbejde mellem kommuner og regioner.
- At man så bare siger, at det synes man godt, at man med et pennestrøg kan stryge, det kommer bag på mig, siger han til Politiken.
 Roger Buch mener, at det "en dårlig idé" at nedlægge regionerne.
- Efter kommunalreformen har kommunerne haft gevaldige problemer med de opgaver, som de overtog fra amterne, blandt andet det specialiserede socialområde og handicapområdet, siger han til Politiken.
