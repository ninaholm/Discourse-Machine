Seks personer indlagt efter brokollaps i Trondheim
Seks personer er blevet kørt på hospitalet efter brokollaps i Norge, hvor en person fortsat er meldt savnet.


 Seks personer er ifølge norsk politi blevet indlagt på hospitalet, efter at en bro onsdag kollapsede under en byggekonstruktion ved et Ikea-varehus i den norske by Trondheim.
Ifølge nyhedsbureauet NTB er en bil fortsat fastklemt under broen, og en person er meldt savnet efter brokollapset.
Gravemaskiner, som var på stedet, da kollapset fandt sted, gik straks i gang med at fjerne resterne af broen. Men situationen på stedet er stadig kaotisk, fortæller et vidne.
- En dame i gul vest, sandsynligvis fra entreprenørselskabet, dirigerede trafikken på stedet. "Det er et helvede", råbte damen til andre, da jeg gik forbi hende, siger Anders Pedersen ifølge NTB til netavisen Adressa.no.
Det vides endnu ikke, om der er flere personer fanget under broen, eller om der er personer i den fastklemte bil. Men redningsmandskab er stadig i fuld gang med oprydningen på stedet, oplyser norsk politi.
- Situationen er stadig uoverskuelig, men vi har indhentet ressourcer til at fjerne bro-resterne, og maskiner på stedet hjælper til i arbejdet, fortæller Lars Melvold fra Sør-Trøndelags Politi til NTB.
De seks tilskadekomne er bragt til Sankt Olavs hospital, men alvoren af deres skader er stadig uklar.
- Nogle af dem har lettere skader, mens andre har mere alvorlige skader, siger Lars Melvold.
Bygningsarbejdere var i gang med at fylde beton på broen, da den kollapsede midtpå og faldt ned på vejbanen ved Leangen i Trondheim.
Entreprenørselskabet Reinertsen, som er ansvarlig for arbejdet på broen, oplevede sidste år, at en polsk bygningsarbejder mistede livet under et byggeri i Brattøra. Det skriver Adressa.no.
Årsagen til ulykken er fortsat ukendt.
