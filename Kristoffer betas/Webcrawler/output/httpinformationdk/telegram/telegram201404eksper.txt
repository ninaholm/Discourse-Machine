Ekspert: Forsvarsaftale sikrer tydelig arbejdsfordeling
Nye forsvarsaftale gør Forsvarets arbejdsfordeling tydelig og har en demokratisk gevinst, mener professor.


 Officererne skal koncentrere sig om at føre krig og vide, hvordan kampvogne, fly og skibe bliver brugt, mens det er den politiske ledelse i Forsvarsministeriet, der har ansvaret for, at alt fungerer i forsvaret.
Sådan forklarer professor ved Center for Militære Studier på Københavns Universitet Mikkel Vedby Rasmussen den nye forsvarsaftale, som forsvarsminister Nicolai Wammen (S) torsdag har indgået med et bredt politisk flertal.
- I den nye aftale er der en klarere arbejdsfordeling mellem, hvem der gør hvad, siger Mikkel Vedby Rasmussen.
Han er positiv overfor den nye aftale, som blandt andet sætter de tre værn - hæren, søværnet og flyvevåbnet - sammen i en fælles kommando og fremover "samplaceres" med ministeriets folk.
- Vi har haft en forsvarskommando, som skulle alt for mange ting på en gang. Så nu kan de fokusere på det operationelle, mens nogle andre tager sig af de ting, der skal få biksen til at køre rundt, siger professoren og tilføjer:
- Og der er en demokratisk gevinst i, at det nu bliver tydeligere, hvor ansvaret er placeret.
Mikkel Vedby påpeger desuden, at Danmark er et af de eneste Nato-lande, der har haft den struktur, som lå under forsvarskommandoen.
- Og det er der simpelthen en grund til, for der er altså nogle smartere måder at gøre det på, lyder det.
Desuden er en af konsekvenserne ved den nye aftale, at cirka 30 procent af forsvarets ledelseslag bliver skåret ned.
En nedskæring som, Mikkel Vedby synes, er et godt princip for en organisation.
- Forsvaret er jo tidligere blevet skåret med 10 procent, så der er en masse andre, der også er blevet fyret. På denne her måde siger man, at man ikke kun fyrer indianerne. Man fyrer også nogle høvdinger, siger han.
