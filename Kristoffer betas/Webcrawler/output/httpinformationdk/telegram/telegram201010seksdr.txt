Seks dræbt efter uventet besøg ved fest
En mexicansk familiefest fik en brat afslutning, da bevæbnede mænd trængte ind i huset og skød og dræbte seks af gæsterne.


 Der kom uventede gæster til en familiefest i den mexicanske grænseby Ciudad Juarez. Af den ubehagelige slags. Bevæbnede mænd trængte ind til festen, hvor de dræbte seks mennesker i en regn af riffelkugler. 
De kom ind ad en bagdør i huset, som ligger i et villakvarter nær centrum i byen. De skød om sig, og to mænd døde på stedet, mens fire andre, tre mænd og en kvinde døde på hospitalet.
Det oplyser Adrian Sanchez, der er talsmand for politiet i Ciudad Juarez.
Byen grænser op til El Paso, Texas, og er en slagmark for narkokarteller, der kappes om sejlruter til det amerikanske marked. Mere end 6.800 mennesker er blevet dræbt i byen siden begyndelsen af 2008. 
I slutningen af januar angreb en gruppe formodede narko-bandemedlemmer unge mennesker under en fødselsdagsfest et andet sted i Ciudad Juarez. Her blev 14 mennesker dræbt.
Volden i byen er optrappet voldsomt, til trods for at mere end 7.500 politifolk og soldater er blevet synlige i byen som en del af præsident Felipe Calderons strategi mod narkokarteller. Den lancerede han, da han blev præsident i 2006.
Under omfattende sikkerhedsforanstaltninger besøgte Calderon Ciudad Juarez for nogle dage siden for at åbne parker og hospitaler. Det er en del af regeringens planer om at øge de sociale udgifter og genopbygge den ødelagte by.
