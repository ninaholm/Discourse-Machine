Fogh sender skarp advarsel til Afghanistans Karzai
Natos generalsekretær lægger pres på den afghanske regering for at underskrive en sikkerhedsaftale med USA.


 Natos generalsekretær advarer ved åbningen af de næste to dages Nato udenrigsministermøde i Bruxelles Afghanistan om, at hele den militære og økonomiske bistand fra udlandet kan være i fare, hvis ikke regeringen underskriver en sikkerhedsaftale med USA.
- Det er klart, at hvis den juridiske aftale ikke bliver underskrevet, så kan der ikke være udsendte tropper, og det vil bringe den planlagte assistance i fare.
- Det er derfor bestemt mit håb og min intention, at vi kan fortsætte vores støtteindsats i Afghanistan, så snart disse aftaler er på plads, siger Fogh ved ankomsten til tirsdagens møde.
Også den danske forsvarsminister, Nicolai Wammen (S), der ved mødet vikarierer for den sygemeldte udenrigsminister Villy Søvndal (SF), opfordrer ved ankomsten Afghanistan til at underskrive aftalen med USA, så der banes vej for planlægningen af Natos træningsmission efter 2014.
- Der er ingen tvivl om, at bolden ligger på Afghanistans banehalvdel.
- De må levere varen, så vi kan få en aftale - i første omgang mellem Afghanistan og USA og dernæst mellem Afghanistan og Nato - omkring hvordan vi i fremtiden skal have soldater, og hvordan vi skal bakke op om Afghanistan, siger Wammen.
En forsamling af afghanske stammeledere, ældre og andre prominente, den såkaldte loya jirga, har godkendt en bilateral sikkerhedsaftale med USA.
Men den afghanske præsident, Hamid Karzai, har udskudt at skrive under på aftalen, som skal fastlægge betingelserne for amerikanske soldaters tilstedeværelse, når den Natoledede kampmission, Isaf, slutter ved årsskiftet 2014-15.
Den bilaterale aftale skal efter planen følges op af en tilsvarende aftale for hele den Nato-ledede træningsmission Resolute Support, som skal afløse Isaf.
Fogh ønsker ikke at sætte dato på, hvornår aftalen senest skal være underskrevet, men henviser til, at der er "realiteter", der gør, at det bør ske snarest.
- Der er budgetmæssige og parlamentariske procedurer i de lande, der potentielt skal bidrage med støtte, og derfor er det nødvendigt at få underskrevet aftalen meget snart.
- Det var også den klare besked, der kom fra loya jirga, og jeg håber, at præsident Karzai vil lytte til det, siger Anders Fogh Rasmussen.

