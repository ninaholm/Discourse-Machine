Indvandrere strømmer til Lampedusa
Otte fartøjer med 1300 personer er kommet til den lille italienske ø Lampedusa inden for kun et døgn.


  Folkestrømmen fra Nordafrika til Italien fortsætter. Krigen i Libyen får stadig flere til at risikere den farefuld færd over Middelhavet i små overfyldte fartøjer. Ifølge de italienske myndigheder er otte fartøjer med 1300 personer kommet til den lille italienske ø Lampedusa i løbet af et døgn.
Øen, der ligger halvvejs mellem Tunesien og Italien, har normalt omkring 5000 indbyggere, men har nu også flere tusinde indvandrere i midlertidige teltlejre.
Italiens premierminister Silvio Berlusconi lovede i slutningen af marts, at alle indvandrere skulle væk fra øen, men nye både med desperate mennesker fortsætter med at anløbe kysten. Hidtil er omkring 1200 omkommet i forsøget på at forlade Libyen over havet, siger FN.
For få dage siden reddede et rumænsk fartøj omkring 150 afrikanske flygtninge fra Libyen, efter at deres fartøj havde fået motorstop og var ved at synke. Soldaterne hjalp med at reparere motoren og pumpe vandet ud og gav de ombordværende mad, benzin og vand. Flygtningene fortsatte deres rejse, men ingen ved hvorhen.
I alt er omkring 35.000 afrikanere kommet til Lampedusa og andre små italienske øer siden årets begyndelse. Størstedelen af dem indvandrere fra Tunesien.
Mange af de fransktalende indvandrere fra Nordafrika forsøger at nå til Frankrig fra Italien. De to lande siger, at antallet af indvandrere er så stort, at der atter må indføres grænsekontrol inden for EU.
