Pendlerklub: Drop DSB og køb svensk pendlerkort med rabat
Det er bedre og billigere for danske togrejsende at skifte til et svensk pendlerkort, anbefaler pendlerklub.


 De danskere, der hver dag rejser frem og tilbage over Øresund, bør skifte pendlerkortet fra DSB ud med et svensk et af slagsen.
Det anbefaler pendlertalsmand Michael Randropp fra Pendlerklubben Kystbanen, fordi det svenske trafikselskab Skånetrafikken - modsat DSB - vil kompensere Øresundspendlerne for de gener, id-kontrollen har medført.
Det svenske trafikselskabs kompensationen består af en værdikupon svarende til knap 400 danske kroner, som kan bruges næste gang et månedskort skal fornys.
- Vi har tidligere bedt DSB om at kigge på det, men indtil videre er de afventende. Vores anbefaling er, at vores medlemmer skipper DSB-kortet og skifter til det svenske pendlerkort yoyo-kortet, siger Michael Randropp.
- Med rabatordningen er det svenske kort billigere og mere fleksibelt, fordi familiemedlemmer også kan bruge kortet, siger han.
Efter Sverige i starten af januar indførte det såkaldte transportøransvar, hvor alle passagerer skal fremvise id-kort for at krydse Øresund, er rejsen blevet mere besværlig og rejsetiden længere.
Undersøgelser lavet af Pendlerklubben Kystbanen og DSB selv viser, at rejsetiden over Øresund er blevet forlænget mindst 20 minutter i myldretiden. Og det koster togselskaberne kunder.
Derfor undrer det også Michael Randropp, at DSB ikke indfører en kompensation.
- Jo længere tid id-kontrollen varer, jo mere falder passagertallet, og så bliver man jo nødt til at lokke med et eller andet, siger han.
- Passagerer kigger jo på deres pengepunge og med en rabat, kan man få folk til at køre. Lige nu betaler man fuld pris for et produkt, som er ringere og giver længere rejsetid.
