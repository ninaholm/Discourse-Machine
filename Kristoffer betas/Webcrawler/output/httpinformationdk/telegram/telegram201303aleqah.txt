Aleqa Hammond: En kvinde hugget i grønlandsk granit
Hun voksede op på en hundeslæde i Nordvestgrønland. Nu vil socialdemokraten Aleqa Hammond lede Grønland.


 Tirsdagens valg i Grønland ventes at blive et opgør mellem spidskandidaterne i de to venstrefløjspartier Inuit Atagatigiit med landsstyreformand Kupik Kleist i spidsen og det socialdemokratiske Siumut.
Flere meningsmålinger har under valgkampen spået om dødt løb, og dermed står den socialdemokratiske oppositionspolitiker Aleqa Hammond med en historisk mulighed for at blive Grønlands første kvindelige regeringschef.
Selv om hun fremstår som hugget ud af grønlandsk granit, så banker Hammonds hjerte for de svageste i samfundet, og hendes optræden under valgkampen har angiveligt flyttet mange stemmer over til Siumut.
Sådan var det ikke, da hun blev født. Dengang græd alle, og det var ikke glæde, der fik tårerne til at trille - men derimod skuffelse over, at familiens førstefødte var en pige.
- Alle havde strikket blåt, og min mor græd og græd i dagevis.
Sådan beskriver Aleqa Hammond selv sit første møde med tilværelsen i en traditionel fangerfamilie i Uummannaq i Nordvestgrønland.
I dag taler den 47-årige kvinde syv sprog flydende. Hun har rejst verden rundt og taler brændende for grønlandsk selvstændighed, som hun er overbevist om vil blive en realitet i hendes levetid.
Det har blandt andet resulteret i, at hun er blevet kritiseret for at love grønlænderne guld og grønne skove.
Modgang er imidlertid ikke noget, der kan ryste Aleqa Hammond. Hun mistede sin højt elskede far under en fangst, da hun var syv, og som 15-årig besluttede hun at rejse alene ud i verden.
Da hun i 2005 besluttede at gå ind i politik, blev hun valgt ind med det femtestørste stemmetal uden at have noget nærmere kendskab til politik.
- Jeg var en grøn grønlænder, konstaterer Hammond i et interview med Kvinfo.
Grøn og uerfaren var hun dog ikke længe, for Aleqa Hammond blev straks udnævnt til familie- og justitsminister og halvandet år senere forfremmet til udenrigs- og finansminister.
I 2009 afløste hun Hans Enoksen som partiformand efter Siumuts nederlag ved landstingsvalget, der også medførte det første politiske magtskifte i Grønland i 30 år.
Nu har hun muligheden for at sikre et socialdemokratisk comeback, hvis det lykkes hende at vælte Kupik Kleist af pinden.
