S åbne over for højere licens
Socialdemokraterne tager godt imod Danmarks Radios medieudspil og er enige i, at der skal rettes op på tv-stationens økonomi i et kommende medieforlig.


 Socialdemokraternes medieordfører, Mogens Jensen, frygter for flere genudsendelser, hvis ikke Danmarks Radio tilføres flere penge.
 - DR's programflade lider stadig under de besparelser, som har været nødvendige at gennemføre i forbindelse med byggeriet af DR Byen, og hertil kommer, at der har været en lavere regulering af licensen end den reelle udvikling i priser og lønninger, siger han.
 - Det medfører en udhuling af DR's økonomi, som ikke står mål med, at DR nu også skal drive flere nye tv-kanaler. Det er vi nødt til at rette op på i et kommende medieforlig, siger Mogens Jensen.
 Generelt er medieordføreren positiv over for DR's mediepolitiske udspil, der blandt andet indebærer en styrket nyhedsdækning, mere HD-tv og en ny historisk dramaserie. 
 Han er samtidig enig med DR i, at det særligt er vigtigt at styrke nyhedsdækningen over for de unge og i regionerne. 
 - Det er uhyre vigtigt, at DR er i kontakt med de unge og gør alt for at stimulere unges interesse for samfundsnyhederne, og der har længe været et behov for en styrkelse af de lokale og regionale nyheder, som danskerne er storforbrugere af, siger Mogens Jensen.
