Løkke trækker udskældt skoleforslag
Regeringen vil nu fastholde det nuværende loft på højst 28 børn i en skoleklasse.


 Statsminister Lars Løkke Rasmussen (V) har besluttet at trække regeringens omstridte forslag om at lade det være op til kommunerne, hvor mange børn der må være i en klasse. 
Morgenavisen Jyllands-Posten skriver, at beslutningen skyldes, at friheden til kommunerne er blevet misforstået og opfattet, som om regeringen har haft som mål, at eleverne skal stuves sammen i kæmpestore klasser. 
- Jeg må konstatere, at forslaget om mere frihed til kommunerne i debatten står som et offensivt forslag om, at vi skal have megaklasser. Det har regeringen aldrig ønsket, siger Lars Løkke Rasmussen. 
- Derfor har jeg i dialog med undervisningsministeren besluttet, at vi trækker forslaget om at give kommunerne frihed til selv at bestemme klassestørrelsen ud af skoleforhandlingerne.
- Det betyder, at det nuværende loft på 28 fastholdes, siger Lars Løkke Rasmussen til jyllands-Posten.
Forslaget om frihed til kommunerne er blevet kritiseret voldsomt af blandt andre Danmarks Lærerforening, der er overbevist om, at økonomisk trængte kommuner ville bruge friheden til at proppe mange flere børn i klasserne. 
Også forældrene er skeptiske, viser en meningsmåling fra Rambøll/Analyse Danmark. Kun 12,1 pct. af danskerne støtter tanken om at lade kommunerne selv bestemme klassestørrelsen. 
