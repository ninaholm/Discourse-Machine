Iran rokker sig ikke en tomme i atomstrid
Ahmadinejad afviser, at pres fra udlandet får indflydelse på Irans ageren i forhold til omstridt atomprogram.


 Der er absolut ingen tegn på opblødning i den efterhånden særdeles højspændte situation mellem Iran og den vestlige verden.
Irans præsident, Mahmoud Ahmadinejad, siger nu, at Iran "ikke rokker sig en tomme" i forhold til det atomprogram, landet har "forpligtet sig til."
Ahmadinejads udtalelse kommer oven på, at retorikken fra flere vestlige ledere de seneste dage er blevet skærpet over for Iran.
Frankrigs udenrigsminister, Alain Juppe, taler således om at indføre "hidtil usete sanktioner" mod landet, hvis ikke de øjeblikkeligt retter ind og dropper alle planer om at besidde teknologi, der kan fremstille masseødelæggelsesvåben.
- Frankrig mener, det er nødvendigt at øge det diplomatiske pres på Iran.
- Hvis Iran nægter at efterleve kravene fra det internationale samfund og afviser at samarbejde, er vi, sammen med de lande, som måtte slutte sig til os, klar til at indføre sanktioner uden sidestykke, siger Juppe ifølge AFP.
Ahmadinejad nægter beskyldningerne om, at Iran har et atomprogram, som skal bruges til at fremstille våben.
- Vi har ikke brug for en atombombe, siger Irans præsident i en tv-tale fra byen Shahr-r Kord i det vestlige Iran.
En rapport, som Det Internationale Atomenergiagentur (IAEA) offentliggjorde tirsdag, indeholder "pålidelige" oplysninger om, at styret i Teheran muligvis har arbejdet på at fremstille atomvåben.
- Agenturet har alvorlige bekymringer, hvad angår mulige militære aspekter af Irans atomprogram, hedder det blandt andet i den med spænding ventede rapport.
- Oplysninger indikerer, at Iran har udført aktiviteter, der er relevante i forbindelse med udviklingen af en atombombe, lyder det videre.

