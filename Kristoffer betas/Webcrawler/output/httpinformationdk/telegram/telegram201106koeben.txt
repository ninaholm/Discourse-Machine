Københavns Politi roser distortion-fest
Blot seks anholdte under fire dages distortion-fest i København, hvor et ekstra antal betjente holdt orden.


 Københavns Politi roser arrangører og deltagere i fire dages Distortion-fest i hovedstaden.
- Folk har alt i alt opført sig ordentligt, siger Arne Aabech, central vagtleder i Københavns Politi.
Politiet har således blot foretaget seks anholdelser under de fire dages og ikke mindst nætters festligheder.
- Det er ikke mange til fire dages fest med 100.000 deltagere hver dag, siger Arne Aabech.
Politiet har haft ekstra mandskab til at hjælpe arrangørerne og holde ro og orden under festlighederne på Nørrebro, Vesterbro, indre by og afslutningen natten til søndag på Christians Brygge.
- Det har været en rigtig positiv oplevelse, siger vagtlederen.
Mens politiet roser Distortion-deltagerne, så er arrangementet fra flere sider blevet kritiseret for at efterlade en syndflod af affald, ram tisselugt og knuste flasker i byens gader.
Det vil indgå i Københavns Kommunes evaluering af begivenhederne.
- Alt har en grænse, og vi skal evaluere gadefesten med Distortion. Man kan flytte festen til Carlsberggrunden eller Valbyparken, men så forsvinder hele idéen, sagde centerchef i Center for Renhold, Claus Robl, tidligere på ugen til Ritzau.
Ud over Københavns Kommune har Distortion blandt sine mange støtter Statens Kunstfond og turistorganisationen Wonderful Copenhagen.
