Kravene til familiesammenføring strammes
24-års-reglen suppleres med et pointsystem der skal de forkerte ude af Danmark og gøre det lettere for de rigtige at komme ind.


 Regeringen og Dansk Folkeparti har lavet en ny udlændingeaftale som "moderniserer" reglerne om familiesammenføring og specielt den såkaldte 24-års-regel.
Reglen om, at man skal være over 24 år, for at få sin ægtefælle til Danmark, skal således suppleres af et pointsystem, som skal gøre det lettere at få veluddannede, veltalende og erhvervsaktive til landet.
Omvendt bliver det sværere for dem, som ikke lever op til dette. Samtidig kræves der nu en bankgaranti på 100.000 kroner for at få sin ægtefælle hertil.
- Vi kræver et vist antal point til dem over 24 år, og et højere antal point til dem under 24 år, siger integrationsminister Birthe Rønn Hornbech (V).
Selv om Birthe Rønn Hornbech direkte adspurgt ikke vil tage stilling til, om ændringen er en stramning, så afholder det hende ikke fra bruge det ord, når hun skal beskrive formålet med aftalen.
- Der er af flere grunde behov for en stramning: Vi har jo stadigvæk nogle parallelsamfund, og nogle hvor det endda går meget langsomt med integrationen, og vi vil gerne give integrationen et puf.
- Samtidig vil den fremlagte politik også bidrage til vækstpolitikken, samt til at børn af indvandrere lettere bliver integreret, når deres forældre i højere grad er integrationsapparat, siger integrationsministeren.
Dansk Folkepartis integrationsordfører, Peter Skaarup, lægger dog ikke skjul på, at den nye aftale er en sådan stramning.
Peter Skaarup kan ikke komme i tanke om andre europæiske lande, hvor det nu er sværere at få en ægtefælle til landet.
- På stående fod ikke. Det er jo sådan, at Danmark takket være regeringen og Dansk Folkepartis politik har været foregangsland i Europa for en række vigtige beslutninger om indvandringspolitikken, siger Peter Skaarup. 
VK-regeringens støtteparti er samtidig kommet igennem med kravet om, at der nu laves en undersøgelse af, hvad indvandring koster det danske samfund.
Per Ørum Jørgensen (KD) er ikke med i aftalen, men han vil stemme for den.
