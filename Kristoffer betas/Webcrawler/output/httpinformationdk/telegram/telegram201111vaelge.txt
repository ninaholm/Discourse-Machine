Vælgerflugt fra Socialdemokraterne stoppet
For første gang siden folketingsvalget går Socialdemokraterne frem i en meningsmåling.


 Vælgerflugten fra Socialdemokratiet ser ud til at være stoppet i denne omgang. For første gang siden folketingsvalget i september er vælgertilslutningen stigende.
Det fremgår af en ny meningsmåling, som Voxmeter har lavet for Ritzau.
Målingen er lavet mellem den 13. og 18. november, altså inden S-R-SF-regeringen fik forliget om næste års finanslov i hus med Enhedslisten i weekenden.
Socialdemokraterne henter lidt af det tabte terræn med en vælgertilslutning, der er steget fra 20,4 procent til 22,9 procent i den nyeste måling.
Partiets politiske ordfører, Magnus Heunicke, mener, at Socialdemokraternes fremgang er naturlig.
- Det er et resultat af, at regeringen har leveret politik. Vi har fremlagt vores plan for at få Danmark gennem krisen, og vores første finanslov er nu kommet i hus. Så nu er der ikke længere så meget usikkerhed om, hvor vi skal hen, siger han.
Selvom Socialdemokraterne er gået frem, er der dog stadig et stykke op til de 24,8 procent af stemmerne, som partiet fik ved folketingsvalget den 15. september.
Samtidig er både De Radikale og SF gået tilbage siden den seneste måling, så alt i alt tegner der sig stadig et klart flertal hos blå blok.
Blå blok ligger således stadig i toppen af målingen med 53,3 procent af stemmerne. Rød blok ligger på 46,4 procent, mens 0,3 procent af vælgerne ikke vil stemme på nogen af partierne i målingen.
Selvom Magnus Heunicke glæder sig over den positive udvikling, får de nye tal ham ikke til at springe op af stolen i jubelråb.
 - Det er et langt, sejt træk, vi er i gang med. Det handler om at rette Danmarks økonomi op og skabe arbejdspladser. Så er jeg sikker på, at vælgerne vil kvittere for det, lyder det.
Omregner man Voxmeters nyeste tal til mandater, har blå blok 94, mens rød blok har 81. Det betyder, at et mandat har rykket sig fra blå til den rød side siden sidste måling.
