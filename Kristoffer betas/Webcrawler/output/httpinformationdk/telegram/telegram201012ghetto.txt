Ghettoer afviser at kopiere Gellerupparken
Beboerne i Gellerupparken har sagt ja til den hidtil største forvandlingsplan for et ghettoområde. Men andre ghettoer vil ikke kopiere planen.


 
Landets ghettoer afviser at følge i Gellerupparkens fodspor. Tingbjerg, Tåstrupgård, Vollsmose og Mjølnerparken afviser at rive boliger ned for at forvandle socialt belastede boligområder til attraktive kvarterer.
Beboerne i Gellerupparken ved Aarhus sagde torsdag aften klart ja, til den hidtil mest omfattende plan for at forvandle et ghettoområde. Blandt andet ved at rive tre boligblokke ned.
- Tingbjerg er et boligområde, hvor boligerne ligger meget spredt med grønne områder imellem. Vi har også et hovedstrøg med forretninger. Så vi kan ikke umiddelbart bruge planen i Gellerup, siger formanden for lejerforeningen i Tingbjerg ved København, Stig Torp Kaspersen.
Formanden for beboerforeningen i Mjølnerparken, Mohammed Aslam, bliver heller ikke inspireret af Gellerupparken.
- Gellerupparken har knap 2000 boliger på et meget stort areal. Vi har 560 boliger på et meget lille areal. Vi kan ikke bare rive boliger ned, for alle boliger er beboet, og vi har lang venteliste, siger Mohammed Aslam.
Han peger på, at Mjølnerparken har stor succes med at anvende fleksibel udlejning, så det nu kun er folk i arbejde og studerende, som kan få bolig i Mjølnerparken.
Jørgen Nue Møller, adjungeret professor ved CBS, Handelshøjskolen i København og tidligere formand for Programbestyrelsen, som var nedsat af regeringen til bekæmpelse af ghettoer, er ellers meget begejstret for Gellerupparkens helhedsplan.
- Det er en god helhedsplan, som kan føre Gellerup i den rigtige retning. Hvis man skal ændre noget, skal man både skabe tryghed, bedre skole- og uddannelsesmuligheder og bedre jobmuligheder, siger Jørgen Nue Møller.
