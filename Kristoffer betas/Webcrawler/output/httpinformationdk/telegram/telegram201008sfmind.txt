SF vil mindske klasser i gymnasiet
SF vil sætte en stopper for de voksende gymnasieklasser. Loftet skal være på 28 elever, lyder det.


 Gymnasieklasserne bliver mindre, hvis SF kommer i regering efter næste valg. Sådan lyder løftet fra SF's uddannelsesordfører Pernille Vigsø Bagge som reaktion på, at der kommer flere og flere gymnasieklasser med mere end 30 elever.
- Der skal ikke være mere end 28 elever i landets gymnasieklasser. Det gælder i øvrigt også de andre ungdomsuddannelser. SF har tidligere fremsat forslag i Folketinget om maksimalt 28 elever i klassen på landets ungdomsuddannelser, og vi kan love, at det bliver virkelighed når vi kommer i regering, siger Pernille Vigsø Bagge.
Det er en undersøgelse fra Danske Gymnasieelevers Sammenslutning, der viser, at der ved studiestart i år er sket en stigning på 24 procent i antallet af klasser med 30 elever eller mere. Det svarer til, at 18.000 unge danskere begynder i 1. g med mindst 29 klassekammerater.
SF mener, at de store klasser er et problem i forhold til regeringens målsætning om, at flere skal uddanne sig.
- Lars Løkke opstiller fine 2020-mål om, at flere skal uddanne sig mere, men det hele falder til jorden, når virkeligheden på landets ungdomsuddannelser er kæmpeklasser, hvor der ikke er en stol til alle elever, og hvor frafaldet er alt for højt, siger SFs uddannelsesordfører Pernille Vigsø Bagge.
Talsmand for Danske Gymnasieelevers Sammenslutning Fredrik Gjørup-Nielsen er heller ikke begejstret for de store klasser.
- Det er et problem, fordi den altafgørende lærer-elev-tid bliver kraftigt forringet. Ekstra elever giver færre minutter til resten af klassen, og de svageste elever kommer til at hænge med røven i vandskorpen, siger Frederik Gjørup Nielsen, til Politiken.
