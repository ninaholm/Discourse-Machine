Egyptisk leder for broderskab dømmes til døden
Domstol i Kairo dømmer større gruppe af folk fra Det muslimske Broderskab til døden


 En egyptisk domstol dømmer den tidligere leder for Det Muslimske Broderskab, Mohamed Badie, til døden.
I en tv-transmitteret domsafsigelse er 13 andre medlemmer af broderskabet også dømt til døden for at have anstiftet til vold og uro.
Der er tale om en stadfæstelse af tidligere dødsdomme, der er afsagt.
Den amerikanske-egyptiske Mohamed Soltan får livsvarigt fængsel for at støtte Det Muslimske Broderskab og for at udsende falske nyheder om situationen i Egypten.
Han er søn af den fremtrædende præst inden for broderskabet Salah Soltan, som er blandt dem, der lørdag er dømt til døden.
Dommene kan appelleres til den egyptiske højesteret.
Det Muslimske Broderskab har været forbudt, siden det egyptiske militær i sommeren 2013 ved et kup afsatte den demokratiske valgte Mohammed Mursi. Han tilhørte Det Muslimske Broderskab.
Efterfølgende blev den islamiske bevægelse erklæret for en terrororganisation.
Flere tusinde medlemmer er siden 2013 blevet fængslet, selv om Det Muslimske Broderskab bedyrer, at det er en fredelig men aktivistisk organisation, der ikke ønsker at blive slået i hartkorn med militante organisationer som Islamisk Stat.
Menneskerettighedsorganisationer har skarpt kritiseret det nye egyptiske regime under præsident og general Abdel Fattah al-Sisi for at gennemføre retssager, der rask væk ender i kollektive dødsdomme, uden at de anklagede har fået en fair chance for at forsvare sig.
