Saudi-Arabien afviser asyl til mullah Omar



 Saudi-Arabiens regering afviste i dag rapporter om, at landet har tilbudt at give politisk asyl til talibanlederen mullah Mohammad Omar.
 Det tyske magasin Der Spiegel rapporterer ellers, at Saudi-Arabiens kong Abdullah har tilbudt Omar asyl.
 Men en talsmand for det saudiarabiske udenrigsministerium "afviser fuldstændigt" rapporten.
 Ifølge Der Spiegel skal tilbuddet ellers være kommet i stand efter pres fra USA's præsident, George W. Bush, og Afghanistans præsident, Hamid Karzai.
 Der Spiegel citerer regeringskilder i Afghanistan for oplysningerne.
 Saudi-Arabien var vært for et møde mellem afghanske regeringsembedsmænd og tidligere talibanmedlemmer i september om, hvordan den forværrede konflikt i Afghanistan skal afsluttes.
 Saudi-Arabien har tradition for at give asyl til eksilerede og kontroversielle politikere, heriblandt Ugandas Idi Amin, der døde i eksil i Saudi-Arabien i 2003. 
