Huse og lejligheder blev dyrere i 2013
Huse og lejligheder blev dyrere sidste år. Og ikke overraskende er det Region Hovedstaden, der tager føringen.


 Boligpriserne steg sidste år. Det viser tal fra Danmarks Statistik. Samlet steg huspriserne med 2,5 procent fra fjerde kvartal 2012 til fjerde kvartal 2013, mens lejlighederne steg med over 8,5 procent i pris.
Kun sommerhusene blev billigere. De faldt i snit med en halv procent, viser tallene.
- Selv om 2013 var et år med bedring på boligmarkedet, så formåede markedet dog ikke at vriste sig fri af indtrykket af en skrøbelig prisstabilisering, siger Christian Hilligsøe Heinig, cheføkonom i Realkredit Danmark.
Lise Nytoft Bergmann, der er boligøkonom i Nordea, påpeger, at stigningerne generelt får smilet frem:
- Tager vi udgangspunkt i et hus, der kostede en million kroner for et år siden, så vil det hus ved udgangen af 2013 koste 1.025.000 kroner, siger hun.
- Er der tale om en ejerlejlighed til samme pris, vil den koste næsten 60.000 kroner mere. Så det er en ganske mærkbar fremgang i boligejernes friværdi, siger Lise Nytoft Bergmann.
Der er dog stor forskel på, hvor prisstigningerne for alvor har bidt sig fast. Men i Region Hovedstaden løber prisstigningerne fra alle de andre regioner.
Husene i regionen steg med 4,8 procent, mens lejlighederne steg med 10,4 procent.
- Det er blandt andet en konsekvens af, at flere danskere søger mod de større byer - både som følge af, at det er her, jobmotoren i øjeblikket er stærkest, men også fordi, at flere finder det attraktivt generelt at bosætte sig i disse områder, siger cheføkonomen.
Lise Nytoft Bergmann siger, at tallene fra Danmarks Statistik omfatter alle tinglyste salg i fri handel - altså også handler, der er foretaget mellem uafhængige parter uden om en ejendomsmægler.
Tal fra Realkreditrådet og Realkreditforeningen, der er lidt mere negative, omhandler kun handler, der er sket via internettet.
- Skal man derfor sige noget pålideligt om den samlede prisudvikling på boligmarkedet, må man hælde mest til tallene fra Danmarks Statistik, lyder det fra Nordeas boligøkonom.
Realkreditrådets årstal viser, at priserne på parcel- og rækkehuse på landsplan ligger 0,5 procent lavere i fjerde kvartal 2013 i forhold til fjerde kvartal 2012. Ejerlejlighedspriserne ligger i snit seks procent højere i forhold til sidste år.
