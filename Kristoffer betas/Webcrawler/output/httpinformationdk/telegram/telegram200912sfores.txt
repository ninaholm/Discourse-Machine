S foreslår en fond til klimainvesteringer



 Danske virksomheder skal have en hjælpende hånd til at investere i klimaforbedringer i udviklingslandene. Socialdemokraterne foreslår nu, at der oprettes en særlig klimainvesteringsfond, der skal hjælp virksomhederne med at skaffe risikovillig kapital, formidle kontakter samt levere knowhow, hvis - når - virksomhederne ønsker at foretage sådanne investeringer.
 - Finanskrisen har medført en udbredt mangel på kapital som har ramt udviklingslandene særlig hårdt. Derfor har udviklingslandene begrænsede muligheder for at opnå de klimagevinster, der kan hentes ved de rigtige investeringer. Klimafonden vil kunne levere kapital til nogle af de projekter i udviklingslandene, der vil kunne forbedre klimaet, siger Socialdemokraternes udenrigsordfører, Jeppe Kofod.
 Klimafonden skal arbejde på samme måde som Industrialiseringsfonden for Udviklingslande (IFU), og pengene - i alt 300 til 400 millioner kroner - skal hentes fra en anden fond, som er under afvikling, nemlig Investeringsfonden for Østlandene, også kaldet IØ-Fonden. Både IFU og IØ har vist sig at være en god forretning for den danske stat, der har hentet mere end den indskudte kapital ud af fondene igen. På samme måde forventes indskuddet i klimafonden i sidste ende at kunne hentes ind igen.
 - Der er på nuværende tidspunkt en udpræget mangel på kapital i finanssektoren. Det betyder, at danske virksomheder, der ligger inde med produkter, der vil være rentable i udviklingslandene, ikke kan blive finansieret. Det går ud over den danske vækst og arbejdspladser. Klimafonden vil kunne gå ind og finansiere bæredygtige projekter, som ellers ikke ville kunne finde den nødvendige kapital i det nuværende finansmarked, siger Jeppe Kofod. 

