To mænd anholdt for voldtægt af dansk kvinde i Indien
De anholdte var i besiddelse af flere af den 51-årige kvindes ejendele, da de blev anholdt.


 To mænd er anholdt i sagen om den formodede gruppevoldtægt af en 51-årig dansk kvinde i Indien.
- To personer er blevet anholdt i forbindelse med voldtægten af en dansk statsborger, hedder det i en erklæring fra politiet i New Delhi, som siger, at de anholdte er hjemløse.
En af de anholdte, en 25-årig mand, var i besiddelse af en iPod, som tilhører kvinden, da han blev pågrebet, skriver politiet.
Den anden mand blev anholdt med kvindens brilleetui og et kontantbeløb på sig, lyder det i erklæringen.
Den formodede gruppevoldtægt skete, da den 51-årige kvinde - efter at være faret vild tidligt tirsdag aften - spurgte en gruppe mænd om vej i nærheden af New Delhis hovedbanegård.
Op mod seks unge mænd skal herefter have slæbt af sted med kvinden til et øde område nær banegården, hvor de forgreb sig på hende og tog hendes ting, siger politiet.
Kvinden rejste alene og var ankommet til den indiske hovedstad mandag efter at have besøgt den populære turistattraktion Taj Mahal i den nordligt beliggende by Agra, siger personale på hendes hotel.
En kriminalbetjent fortæller på betingelse af anonymitet, at politiet leder efter fire-seks mænd, som umiddelbart menes at være hjemløse.
Ofret, der beskrives som "traumatiseret" af politiet, har været i stand til at give en detaljeret beskrivelse af forløbet. Den danske ambassadør skal have været til stede under afhøringen, skriver AFP. Hun er nu på vej hjem til Danmark.
Kuldeep Singh, en receptionist fra den danske kvindes hotel, siger, at kvinden virkede rolig, da hun vendte tilbage til hotellet, men at hun derefter havde betroet sig til en anden hotelgæst.
- Hun kom op til mig ved disken og sagde, at hun havde brug for 200 rupier til at give til chaufføren, fordi hun var blevet bestjålet, siger Singh.
Den formodede forbrydelse skete i et område, der er populært blandt turister i hjertet af byen.
Sagen om voldtægten af den danske kvinde har vakt opsigt i mange aviser verden over - blandt andet The Wall Street Journal - fordi der de seneste år har været en række voldsomme voldtægter i Indien.
 Der kom for alvor fokus på problemet, da en brutal gruppevoldtægt af en 23-årig kvinde i en bus i New Delhi i december 2012 førte til, at offeret senere døde af sine kvæstelser.
Siden august sidste år er blandt andet en schweizisk turist, en amerikansk turist og en amerikansk velgørenhedsarbejder blevet udsat for voldtægt i Indien.
For blot to uger siden blev en polsk kvinde bedøvet og voldtaget af en taxachauffør under en rejse med sin toårige datter i New Delhi.
Tidligere onsdag skrev nyhedsbureauet dpa, at en blot 18-årig tysk pige for nogle dage siden blev overfaldet og voldtaget, mens hun sov i en kupe under en togrejse i Indien.
I den sag skal en migrantarbejder ifølge nyhedsbureauet være blevet anholdt.
