Michael Melchior kan få zionistisk toppost



 Den danskfødte rabbiner Michael Melchior kan gøre sig håb om at sætte sig i spidsen for den globale zionistbevægelse, Verdens Zionistorganisation, WZO, skriver den israelske avis Haaretz. 
 Zionisternes paraplyorganisation blev grundlagt i 1897 af blandt andre Theodor Herzl og blev før staten Israels grundlæggelse i 1948 betegnet som det jødiske folks parlament. 
 Den 55-årige Michael Melchior, der er søn af den tidligere danske overrabbiner Bent Melchior, er formand for det lille venstreorienterede Meimad-parti i Israel. Han har beklædt flere ministerposter og sad i 10 år i parlamentet frem til det seneste valg i februar. 
 Ved valget blev zionistbevægelsen hidtidige leder, Zeev Bielski, til gengæld valgt ind i Knesset for partiet Kadima. Og partileder Tzipi Livni har nu bedt Melchior overtage partiets plads i WZO efter Bielski.
 - Tilbuddet er blevet fremsat som en anerkendelse af, at Melchior er en mand af format med stor forståelse for diasporaen (dvs. jøder, der er bosat uden for Israel, red.), siger David Breakstone fra den konservative bevægelse, Kadimas partner i WZO, til Haaretz.
 For ikke blot er Melchior danskfødt, han var også overrabbiner i Norge - en post, hans søn Joav nu bestrider.
 Hovedpersonen selv tager intet for givet, selv om han støttes af et flertal af de 22 bestyrelsesmedlemmer fra forskellige foreninger og partier.  
 - Jeg har hørt, at nogen nu vil genvurdere sagen. Jeg formoder, at partiinteresser er legitime, men jeg blev bevæget, da Kadima tilbød mig posten, selv om jeg ikke ville melde mig ind i partiet. Det er usædvanligt i israelsk politik, siger han til Haaretz.
 Verdens Zionistorganisation fik i 2008 7,3 millioner dollar i statsstøtte og er blevet beskyldt for på vegne af de israelske myndigheder at opkøbe palæstinensisk jord på den besatte Vestbred for derefter at overlade den til jødiske bosættere.
