SF banker skatteoprørere på plads
Lisbeth Bech Poulsen retter ind efter partilinjen. Det samme vil Cekic gøre, siger SF's gruppeformand.


 Alle SF'ere stemmer for den skatteaftale, som regeringen har indgået med Venstre og De Konservative. Det fastslår SF's gruppeformand Pernille Vigsø Bagge efter et dramatisk gruppemøde onsdag.
SF'erne Özlem Cekic og Lisbeth Bech Poulsen har ellers tidligere meldt ud, at de ikke vil stemme for aftalen. Men efter gruppemødet er der en ny melding fra Lisbeth Bech Poulsen.
- Jeg har indset, at hvis jeg ikke stemmer for, så kan jeg ikke være SF'er, siger hun.
- Vi har haft et rigtig svært og bevægende gruppemøde. Og vi har fundet ud af, at vi vil hinanden, og jeg kan ikke forestille mig at være med i et andet parti end SF, siger Lisbeth Bech Poulsen.
Men en grådkvalt Lisbeth Bech Poulsen fastslår samtidig, at hun aldrig kommer til at forsvare skatteaftalen, selv om hun nu stemmer for den.
- Jeg kommer aldrig til at forsvare den aftale. Men Danmark har brug for SF i en regering, og så er der ikke nogen anden konklusion, siger hun.
Både Lisbeth Bech Poulsen og Pernille Vigsø Bagge er tydeligt berørte, og gruppeformanden kalder mødet "bevægende".
De afviser begge, at Lisbeth Bech Poulsen er blevet truet med eksklusion fra partiet, hvis hun ikke følger partilinjen.
- Det har været et meget følelsesmæssigt og hårdt møde for os alle sammen. Jeg kan se, at man kan ikke være en del af en regering, hvis man ikke kan være sikker på, at der er opbakning til den politik, siger Lisbeth Bech Poulsen med rystende stemme.
Hun understreger, at hun nu vil kæmpe for de arbejdsløses rettigheder.
Özlem Cekic var ikke til stede ved gruppemødet, da hun er i USA med Folketingets beskæftigelsesudvalg, men ifølge gruppeformanden stemmer alle for aftalen. SF-ledelsen har dog endnu ikke talt med Cekic.
- Jeg har ikke haft lejlighed til at tale med Özlem, men holdningen er, at vi stemmer ens i SF til de forslag, som regeringen lægger frem, siger Vigsø Bagge.
Spørgsmål: Så når I siger, at alle stemmer for, så er det i virkeligheden før, I har taget Özlem i ed?
- Jeg vil gerne have lov til at tale med Özlem. SF bringer alle sine 16 mandater ind i regeringen, når vi laver aftaler, siger Pernille Vigsø Bagge.
