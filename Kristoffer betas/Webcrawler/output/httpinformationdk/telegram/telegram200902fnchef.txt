FN-chef besøger Irak



 FN's generalsekretær, Ban Ki-moon, ankom i dag uanmeldt på besøg i den irakiske hovedstad, Bagdad. Her skulle han mødes med den irakiske premierminister, Nuri al-Maliki, hvis alliance i parlamentet triumferede ved provinsvalg forleden.
 - Hr. Ban Ki-moon er her i Irak for at understrege FN's forpligtelse over for landet, sagde FN-talsmand Said Arikat til det franske nyhedsbureau AFP.
 - Han mødes med premierministeren og vil frem for alt lykønske det irakiske folk med succesen med valg, som stort set var fri for vold, tilføjede Arikat.
 Ifølge de første foreløbige resultater, som valgkommissionen offentliggjorde torsdag, vandt Malikis retsstatskoalition storsejre i Bagdad og landets næststørste by, Basra i syd.
 Maliki og hans koalition scorede også mindre, men stadig betydelige sejre i otte af de ni andre shiamuslimske provinser i det sydlige Irak.

