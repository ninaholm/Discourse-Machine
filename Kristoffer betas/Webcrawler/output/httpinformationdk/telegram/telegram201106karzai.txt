Karzai: Terrortruslen værre end nogensinde
Præsident Karzai betegner terrortruslen mod Afghanistan og andre lande i regionen som større end nogensinde.


 Afghanistans præsident, Hamid Karzai, siger, at terrorisme udgør en større trussel mod Afghanistan og resten af regionen end nogensinde.
- Til trods for alt, hvad vi har opnået af uddannelse, infrastruktur og opbygning truer terrorismen desværre Afghanistan og resten af regionen mere end nogensinde, siger Karzai.
Han deltager i weekenden i en anti-terrorkonference i Irans hovedstad, Teheran.
Også statsledere fra fem andre lande i regionen, heriblandt Iran og Pakistan, deltager i topmødet, der strækker sig over to dage.
- Freden og stabiliteten i vort land er virkelig truet. Alle lande i regionen må derfor hjælpe med at bekæmpe terrorisme, lyder opfordringen fra Karzai.
Mens Karzai holdt tale på konferencen lørdag, eksploderede en selvmordsbombe ved et hospital i det centrale Afghanistan.
Mindst 60 mennesker blev dræbt, heraf flere patienter og pårørende.
Torsdag præsenterede USA's præsident, Barack Obama, sin plan om en tilbagetrækning af amerikanske soldater fra Afghanistan.
Karzai beskriver tilbagetrækningen af de amerikanske soldater som "et vigtigt skridt til deres fordel og til fordel for Afghanistan".
Præsidenten forsikrer desuden, at hans regering vil fremme de tiltag, der er nødvendige for, at afghanerne selv kan overtage ansvaret for sikkerheden i landet.
Allerede i næste måned vil en del af de amerikanske soldater begynde at pakke deres ting, og i løbet af året vil den samlede styrke blive reduceret til 90.000.
- Vi takker det internationale samfund for dets støtte til Afghanistan, siger Hamid Karzai.
Taliban betegner imidlertid præsident Obamas udmelding som "symbolsk".
Den militante bevægelse hævder, at "løsningen på den afghanske konflikt er en fuld og øjeblikkelig tilbagetrækning af alle udenlandske styrker".
- Vores væbnede kamp vil fortsætte, til det sker, lyder meldingen fra Taliban.
