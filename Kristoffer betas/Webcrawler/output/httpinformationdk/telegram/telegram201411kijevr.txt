Kijev: Rusland har 7500 soldater i det østlige Ukraine
Tusindvis af russiske soldater er ifølge Ukraines regering indsat i det østlige Ukraine.


 Dagen efter et-årsdagen for konflikten i Ukraine hævder regeringen i Kijev, at Rusland har 7500 soldater i de oprørskontrollerede områder i Østukraine.
- Tilstedeværelsen af 7500 repræsentanter fra Ruslands væbnede styrker i Ukraine destabiliserer situationen og forhindrer os i at stabilisere den, siger Ukraines forsvarsminister Stepan Poltorak i en meddelelse, der lørdag er lagt ud på ministeriets hjemmeside.
Forsvarsministeren siger samtidig, at Ukraine vil sende yderligere våben og udstyr til Østukraine, og man planlægger også at sende flere soldater. Det fremgår imidlertid ikke, hvornår det vil ske, men Poltorak siger, at det vil ske "i den nærmeste tid".
Prorussiske separatister kontrollerer fortsat oprørsprovinserne Donetsk og Lugansk.
Ukraines regering har flere gange sagt, at der er russiske soldater i det østlige Ukraine, men det er hver gang blevet afvist af Rusland. Den russiske ledelse i Moskva fastholder hårdnakket, at den ikke yder militær hjælp til oprørerne, der kæmper om områder i det østlige Ukraine.
Fredag erklærede Ukraines nye koalitionsregering, at man prioriterede at blive medlem af Nato. Det vil formentlig fremprovokere ny vrede i Rusland.
Konflikten har hidtil kostet flere end 4300 mennesker livet, og der er ingen udsigt til en snarlig løsning.
Konflikten i Ukraine udløstes 21. november sidste år, da landets tidligere præsident Viktor Janukovitj udsatte en længe ventet handels- og associeringsaftale med EU.
