Fremgang i væksten kommer bag på økonomer
Dansk økonomi har en god grundform, og udsigten for 2015 er den lyseste i lang tid, mener Sydbank.


 Dansk økonomi er ikke helt så ussel, som en lang række økonomer havde ventet, inden Danmarks Statistik fredag opgjorde væksten i tredje kvartal til et plus på 0,5 procent.
Samlet er dansk økonomi vokset med 0,8 procent i årets ni første måneder.
- 2014 ser altså ud til at blive første år siden 2011, hvor Danmark oplever positiv økonomisk vækst, siger Mikael Olai Milhøj, der er analytiker i Danske Bank.
Peter Bojsen Jakobsen, makroøkonom i Sydbank, siger, at grundformen er god i dansk økonomi, og udsigterne for vækst i 2015 er de lyseste i lang tid. Men der er stadig stor usikkerhed om, hvordan året slutter.
- Kigger vi ind i 2015, beholder vi de optimistiske briller på, og tror på en pæn vækst i dansk økonomi. Grundvilkårene for vækst i dansk økonomi er bedre end længe, siger Peter Bojsen Jakobsen.
Han peger på, at det særligt er fremgangen på bolig- og arbejdsmarkedet, en forbedret konkurrenceevne, den lave rente, og senest faldet i olieprisen, der kan give dansk økonomi det nødvendige rygstød, før væksten for alvor kommer i gang.
- For en lille åben økonomi som den danske er det altafgørende, at den internationale økonomi ikke står i bål og brand. Hovedforudsætningen for en pæn vækst i dansk økonomi er derfor, at den nuværende situation i verden omkring os ikke udvikler sig til det værre, siger Peter Bojsen Jakobsen.
Går man ind bag tallet, kan man se, at eksporten faldt med 0,2 procent, importen med 0,3 procent og husholdningernes forbrug med 0,6 procent i tredje kvartal. Investeringer hev den anden vej med en stigning på 1,2 procent.
Lone Kjærgaard, cheføkonom i Arbejdernes Landsbank, kalder dagens tal for "en noget blandet landhandel".
- På overfladen lyder en vækst på 0,5 procent rigtig fornuftig, men skraber man lidt i tallene, ser det knap så godt ud. Det er naturligvis positivt, at virksomhederne har haft pungen fremme og investeret mere, siger hun.
- At virksomhederne begynder at tage hul på at investere, er altafgørende for et opsving. Men det er ildevarslende, at forbrugerne har lukket pengebogen igen, og at det private forbrug er faldet. Det er samtidig ildevarslende, at eksporten svigter, siger cheføkonom Lone Kjærgaard fra Arbejdernes Landsbank.
