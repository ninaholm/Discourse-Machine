2.500 demonstrerede for fred i Gaza



 Omkring 2.500 mennesker var mødt op med partisantørklæder og palæstinensiske flag til en større demonstration på Rådhuspladsen i København og Christiansborgs Slotsplads i eftermiddag. Formålet var at gøre opmærksom på de grusomheder, palæstinensere er udsat for i Gaza. 
 - Vi vil gøre opmærksom på det folkemord, der foregår i Gaza. Vi vil støtte dem dernede og samtidig presse den danske regering til at forhandle på vores vegne for hurtigere at få våbenhvile, siger talsmand for Islamisk Trossamfund, Imran Shah, der deltog i demonstrationen. 
 Det blev understreget flere gange under demonstrationen, at de demonstrerende skulle forholde sig i ro, og at flagafbrænding er ulovligt i Danmark. 
 - Det fjerner bare fokus fra, hvad der er vigtigt for sagen, siger Imran Shah. Demonstrationen er arrangeret af flere foreninger, moskeer og institutioner.
