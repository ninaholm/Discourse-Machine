Cameron: Et stort lys er slukket
Nelson Mandela var et fyrtårn, en legende i levende live og nu i døden, siger Storbritanniens David Cameron.


 Storbritanniens premierminister, David Cameron, siger torsdag, "at et stort lys er slukket" efter nyheden om Sydafrikas tidligere præsident Nelson Mandelas død.
Straks efter meddelelsen gik flagene på halv i premierministerboligen i Downing Street nummer 10.
- Nelson Mandela var et fyrtårn, en legende i levende live og nu i døden.
- Over alt i det land, han elskede, vil mennesker sørge over en mand, der var legemliggørelsen af værdighed, siger Cameron.
- At møde ham var et af de største øjeblikke i mit liv. Mine tanker går til hans familie - og til alle i Sydafrika og til alle, hvis liv blev ændret gennem hans mod.
- Mandela led så meget for frihed og retfærdighed, og med sin værdighed inspirerede han millioner, lyder det fra Cameron.
Og direkte henvendt til sydafrikanerne:
- Jeres største søn har bevæget millioner med sin bemærkelsesværdige kamp.
I 2006 undskyldte Cameron som leder af de konservative sit partis holdning til apartheidstyret i den tidligere britiske koloni. Det var en "fejltagelse", sagde Cameron om partiets manglende fordømmelse af det raceopdelte samfundssystem.
Ed Miliband, den britiske oppositionsleder, siger, at "verden har mistet en stor helt", og Mandela vil være dybt savnet.
- Nelson Mandela viste os den sande betydning af mod, håb og forsoning, siger Miliband.

Tidligere premierminister Tony Blair fremhæver Mandelas kamp mod racisme og hans indtagende væsen.
- Han var en vidunderlig mand at omgås med en skarp humor, særdeles politisk kyndig og en dejlig evne til at charmere alle, siger Blair.
