Langt færre dør af blodprop i hjertet
På 25 år er antallet af danskere, der dør af en blodprop i hjertet halveret, viser ny forskning.


  Antallet af danskere, der dør af en blodprop i hjertet, er mere end halveret i løbet af de seneste 25 år. Også risikoen for at få en blodprop er faldet markant.
 Det viser en ny undersøgelse, der er den hidtil mest omfattende, der er lavet i Danmark på området, skriver Politiken.
 - Helt generelt ser vi en positiv udvikling over en lang periode, hvor blodpropper er blevet et langt mindre problem.
- Færre dør af det, færre får en, og langt flere lever videre efter at have haft en blodprop, siger professor og overlæge, dr.med. Henrik Toft Sørensen ved Aarhus Universitet.
 Professoren har stået i spidsen for studiet, som netop er offentliggjort i det ansete videnskabelige tidsskrift British Medical Journal.
Tidligere kostede blodpropper i hjertet mange liv, viser undersøgelsen, som omfatter næsten en kvart million danskere, der inden for de seneste 25 år er blevet ramt af en blodprop for første gang.
I perioden 1984-1988 omkom 18.000 danskere eller 3.600 om året i gennemsnit af en blodprop inden for en måned efter at have fået den. I 2004-2008 var tallet faldet til 6.000, svarende til blot 1.200 årligt.
