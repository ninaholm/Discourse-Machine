Cirkus Dannebrog-familie glæder sig til endnu en sæson
De fire Enoch-søskende håber, at publikum vil være dem trofaste, efter det er lykkedes at afværge en konkurs.


 Dennie Enoch fra Cirkus Dannebrog er lettet og glad for, at han sammen med sine tre søskende, fredag har købt Cirkus Dannebrog tilbage, efter det berømte cirkus mandag blev erklæret konkurs.
- Det er pragtfuldt. Det var mig en stor lettelse, at vi kunne købe det tilbage, og at vi kommer ud på landevejene igen, siger den 61-årige Dennie Enoch, som er den ældste i søskendeflokken.
- Hvis vi får en kanongod sæson, så er det det hele værd, siger han, men understreger, at det er svært at leve af at have et cirkus i Danmark nu til dags.
- Folk tror, man er millionær, fordi man har et cirkustelt, og det passer jo ikke. Før vi kommer af sted, skal vi blandt andet betale forsikring og pladsleje på forhånd, så et par millioner kroner ryger nemt, inden vi er kommet ud på landevejen.
Dennie Enoch, som har titel af teknisk direktør, mener, at det især er den danske moms, der gør det svært at drive cirkus i Danmark.
- Grunden til, at de danske cirkusser er i krise, er, fordi man i Danmark har den store moms på 25 procent, og det er umuligt for et cirkus at kunne fungere med så stor en udgift.
- Kunne vi få kulturstøtte i samme størrelse, som vi skal betale moms, så kunne vi sætte billetpriserne ned, for så er det kun skat, der skal betales, siger han.
Men på trods af de økonomiske udfordringer, så tror "den gamle cirkushest" på, at der også findes et Cirkus Dannebrog om ti år.
- Hvis publikum vil være os trofaste, så er vi også dem trofaste, som vi har været i 40 år. Så hvis publikum kommer, så er der også et Cirkus Dannebrog om ti år, siger han, og nævner, at hans 31-årige søn, Jimmy, står klar til at overtage familieforetagendet.
Det er med økonomisk hjælp fra gode venner, at Dennie Enoch sammen med sine tre søstre Agnete, Isabella og Katja har købt Cirkus Dannebrog tilbage.
Cirkus Dannebrog har eksisteret i sin nuværende form i næsten 40 år, men familien Enochs cirkus-historie går hele 140 år tilbage.
Cirkus Dannebrog har premiere på årets forestilling lørdag 26. marts i Odense.
