Fransk hangarskib skal støtte kamp mod Islamisk Stat
Paris: Syriens præsident Bashar al-Assad kan på ingen måde være en del af landets fremtid.


 Det franske hangarskib Charles de Gaulle vil blive indsat som støtte for operationer mod Islamisk Stat i Syrien og Irak, meddeler den franske præsidents kontor i en erklæring.
- Der er truffet beslutning om at indsætte en kampenhed med hangarskibet Charles de Gaulle i operationerne mod Daesh og relaterede grupper, hedder det i en erklæring efter et regeringsmøde i Paris, hvor der blev anvendt det arabiske navn på Islamisk Stat.
I erklæringen bliver det understreget, at Frankrig støtter bestræbelser på at nå frem til en politisk overgangsperiode i Syrien. Men det bliver fastslået, at Syriens præsident Bashar al-Assad på ingen måde kan være en del af landets fremtid.
Hangarskibet er sædvanligvis ledsaget af en angrebsubåd, adskillige fregatter og et skib med brændstof.
Frankrig udførte sit første luftangreb i Syrien 27. september og har haft megen fokus på angreb mod Islamisk Stats højborg Raqqa i det nordlige Syrien.
- Vi ved, at der i Syrien, især omkring Raqqa, er træningslejre for udenlandske kombattanter, hvis mission ikke er at kæmpe for IS i Levanten, men at komme til Frankrig, til Europa, for at udføre angreb, sagde talsmænd for den franske regering i sidste måned.
- Islamisk Stat gemmer sig bag civile, som bruges som menneskelige skjolde, og det besværliggør luftangrebene, sagde den franske forsvarsminister Jean-Yves Le Drian.
- IS organiserer sig på sådan en måde, at børn, kvinder og civile er i frontlinjen. Lederne gemmer sig i skoler, moskeer, hospitaler, hvilket gør arbejdet for (den internationale, red.) koalition vanskelig, sagde han.
