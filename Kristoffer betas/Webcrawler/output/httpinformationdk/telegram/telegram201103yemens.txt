Yemens præsident lover folkeafstemning
I en tale på tv siger Yemens præsident, at der skal stemmes om en ny forfatning og dannes en samlingsregering.


 Yemens præsident, Ali Abdullah Saleh, lover at sætte en ny forfatning til afstemning i år og at danne en national samlingsregering.
Det siger Saleh i en tale, der torsdag morgen er vist på yemenitisk tv.
- En national samlingsregering skal dannes for at forberede en ny valglov, siger han.
Løftet fra præsidenten kommer efter omfattende demonstrationer, hvor deltagerne har krævet en ende på Salehs 32-årige regeringsperiode.
Over 30 mennesker er dræbt under flere ugers uroligheder i det fattige land på Den Arabiske Halvø.
Saleh lover, at han vil sikre, at demonstranterne ikke udsættes for mere vold.
- Vi har beordret sikkerhedsstyrkerne til fortsat at sørge for alle demonstranters sikkerhed, uanset om de går ind for vores legitimitet eller de kommer fra oppositionen.
Yemen er USA's nære allierede og en vigtig samarbejdspartner i kampen mod terrornetværket al-Qaeda.
Urolighederne i Yemen er opstået i slipstrømmen af de store demonstrationer i Tunesien og Egypten.
