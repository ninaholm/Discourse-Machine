Landsret: Oliver skal blive i Danmark hos sin far
Tre dommere i Østre Landsret er ikke enige om, hvorvidt drengen Oliver skal blive i Danmark eller ej.


 Den næsten seks år gamle dreng Oliver skal blive hos sin far i Danmark.
Østre Landsret har fredag afvist morens krav om at udlevere barnet.
 Hun bor i Østrig, og de to parter har haft et langvarigt og offentligt opgør om, hvor barnet skal bo.
Landsretten kommer dermed frem til samme afgørelse, som Retten i Helsingør traf i slutningen af september.
Men dommerne er uenige om spørgsmålet.
 En af de tre dommere mener, at drengen skal til Østrig, fordi det er hans sædvanlige opholdssted.
Faren Thomas Sørensen tog i april i år til Graz i Østrig og kørte drengen til Danmark imod morens vilje.
Den ene dommer mener, at faren dermed har gjort sig skyldig i en ulovlig børnebortførelse.
De to parter har ligget i strid, siden moren i sommeren 2010 rejste til Østrig med parrets søn.
Derefter besluttede myndighederne, at forældremyndigheden skulle overføres til Thomas Sørensen. Og han fik medhold i landsretten.
Samtidig fik moren i Østrig af domstolene tilkendt den fulde forældremyndighed.
Striden har været et offentligt anliggende, fordi begge parter har givet oplysninger til pressen om den usædvanlige situation.
I Østrig mener myndighederne, at Thomas Sørensen har overtrådt straffeloven ved bortførelsen, og han er blevet idømt en dom på 12 måneders betinget fængsel. Denne dom har han dog anket.
