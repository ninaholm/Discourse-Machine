Mærsk kommer svagere ud af 2014
A.P. Møller - Mærsk Gruppen er kommet ud af 2014 med et lavere resultat før skat end året før, viser regnskab.


 A.P. Møller - Mærsk Gruppen kommer ud af 2014 med et resultat før skat på 35 milliarder kroner. Det er lavere end sidste år, hvor resultatet var på 43,5 milliarder kroner.
Det fremgår af rederi-konglomeratets årsregnskab, der er præsenteret onsdag morgen.
Administrerende direktør Nils Smedegaard Andersen erkender sig tilfreds med resultatet for 2014.
- På trods af udfordrende markedsforhold, havde vi god fremgang i det underliggende resultat på tværs af Gruppen.
- Med konkurrencedygtige forretningsområder og en sund balance er Gruppen godt rustet til at drage fordel af de muligheder, der kan materialisere sig i et makroøkonomisk ustabilt marked.
- I vores fortsatte bestræbelser på at fokusere porteføljen og dele værdiskabelsen med vore aktionærer, har vi besluttet at frasælge vores aktier i Danske Bank, siger han i en kommentar til regnskabet.
