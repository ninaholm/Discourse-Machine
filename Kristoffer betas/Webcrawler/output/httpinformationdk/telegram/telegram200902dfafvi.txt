DF afviser at skære i SU'en



 De danske studerende kan ånde lettet op. Dansk Folkeparti afviser at skære i SU'en, og dermed vil SU-perioden efter al sandsynlighed ikke blive beskåret fra seks til fire år, som regeringens Skattekommission har foreslået. Et bredt flertal uden om regeringen afviser nemlig forslaget, oplyser TV2.
 Ifølge uddannelsesordfører Martin Henriksen skal forslaget tages helt ud af en kommende skattereform.
- Det vil være hul i hovedet at sende et signal til de studerende om, at samfundet ikke vil følge dem og deres uddannelse helt til dørs, siger han.
 Forslaget ville ellers indbringe 700 millioner kroner, som kunne bruges til at lette skatten på arbejde. Men ifølge finansordfører Kristian Thulesen Dahl har partiet ikke noget problem med at undvære de penge og lave reformen tilsvarende mindre. 
 Udmeldingen bliver mødt med glæde af S, SF og R, der også er skarpe modstandere af at skære i SU'en.
 Hos regeringspartiet De Konservative ønsker man ikke at kommentere på, hvorvidt forslaget om at skære i SU'en nu bliver taget af bordet. Uddannelsesordfører Charlotte Dyremose ønsker heller ikke at kommentere udmeldingen fra DF, der skaber et bredt flertal uden om regeringen.
