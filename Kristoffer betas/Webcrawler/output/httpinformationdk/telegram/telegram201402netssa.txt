Nets-salg: USA kan kræve følsomme persondata udleveret
Nets risikerer at blive solgt til en amerikansk virksomhed, og så kan USA forlange at se NemID-oplysninger


 
	Hvis dankort-ejeren Nets bliver solgt til USA, kan ingen dansk lovgivning garantere, at følsomme persondata ikke bliver udleveret. Det skriver Berlingske.

	Nets, der står bag dankortet, betalingsservice og NemID, er i gang med at blive solgt, og to amerikanske konsortier er med i kampen om at købe Nets.

	De amerikanske myndigheder har på grund af den såkaldte "Patriot Act", der blev indført efter terrorangrebene i 2001, udvidede beføjelser til at overvåge og indsamle data.

	Derfor kan der opstå problemer, hvis Nets kommer på amerikanske hænder, vurderer juraprofessor ved Københavns Universitet Henrik Udsen, der er blandt landets førende eksperter i IT-ret.

	- Der er en potentiel konflikt mellem amerikansk og dansk ret, hvis de amerikanske myndigheder i henhold til Patriot Act kræver, at en amerikansk virksomhed skal udlevere data, der ellers er beskyttet af dansk lov.

	- Europæiske myndigheder vil sige, at man kun kan udlevere oplysninger, hvis det er lovligt ifølge europæisk lovgivning, og så har man konflikten, siger han til Berlingske.

	Det er Digitaliseringsstyrelsen under Finansministeriet, som har kontrakten med Nets.

	Her erkender man, at det i sidste ende handler om tillid til Nets og den kommende ejer af Nets, og man kan ikke garantere, at der ikke sker misbrug af persondata, skriver Berlingske.

	Et politisk flertal i Folketinget uden om regeringen kræver nu, at et uafhængigt ekspertudvalg skal kulegrave konsekvenserne af et salg af Nets.

	- Jeg må indrømme, at jeg er ret skræmt, siger Venstres IT-ordfører, Michael Aastrup Jensen, til Berlingske.

	- De oplysninger, som Nets har, er nogle af danskernes mest følsomme oplysninger overhovedet, og de skal selvfølgelig ikke kunne åbnes op for andre landes myndigheder, tilføjer han.

