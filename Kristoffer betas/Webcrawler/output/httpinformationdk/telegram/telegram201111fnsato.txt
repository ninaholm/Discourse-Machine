FN's atomvagthund er bekymret over Iran
Det Internationale Atomenergiagentur kræver, at Iran retter sig efter FN's Sikkerhedsråds resolutioner.


 Det Internationale Atomenergiagentur, IAEA, har fredag vedtaget en resolution, der udtrykker stigende bekymring for Irans atomprogram. I teksten opfordres Iran til fuldt ud og uden forsinkelse at rette sig efter kravene i de relevante resolutioner fra FN's Sikkerhedsråd.
Resolutionen angiver ingen tidsrammer eller andre nye krav mod Iran. Men landets svar på resolutionen skal IAEA-chef Yukiya Amano rapportere til agenturets bestyrelse senest i marts 2012.
Bekymringen skyldes en FN-rapport, der siger, at det iranske styre angiveligt har arbejdet på at udvikle en atombombe.
Den 35 medlemsstater store organisation, der udgør IAEA, vedtog resolutionsteksten med et klart flertal, hvor 32 stater stemte for og to imod.
Men Iran vil ikke deltage i de sjældne forhandlinger, som IAEA er vært for i næste uge for lande i Mellemøsten i bestræbelserne for at befri verden for atombomber. Det siger en højtstående iransk embedsmand.
Udtalelsen kommer fra Irans IAEA-ambassadør, Ali Asghar Soltanieh, efter at resolutionen mod det iranske atomprogram blev vedtaget af agenturet. Iran nægter, at landet er ved at udvikle en atombombe.
- Iran vil ikke deltage, sagde Soltanieh til journalister.
Israel og arabiske stater ventes at deltage i konferencen.
