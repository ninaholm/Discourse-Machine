Politimand dræbt af granat i kirke i Kenya
Granatangreb på kenyansk kirke i Garissa under gudstjenesten koster en politimand livet og sårer 14 andre.


 En politimand er dræbt og 14 andre såret ved et granatangreb på en kirke søndag i den østligt beliggende kenyanske by, Garissa, tæt på grænsen til Somalia.
Her blev 18 mennesker dræbt ved et lignende angreb i juli, oplyser politiet.
- 14 mennesker er såret under søndagsprædiken, da en håndgranat blev kastet ind i kirken i byen Garissa, siger en politimand, som ønsker at være anonym, til nyhedsbureauet AFP.
Politikilden siger, at Utawala-kirken befinder sig inde i en politilejr, og at hovedparten af de sårede er politifolk.
- En politimand er blevet dræbt, siger den regionale politichef, Philip Tuimur.
I juli blev mindst 18 mennesker dræbt ved angreb på to kirker i samme by, der ligger cirka 140 kilometer fra grænsen til Somalia.
Kenya har oplevet en bølge af granatangreb i byer, heriblandt hovedstaden Nairobi og den vigtige havneby Mombasa, efter at landet i oktober sidste år sendte soldater ind i Somalia for at bekæmpe al Shabaab-oprørere med forbindelse til al-Qaeda.
