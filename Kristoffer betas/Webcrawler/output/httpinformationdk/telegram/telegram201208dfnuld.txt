DF: Nul dansk støtte til homohad i Uganda
Uganda overvejer dødsstraf for homoseksuelle. Sker det, vil udviklingsministeren ikke stoppe millionstøtte.


 Det er helt uhørt, at udviklingsminister Christian Friis Bach (R) vil fortsætte med at sende danske støttekroner til Uganda, hvis landet indfører dødsstraf for bøsser og lesbiske.
Sådan lyder reaktionen fra Dansk Folkeparti, efter at ministeren har meldt ud, at der ikke sættes en stopper for de 300 årlige millioner, Danmark sender til Uganda, hvis der indføres dødsstraf for homoseksuelle.
 - Det giver ingen mening at præmiere et politisk styre med 300 millioner danske skattekroner hvert år, når de samme politikere parlamentet i Uganda arbejder på at indføre så vanvittige overgreb på landets homoseksuelle, siger Dansk Folkepartis, udviklingsordfører Hans Kristian Skibby.
 - Det er rendyrket naivitet, når udviklingsministeren påstår, at vi ikke har andre muligheder end at blive ved og ved med at støtte det politiske styre i Uganda, fortsætter han og tilføjer:
- Det eneste, de politikere i Uganda har respekt for, er, at vi lukker for pengekassen og siger til dem: "Hvis I ønsker danske millioner, så må I droppe de tåbelige og udemokratiske lovinitiativer rettet imod de homoseksuelle."
Bøsser og lesbiske har i forvejen trange kår i det østafrikanske land, og siden 2009 har parlamentet diskuteret dødsstraffen. Men sløjfer man den danske støtte, kan det ifølge udviklingsministeren gøre situationen værre.
- Vi risikerer at stille de homoseksuelle i en endnu mere vanskelig situation, for det er dem, der vil få skylden, og dermed vil de blive endnu mere forfulgt. Det er både vores og de forskellige organisationers vurdering, siger Christian Friis Bach til Ritzau.
Tirsdag mødtes han og udenrigsminister Villy Søvndal (SF) med Frank Mugisha, der er en fremtrædende repræsentant for bøsser og lesbiske og andre seksuelle minoritetsgrupper i Uganda for at diskutere situationen.
De 300 millioner årligt gør Danmark til den tredjestørste bidragyder i Uganda.
Selvom Christian Friis Bach nægter at true med at skære i støtten, vil det alligevel få konsekvenser, hvis Uganda vedtager loven.
- Jeg vil gerne true med at øge støtten til homoseksuelle organisationer og andre, der kæmper for menneskerettigheder, siger han.
