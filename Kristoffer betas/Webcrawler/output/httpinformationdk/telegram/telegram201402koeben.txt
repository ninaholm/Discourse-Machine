Københavns Zoo: Ville gerne undgå aflivning af giraf
Søndag skal giraffen Marius aflives i Københavns Zoo, og det skyldes et avlsprogram, forklarer direktør.


 Det er ikke med god vilje, at giraffen Marius i dag klokken 10 skal aflives i Københavns Zoo. I stedet forsøger man at få det bedste ud af situationen ved en efterfølgende obduktion.
Sådan lyder det fra videnskabelig direktør i Københavns Zoo Bengt Holst. Han forklarer aflivningen med, at dyrehaven indgår i et europæisk avlsprogram for giraffer og andre dyr, hvilket er med til at sætte rammerne for bestanden.
- I sådan et avlsprogram vil man altid have mulighed for et vist overskud, siger Bengt Holst, der fortsætter:
- På et eller andet tidspunkt i programmet vil den samlede bestand være mættet, og så må man acceptere, at der er nogen, som skal skilles fra.
På grund af avlsprogrammet har Københavns Zoo ikke mulighed for at genudsætte giraffen eller overføre den til andre zoologiske haver, selvom dyret ikke fejler noget.
At det er kommet dertil, hvor girafbestanden er for stor, skyldes ifølge Bengt Holst, at Københavns Zoo har en fast politik om, at dyrene skal have lov til at yngle med de naturlige intervaller, som de også yngler med ude i naturen.
- Det er simpelthen for at give dem mulighed for at udøve mest mulig naturlig adfærd, siger han og uddyber:
- Hvis vi giver dem lov til at yngle ved enten at give dem p-piller eller sterilisere dem eller måske ved at holde hanner og hunner væk fra hinanden, så tager vi en stor del af deres adfærd fra dem.
Den videnskabelige direktør føler ikke, at dyrehaven kan tage den naturlige adfærd fra dyrene, fordi Københavns Zoo på den måde virkelig ville gøre indhug på deres adfærd.
- Vi vil gerne undgå en situation, som den vi er i nu, siger Bengt Holst om søndagens aflivning og fortsætter:
- Dyret sover stille og roligt ind, så der er ikke nogen lidelse forbundet ved det for dyrets vedkommende. Det er os, der har følelser i klemme i den her sammenhæng.
Aflivningen kommer til at foregå ved bedøvelse og derefter benyttelse af en boltpistol. Derefter vil parkens gæster have mulighed for at være til stede ved obduktionen af giraffen.
