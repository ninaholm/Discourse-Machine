Industriproduktionen halter stadig i Europa
Den europæiske industriproduktion faldt på både måneds- og årsbasis i juli. Danmark klarede sig dog pænt.


 Trods en sommer med pæne tal fra den europæiske økonomi var industriproduktionen i Europa ikke i storform i juli. Det viser torsdagens opgørelse fra Eurostat.
Industriproduktionen i de 28 EU-lande faldt med en procent fra juni til juli. Det gik endda en smule mere sløjt for eurolandene, hvor den samlede produktion faldt med 1,5 procent.
Hårdest ramt var Irland og Malta, der oplevede fald på henholdsvis 8,7 og 6,7 procent fra juni til juli.
Danmark klarede sig derimod pænt på månedsbasis. Produktionen steg 2,3 procent - det næsthøjeste i Europa efter Litauen.
I forhold til juli 2012 haltede den europæiske industriproduktion også en smule. Samlet faldt EU-landenes produktion 1,7 procent i forhold til sidste år. For eurolandene faldt produktionen 2,1 procent.
Danmark klarede sig dog gennem juli med et lille plus - den danske industriproduktion steg med en procent i forhold til for et år siden.
Værst så det ud for Grækenland i juli. Det hårdt trængte middelhavsland oplevede fald på 8,2 procent i juli - skarpt efterfulgt af Malta, hvor produktionen fald 7,7 procent.
Selvom tallene viser samlede fald for den europæiske industriproduktion, kommer tallene dog i forlængelse af sommerens opgørelse over den økonomiske vækst.
Opgørelsen fra Eurostat i midten af august viste, at den samlede økonomi i EU voksede i andet kvartal 2013 for første gang i halvandet år.
