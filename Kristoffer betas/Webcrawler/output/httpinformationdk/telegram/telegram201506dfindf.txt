DF vil indføre ny bremse på EU-regler
Et mindretal i Folketinget skal kunne få forfatningsråd til at afgøre, om EU-regler er i strid med grundloven.


 Dansk Folkeparti er på grundlovsdag klar med et forslag rettet direkte mod EU's indflydelse i Danmark.
Dansk Folkepartis formand, Kristian Thulesen Dahl, foreslår i sin grundlovstale, at et mindretal uden om regeringen fremover skal kunne bede et forfatningsråd skride ind over for EU-regler.
Rådet skal bestå af fem højesteretsdommere, og det skal ifølge Kristian Thulesen Dahl vurdere, om "en sag, et forslag eller praksis fra regeringen rejser forfatningsmæssige tvivlsspørgsmål":
- Vi vil have en instans uden for regeringen, der kan tage stilling til, hvorvidt forslag fra EU er i strid med grundloven, siger Kristian Thulesen Dahl og tilføjer:
- I Folketinget kan vi desværre ikke altid stole på, at vi får de rigtige oplysninger fra regeringen, og vi har alt for ringe muligheder for at undersøge, om noget er i strid med vores forfatning.
DF's formand peger på to konkrete eksempler, som ville være oplagte for et forfatningsråd.
For det første børnechecken til EU-borgere, hvor SR-regeringen valgte at administrere i mod et flertal i Folketinget. Ellers ville Danmark ifølge regeringens embedsmænd være i strid med EU-reglerne.
Og for det andet afstemningen om retsforbeholdet, hvor et flertal i Folketinget har udpeget 22 retsakter, som Danmark tilslutter sig, hvis befolkningen siger ja til at ændre retsforbeholdet til en tilvalgsordning.
- Forslaget viser, at Dansk Folkeparti ikke tager ligeså let på demokratiet som regeringen, siger Kristian Thulesen Dahl.
Han nævner dog ikke, at Venstre og De Konservative også er med i aftalen om retsforbeholdet, som skal til afstemning senest i første kvartal 2016.
Meldingen gør det sværere for DF at indgå i en borgerlig regering, fordi regeringen dermed vil være splittet, når man skal anbefale danskerne at stemme ja eller nej ved folkeafstemningen om retsforbeholdet.
- Folkeafstemningen om retsforbeholdet til marts næste år bliver en af de vigtigste afstemninger i mange år, og ved folketingsvalget den 18. juni afgøres, med hvilken kraft Dansk Folkeparti kan kæmpe for Danmarks selvbestemmelsesret.
- Derfor siger jeg klart: Vi vil have mindre EU og mere Danmark, siger Kristian Thulesen Dahl.
