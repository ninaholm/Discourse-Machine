Forsvarschefen anbefaler lukning af fem kaserner
Forsvarschefen anbefaler, at fem kaserner lukkes for at spare penge. Sydjylland og Bornholm rammes hårdest.


 Forsvarschef Peter Bartram har indstillet fem kaserner til lukning i forbindelse med besparelser på forsvarsbudgettet, oplyser TV2 News.
Det drejer sig om kasernerne i Sønderborg og Haderslev, Bülows Kaserne i Fredericia, Almegård på Bornholm, samt enten Høvelte eller Vordingborg.
Dermed ser det ud til at den meget omdiskuterede lukning af Varde Kaserne er taget af bordet af Peter Bartram.
- Jeg har nu afleveret min indstilling til Forsvarsministeriet, og den vil indgå i den videre politiske proces, siger forsvarschef general Peter Bartram til forsvarets hjemmeside.
- Min indstilling medtager alene militærfaglige forhold. Jeg og mine medarbejdere må derfor forvente, at andre aspekter vil indgå i den endelige politiske beslutning, hvorfor resultatet kan blive anderledes end det indstillede, siger han.
Hvor mange eller hvilke kaserner, der skal lukkes er nu op til politikerne at vurdere. Effektiviseringerne betyder, at forsvarsudgifterne reduceres med 2,5 milliarder kroner i 2015, med 2,6 milliarder kroner i 2016 og med 2,7 milliarder kroner i 2017.
Oprindeligt var kasernerne i Sønderborg, Varde, Haderslev, Odense, flådestationen Korsør og beredskabstjenesten i Allinge i spil som mulige lukninger.
Regeringen valgte dog i sit udspil at pege på Høvelte og Varde Kaserne i de sidste og afgørende forhandlinger om besparelser på 2,7 milliarder kroner i forsvaret.
Diskussionen om kasernelukninger blev imidlertid udskudt, da man ikke kunne nå til enighed. I stedet bad politikerne forsvarschefen om at komme med en indstilling til lukningerne - og det er den, han altså nu er kommet med.
Forsvarsminister Nick Hækkerup (S) vil overfor Ritzau hverken kommentere på de konkrete kaserner, som er indstillet til lukning, eller på tidshorisonten for den endelige politiske beslutning.
