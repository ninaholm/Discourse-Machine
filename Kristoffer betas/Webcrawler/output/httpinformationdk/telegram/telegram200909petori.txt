PET orienteret om dødstrussel



 Århus Festuge har orienteret Politiets Efterretningstjeneste (PET) om, at den muslimske kvinderettighedsforkæmper, egypteren Mona Eltahawy - bosiddende i New York - har været udsat for dødstrusler forud for et festugearrangement onsdag aften på Erhvervsarkivet i Århus.
 Her skal hun i et samtalearrangement med journalist Martin Krasnik fortælle om sit syn på forholdet mellem Østen og Vesten.
 Men festugens forretningsfører, Anders Dahlstrup, siger, at truslen ikke har noget at gøre med hendes tilstedeværelse i Århus.
 Borgmester Nicolai Wammen (S) fordømmer dødstruslen og forsikrer, at festugen bliver gennemført som planlagt.
  - Århussamtalerne har til formål at inspirere og udfordre, og samtalerne bliver gennemført som planlagt, siger borgmesteren, der selv deltager som publikum.
 Mona Eltahawy blev opmærksom på dødstruslen, da hun checkede ind på sit hotel i Århus søndag aften og læste sine mails, og hun har udtalt, at hun ikke føler sig i fare i Århus.
 Truslen mod Eltahawy kædes sammen med, at hun i søndags i en artikel i Washington Post kritiserede forlaget Yale University Press for ikke at ville gengive Muhammedtegningerne i en kommende bog om sagen.

