24-årig overtager Søren Gades plads



 Det bliver den 24-årige Venstremand Mads Rørvig, som overtager Søren Gades plads, der både stopper som forsvarsminister og i Folketinget. Det skriver Jyllands-Posten.
Mads Rørvig fik beskeden sent mandag aften, da omkring 100 sms'er og 50 opkald var tikket ind på telefonen, mens han var optaget i et møde.
- Så vidste jeg jo godt, at der var sket et eller andet. Men det var først efter at have læst avis i morges, der ikke var noget at være i tvivl om, fortæller Mads Rørvig, der er 1. suppleant til Folketinget.
Hermed overtager han Søren Gades plads, efter det mandag blev kendt, at han trækker sig tilbage fra landspolitik.
Selvom Mads Rørvig er glad for folketingspladsen, er han også vemodig over Gades farvel.
- Nu efterfølger jeg ham jo ikke som minister, men det er sådan lidt en dobbelt følelse, for vi mister en kæmpe kraft i regeringen. Han har været uvurderlig, har gjort en stor indsats og vil helt sikkert blive savnet. Jeg er utrolig ydmyg over at tage hans plads i Folketinget, siger Mads Rørvig, der er opstillet i Silkeborg.
Den 24-årige civiløkonom er opvokset i Kjellerup og har været medlem af Venstre, siden han var 16 år. Mads Rørvig skriver i øjeblikket speciale som cand.merc.
