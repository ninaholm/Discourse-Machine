Orkan nærmer sig mexicanske badebyer
Myndighederne i Cancun har forberedt 50 tilflugtssteder forud for uvejret.


 Orkanen Rina, som de seneste dage har hærget flere landet i Mellemamerika, har kurs mod Mexicos populære feriesteder på Yucatanhalvøen.
Blandt andet er turistbyen Cancun truet af det caribiske uvejr, mens olieplatforme i Den Mexicanske Golf dog ser ud til at slippe.
Rina er i øjeblikket en kategori 2 orkan med vindstød på omkring 175 kilometer i timen, men uvejret er på nippet til at blive endnu voldsommere.
Myndighederne i Cancun har forberedt 50 tilflugtssteder forud for orkanen, som ventes at ramme kysten torsdag morgen.
Orkanen risikerer også at ramme andre feriesteder som Playa del Carmen og øen Cozumel, som er populær blandt dykkere og krydstogtskibe.
Lokale turistkontorer oplyser, at krydstogtskibene vil stoppe med at sejle til Cozumel onsdag, mens Cancuns internationale lufthavn indtil videre er åben.
80.000 turister befinder sig i øjeblikket i staten Quintana Roo på Yucatanhalvøen, hvor de fleste holder ferie på de store hoteller i Cancun.
Rina er den sjette orkan i Atlanterhavet i år. Uvejret har hærget Nicaragua de sidste tolv dage, hvor 16 personer er omkommet, og omkring 150.000 mennesker er hjemløse eller evakueret.
Mandag forsvandt et flådefartøj fra Nicaragua med 29 personer om bord i Caribien under uvejret.
Efter to dage på havet er fartøjet igen fundet, skriver nyhedsbureauet AFP. Alle besætningsmedlemmer er uskadte.
