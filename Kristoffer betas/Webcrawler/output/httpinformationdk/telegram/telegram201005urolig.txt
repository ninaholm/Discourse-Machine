Uroligheder i Thailand har kostet 82 livet
14 mennesker blev dræbt, da Thailands hær opløste de rødklædtes demonstration. Siden midten af marts er 82 mennesker dræbt under uroligheder i Bangkok.


 14 mennesker blev dræbt og 91 såret under Thailands hærs operation for at opløse de rødklædtes demonstration i Bangkok.
Det siger redningstjenesten i den thailandske hovedstad.
Hæren rykkede ind i kvarteret, som demonstranterne holdt belejret i Bangkok, natten til onsdag dansk tid. Senere overgav demonstrationsledere sig, og demonstranterne forlod gradvist stedet.
Men onsdagen igennem var der spredt uro og mange påsatte brande.
Blandt de dræbte er en italiensk pressefotograf, og blandt de sårede er fire udlændinge.
De regeringsfjendtlige, rødklædte demonstranter begyndte deres demonstrationer i Bangkok i midten af marts. Siden da er 82 mennesker dræbt og omkring 1800 såret under uroligheder og sammenstød mellem demonstranter på den ene side og soldater og politi på den anden, siger redningstjenesten Erewan.
