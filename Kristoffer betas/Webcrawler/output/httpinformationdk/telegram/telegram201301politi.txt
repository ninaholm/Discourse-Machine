Politikere raser over chikane af jøder i København
Nye håndfaste regler skal understrege, at samfundet ikke finder sig i diskrimination af jøder, mener DF.


 Både Dansk Folkeparti og de konservative i København vil sætte hårdt ind mod den diskrimination, som flere jøder har oplevet i København.
Senest har afgående skoleleder på Rådmandsgades skole på Nørrebro, Lise Egholm, rådet jødiske børn bosat i området til at søge ind på folkeskoler i andre bydele i København for at undgå chikane.
Mens DF vil indføre nultolerance mod antijødiske grupper, er de konservative klar til at løse problemet med "benhårde metoder", lyder det.
- Det vil tage rigtig mange år at løse problemet, og det vil være uærligt at påstå andet. Derfor skal der indføres en række nye håndfaste regler, som understreger, at samfundet ikke finder sig i den slags, siger integrationsordfører Martin Henriksen (DF).
Han mener, at diskrimination af jøder skal straffes med for eksempel økonomiske sanktioner for familier, tvangsflytning til andre bydele og i grove gentagelsestilfælde udvisninger.
Også de konservative i København er harmdirrende over, at jøder i København ikke kan gå i fred. Blandt andet er jøder blevet frarådet at gå med kalot eller davidsstjerne i det offentlige.
- Det skal der slås meget hårdt ned på. Om nødvendigt må skolerne smide de børn ud, som chikanerer de jødiske børn.
- Det er Københavns suverænt største ligestillingsproblem, og det kræver en fast hånd, siger Konservatives leder i Borgerrepræsentationen, Rasmus Jarlov.
Han vil derfor bede børne- og ungeborgmester Anne Vang (S) og integrationsborgmester Anna Mee Allerslev (R) om at fremlægge en handlingsplan for at håndtere problemet.
Rasmus Jarlov foreslår også, at skoler skal indberette alle episoder af anti-semitisme, og at uafhængige observatører samtidig sendes ud til skolerne på Indre Nørrebro for at dokumentere problemets omfang.
