Skibe skal udlede mindre sundhedsfarlig røg
Miljøminister Ida Auken (SF) har landet en EU-aftale, der sikrer mindre luftforurening fra skibe.


 Der bliver nu stillet skrappere krav til skibes udledning af sundhedsskadelig røg i europæiske farvande.
En ny EU-aftale, som miljøminister Ida Auken (SF) har kørt i mål, sikrer, at skibe fra 2020 skal udlede op mod 90 procent mindre svovl i luften.
Ifølge EU-Kommissionens beregninger er skibe blandt de største kilder til luftforurening i Europa. 500.000 europæere hvert år dør for tidligt som følge af luftforurening, og ud af dem dør cirka 50.000 af luftforureningen fra skibene.
Forureningen fører desuden til syreregn, der ødelægger Europas skove, heder og moser.
- Aftalen er en stor sejr for miljøet og sundheden i Europa. Det er lykkedes at blive enige om en aftale, der sikrer markant renere luft til alle europæere, siger Ida Auken i pressemeddelelsen.
- Det er et afgørende skridt, fordi alle EU's medlemslande nu forpligter sig til at opfylde de skrappe krav, som sætter ind over for en forurening, der indtil for nylig har været stort set ureguleret, siger hun.
Den nye EU-lovgivning betyder, at alle skibe på havene skal reducere svovlindholdet i deres brændstof med knap 90 procent.
Loven er en opfølgning på et regelsæt fra 2008, som FN's søfartsorganisation, IMO, har besluttet. Med det nye aftale bliver det sikret, at lovgivningen overholdes til punkt og prikke i EU-landene.
EU går længere end IMO, da loven kræver, at de globale krav overholdes i 2020. IMO's regler åbner mulighed for, at skibe på verdenshavene kan få lov til at vente til 2025.
Hos Det Økologiske Råd kalder civilingeniør Kåre Press Kristensen aftalen for et stort skridt fremad, som reducerer den sundhedsskadelige luftforurening "markant".
- Nu handler det så om at sikre sig, at lovgivningen bliver overholdt, siger han.
- Derudover er næste skridt at kigge på forureningen fra de sundhedsskadelige kvælstofoxider fra skibstrafikken. Det er faktisk et større miljø- og sundhedsproblem, end svovldioxiden er, særligt nu hvor den bliver reguleret, siger Kåre Press Kristensen.
