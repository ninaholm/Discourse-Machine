Nu skal du være 21 år for at købe cigaretter i New York
Millionbyens borgmester ventes at underskrive loven inden længe. Den nye aldersgrænse er den højeste i USA.


 New York hæver nu aldersgrænsen for, hvor gammel man skal være for at købe cigaretter.
Byrådet i millionbyen har onsdag vedtaget, at man fremover skal være fyldt 21 år, hvilket er den højeste aldersgrænse for tobakskøb i USA.
New Yorks borgmester, Michael Bloomberg, ventes at underskrive loven, som så kan træde i kraft 180 dage senere. Formålet er at reducere antallet af unge rygere.
- Vi har brug for noget nyt og stort. Det her er det nye og store, siger byrådsmedlemmet James Gennaro.
Omkring 19.000 af New Yorks high school-elever under 18 år er rygere, og 80 procent af de unge tænder deres første smøg, inden de er fyldt 21 år, oplyser sundhedsmyndighederne i New York.
Ved at hæve aldersgrænsen for cigaretkøb til 21 år kan man reducere rygning blandt de 14-17-årige med to tredjedele og skære halvdelen af smøgerne fra hos de 18-20-årige, lyder det.
New Yorks borgmester har haft folkesundhed som fokus i sine 12 år på posten. I 2002 blev det forbudt at ryge i byens barer og restauranter, og i 2011 blev der sat en stopper for at tænde cigaretter i offentlige parker og på strande.
Bloomberg har også arbejdet målrettet for at slå ned på fedtholdige fødevarer samt salt- og sukkerholdige drikkevarer.
Fire delstater - Alabama, Alaska, New Jersey og Utah - har sat minimumgrænsen for cigaretkøb ved 19 år.
