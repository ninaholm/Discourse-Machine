Ulovlige sexpiller beslaglagt i Bangkok
Politiet i Thailands hovedstad har beslaglagt over 300.000 ulovlige potenspiller og sexudstyr i lagerbygning.


 Under en aktion mod en lagerbygning i Bangkok har politiet i den thailandske hovedstad beslaglagt 326.270 piller.
Der menes at være tale om piller, der sælges for at øge potensen eller elskovslysten. Nogle af dem er lavet i Kina og Indien.
En højtstående politimand siger, at aktionen fandt sted i Chinatown i Bangkok i lørdags.
Sammen med de mange piller er der også beslaglagt 9365 stykker sexlegetøj som gummidukker og forskellige dimser, der kan vibrere.
I Thailand er det forbudt at sælge den slags.
Tarit Pengdith er generaldirektør i en særlig efterforskningsafdeling hos politiet, som arbejder med sagen. Han siger, at beslaglæggelsen har en værdi af omkring 100 millioner baht - henved 19,2 millioner kroner.
Videre siger generaldirektøren, at politiet har anholdt en thailandsk kvinde i sagen. Hun kan vente at blive anklaget for smugling af ulovlig medicin, for at have solgt det uden licens og for skattefusk.
Falske sexpiller, herunder falske viagrapiller, sælges åbent i Bangkok.
Det er turister, som er mål for pillesælgerne, der forsøger at gøre forretninger i byens red light-distrikt.
