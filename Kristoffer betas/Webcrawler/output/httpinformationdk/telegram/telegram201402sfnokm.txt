SF: Der er nok motorveje i Danmark
Regeringen skal hellere udbygge den kollektive trafik, frem for at bygge flere motorveje, mener SF.


 Der skal bygges flere motorveje i Danmark, hvis det står til den nye transportminister Magnus Heunicke (S).
Motorveje er vigtige for vækst, mener den nyslåede minister.
Men hos SF vækker den melding - ikke uventet - langt fra begejstring.
- Som SF'er er jeg ikke svært begejstret for, at vi får flere motorveje. I det her lille land har vi en rigtig god forsyning af motorveje, så det står klart ikke øverst på listen, siger Karina Lorentzen Dehnhardt, SF's trafikordfører.
Derimod er der behov for at gøre noget ved kollektiv trafik og infrastruktur, mener hun.
- Rigtig mange mennesker er afhængige af den kollektive trafik i hverdagen. Så det er vigtigt, at så meget som muligt er på statslige hænder. Jeg vil dog ikke afvise, at der kan udliciteres på enkelte strækninger, siger hun.
Karina Lorentzen henviser til de dårlige erfaringer med udlicitering af Kystbanen, hvor problemerne har stået i kø.
På Kystbanen kørte DSBFirst på en såkaldt bruttokontrakt, hvor der ikke var incitament til at øge antallet af passagerer, fordi pengene endte i lommen på Trafikministeriet.
De nye kontrakter skal derimod udfærdiges som nettokontrakter, så jernbaneselskabet tjener flere penge jo flere passagerer, der benytter strækningen.
- Jeg vil ikke afvise, at enkelte jernbanestrækninger kan komme i udbud, men DSB skal forblive på statslige hænder, så de kan høste fordelen af stordrift. Andet er usundt for økonomien, siger hun.
Ifølge Magnus Heunicke skal DSB stadig være kernen i jernbanetrafikken.
Hvilke jernbanestrækninger, der er i spil, vil han endnu ikke oplyse. Folketingets partier bliver inviteret til forhandlinger i løbet af foråret, men det politiske signal fra ministeren er sendt.
