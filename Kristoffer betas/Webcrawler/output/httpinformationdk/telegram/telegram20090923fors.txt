23 vil have forsvarsben



 I alt 23 har søgt stillingen som ny civil chef for Hjemmeværnet. 
 Stillingen som kommitteret chef for Hjemmeværnet, der er et af de mest vellønnede ben i den politiske verden, er blevet ledig, efter den nuværende chef Ulrik Kragh (V) har valgt at stoppe.
 Ifølge Ritzaus oplysninger er den tidligere formand for Folketingets Udenrigspolitiske Nævn Jens Hald Madsen (V) VK-regeringens favorit. Jens Hald Madsen er i dag medlem af byrådet i Lejre, efter han ikke blev genvalgt ved folketingsvalget i 2007. 
 Selv ønsker Jens Hald Madsen ikke at kommentere, om han er blandt ansøgerne til posten, hvor det - ifølge stillingsopslaget - foretrækkes, at "ansøgeren er eller har været medlem af Folketinget."
 Den endelig beslutning træffes af regeringens ansættelsesudvalg, og Forsvarsministeriet forventer at sætte navn på den nye civile chef inden for de næste to uger. 
 Blandt andet Dansk Folkeparti har dog advaret forsvarsminister Søren Gade (V) mod bare at give et "ben" til en af sine politiske venner. 
 Stillingen som kommitteret for Hjemmeværnet - der i dag har knap 49.000 medlemmer - blev oprettet i 1948 og var besat af det socialdemokratiske folketingsmedlem Frode Jakobsen helt frem til 1972.
 Derefter har den sædvanligvis været besat af "en erfaren, forsvarsvenlig politiker fra et af Folketingets store partier", som det hedder i en pjece fra Hjemmeværnet, "Hjemmeværnet et barn af modstandsbevægelsen". 
 Den nu tidligere kommitteret for Hjemmeværnet Ulrik Kragh fik 805.526 kroner (inklusiv pension) i 2008.

