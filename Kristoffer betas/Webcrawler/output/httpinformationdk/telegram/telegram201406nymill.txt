Ny milliardfond skal øge grønne investeringer
Regeringen, EL og SF er enige om fond, der skal låne penge ud til virksomheder, som vil investere miljørigtigt


 Staten skal skyde penge i en ny fond, som skal gøre det lettere for virksomheder at låne til grønne projekter. Det har regeringen, Enhedslisten og SF besluttet.
Partierne i rød blok blev onsdag enige om aftalen "Et grønnere Danmark", som betyder, at der oprettes en grøn investeringsfond. Fonden skal kunne låne to milliarder kroner ud til virksomheder, som vil investere miljørigtigt i eksempelvis energibesparende tiltag.
Aftaleparterne er desuden enige om, at fondens udlånskapacitet på sigt kan øges til i alt fem milliarder kroner. Målet er at reducere CO2-udslippet og skabe flere grønne arbejdspladser.
Hovedparten af pengene kommer fra blandt andet pensionsselskaberne, men borgerlige partier har kritiseret, at staten også skyder penge ind i fonden og dermed pådrager sig en risiko, hvis virksomhederne ikke kan betale lånene tilbage.
- Vi giver nu Danmark en grøn indsprøjtning. Det vil ikke bare gavne miljøet, det vil også styrke vores erhvervslivs førerposition inden for miljø og klima, og dermed betyde grønne job og nye eksportmuligheder, siger finansminister Bjarne Corydon (S).
Han mener, at aftalen er et eksempel på, at regeringen formår at balancere mellem flere hensyn. Således skabes der både vækst og arbejdspladser, ligesom der sker et løft i velfærden og en styrkelse af miljøet.
Samtidig bliver der oprettet en grøn innovationspulje. Den styrke små- og mellemstore virksomheders innovation. Desuden et såkaldt grønt innovationsforum, der skal levere input til regeringens indsats for at fremme grøn omstilling.
Det glæder klima-, energi- og bygningsminister Rasmus Helveg Petersen (R):
- Nye arbejdspladser og nye idéer styrker Danmark og hver enkelt af os. Det styrker også energiaftalen og klimaråd. Det er jeg meget glad for, siger Rasmus Helveg Petersen.
Enhedslistens politiske ordfører, Johanne Schmidt-Nielsen, fremhæver, at aftalen ifølge Dansk Metal vil give 7000 arbejdspladser. Samtidig er det et skridt i retning af at rette op på den ramme for en vækstaftale, som regeringen i sidste uge indgik med Venstre, hvor man sænker energiafgifterne:
- Frem for at gøre det billigere at forurene, som vi har set eksempler på, så satser vi nu på virksomheder, boligforeninger og selvejende institutioner, der forsøger at effektiviserer deres forbrug af energi, siger Johanne Schmidt-Nielsen.
