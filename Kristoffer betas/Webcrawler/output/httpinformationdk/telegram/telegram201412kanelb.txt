Nu kan elbiler oplades mellem København og Aarhus
Energiselskab har placeret 13 hurtigladere på motorvejen mellem København og Aarhus og en på Farøbroerne.


 Energiselskabet E. ON Danmark har placeret 13 hurtigladere til elbiler på motorvejen fra København til Aarhus samt ved Farøbroerne.
Selskabet vandt Vejdirektoratets udbud og har siden sommer arbejdet, så hurtigladerne er klar til elbilerne i juletrafikken.
Der skal også placeres hurtigladere på andre motorveje. Vejdirektoratet har prækvalificeret E. ON samt Clever til at placere og drive hurtigladere langs de sønder- og nordjyske motorveje samt på dele af motorvejene på Sjælland og Fyn.
Hurtigladerne blev mandag indviet af transportminister Magnus Heunicke (S) og klimaminister Rasmus Helveg Petersen (R).
- De nye hurtigladere langs motorvejen er en vigtig forbedring af vilkårene for elbiler herhjemme. Vi ved fra tidligere undersøgelser, at folk gerne vil køre i elbiler, hvis de kan lade op nemt og bekvemt, siger Magnus Heunicke i en pressemeddelelse.
Klimaminister Rasmus Helveg Petersen mener, at bilister lettere kan skifte til en elbil med de nye hurtigladere.
- Med 13 nye ladestandere langs motorvejsnettet er Danmark blevet bundet bedre sammen, for dem der vælger at transportere sig, uden at det koster så meget på CO2-aftrykket, siger Rasmus Helveg Petersen i en pressemeddelelse.
