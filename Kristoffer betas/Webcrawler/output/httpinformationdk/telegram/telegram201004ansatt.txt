Ansatte kan selv sætte lønnen sammen
Fleksibel løn med ekstra fridage, pension eller kurser i stedet for penge kan være med til at gøre et job i kommunen attraktivt. FOA er positiv over for idéen.


 Løn er ikke nødvendigvis bare penge. Det kan også være en ekstra fridag, et kursus eller lidt ekstra på pensionen. Og de ansatte i kommunerne skal i højere grad kunne vælge, hvordan de vil prioritere mellem løn, pension og måske flere andre elementer, mener både ledere og medarbejdere i kommunerne. Det skriver KL's nyhedsbrev, Momentum.
En undersøgelse, KL har gennemført blandt landets kommunaldirektører, personalechefer samt 1243 institutions- og mellemledere viser, at 83 procent af kommunaldirektørerne støtter, at medarbejderne kan få mere fleksible lønpakker. Og denne holdning går igen blandt de andre kommunale ledere, hvor lidt under 70 procent af personalecheferne og institutions- og mellemlederne mener, det er en god idé.
Dennis Kristensen, der som formand for fagforbundet FOA repræsenterer næsten 200.000 kommunalt og regionalt ansatte, er helt med på idéen om, at der bliver et friere valg for den enkelte medarbejder. 
 I 2008 blev en del af de største FOA-overenskomster fleksibel, så medarbejderne selv kan afgøre, hvordan de vil benytte 0,7 procent af lønsummen. De kan få det udbetalt som løn, få det indsat på arbejdsmarkedspensionen eller vælge at holde to seniordage, fra de fylder 58 år. Og Dennis Kristensen mener, det er vigtigt, at den valgfrihed udbygges yderligere i de kommende år:
 - Vi har et samfund med et velstandsniveau så højt, at det at betragte folk som gennemsnit, både hvad alder, køn og alt muligt andet angår, vil få vores overenskomstsystem til at gå dødt. Vi skal have det tilpasset sådan, at den unge på 18 kan tænke anderledes end det gamle røvhul som mig på 57, og at vi i forskellige livsfaser kan prioritere forskelligt, siger Dennis Kristensen.
