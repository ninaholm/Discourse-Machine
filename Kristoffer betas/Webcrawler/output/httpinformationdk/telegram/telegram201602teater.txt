Teaterchef afviser kritik om balletsko og lydpult
Det Kongelige Teater er blevet kritiseret for at købe for dyrt ind. Teaterchefen er ked af kritikken.


 Det Kongelige Teater er utilfreds med kritik for, at teatret ikke køber billigst muligt ind.
En aktindsigt i notater fra Rigsrevisionen har ifølge Politiken vist, at teateret ikke har tjekket, om andre end de faste leverandører har kunnet tilbyde balletsko og lydpult billigere.
 Det har affødt kritik fra de politisk udpegede Statsrevisorer. Men kritikken er uden for skiven, lyder det fra Det Kongelige Teater i en pressemeddelelse. Ifølge teaterchef Morten Hesseldahl er teateret nemlig meget optaget af at styre sin økonomi.

 - Vi er kede af den kritik, Politiken rejser, for den udspringer tydeligvis af en manglende indsigt i de særlige omstændigheder, der gør sig gældende for teatrets indkøb af højt specialiserede materialer og ydelser, siger han i pressemeddelelsen.

Det Kongelige Teater har ifølge notaterne brugt flere millioner kroner på balletsko, en ny hjemmeside, scenografi-stålelementer og en lydpult. Det uden at tjekke, om andre leverandører kunne tilbyde det samme til færre penge.
Og det strider efter alt at dømme imod EU's udbudsregler.
Men det er svært at finde billigere balletsko, oplyser teateret. Der findes nemlig kun to leverandører i verden, der kan lave skoene, efter den standard som Det Kongelige efterspørger.
Lydpulten blev købt i al hast af den faste leverandør, fordi teateret ellers havde været nødsaget til at aflyse en forestilling for at finde en billigere pult og oplære personalet i at bruge den.
Kritikken kommer fra Statsrevisorerne, som finder forholdene "meget utilfredsstillende".
Selv om kritikken ifølge teatret er skudt over målet vil man alligevel tage den ad notam.
 - Dette betyder dog ikke, at vi ikke kan tage ved lære af kritikken og kigge vores kommende indkøb grundigere efter i sømmene. Med en samlet omsætning på omkring 800 millioner skal der hele tiden arbejdes med at optimere den økonomiske styring, siger Morten Hesseldahl.
Undersøgelsen omfatter Statens Museum for Kunst, Statens Arkiver, Kulturstyrelsen, Styrelsen for Slotte og Kulturejendomme og Rigsarkivet. Ifølge Rigsrevisionen har institutionerne i flere tilfælde brugt for mange penge på indkøb.
