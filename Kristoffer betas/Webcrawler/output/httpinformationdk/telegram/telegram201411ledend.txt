Ledende medarbejdere i OW-datterselskab afviser svindel
Ledende medarbejdere fra Singapore, der mødte op på virksomhedens kontor, afviser, at de har begået bedrageri.


 De ledende medarbejdere, der onsdag aften troppede op på hovedkontoret i OW Bunker i Nørresundby, afviser, at de har begået bedrageri over for brændstofvirksomheden.
Det skriver DR Nyheder.
Lige efter midnat sandte OW Bunker en meddelelse til fondsbørsen, hvoraf det fremgik, at "OW Bunkers ledelse er i dag blevet informeret om bedrageri begået af ledende medarbejdere i det Singapore-baserede datterselskab Dynamic Oil Trading".
De ledende medarbejdere er da heller ikke indtil videre hverken blevet bortvist eller meldt til politiet, og DR Nyheder erfarer, at den ene af dem samarbejder med selskabet om at få styr på det rod, der nu er dokumenteret.
Det står i kontrast til oplysninger, som netmediet Shippingwatch har fået.
Netmediet skriver, at "ifølge personer, der var til stede i hovedkvarteret, var det en grædende chef, der lagde kortene på bordet" og fortalte bestyrelsesformanden om seks måneders systematisk snyd i virksomheden.
- Vi ved ikke, hvorfor han kom og fortalte om sagen. Vi kan heller ikke udtale os mere præcis om, hvad der er foregået, da der foregår politiundersøgelser lige nu, siger OW Bunkers bestyrelsesformand Niels Henrik Jensen til Shippingwatch.
Ifølge netmediet fortæller personer med kendskab til Dynamic Oil Tradings chef om et liv i overhalingsbanen.
Ingen har endnu det fulde overblik over størrelsen på svindlen, men OW Bunker skriver i fondsbørsmeddelelsen, at "de foreløbige undersøgelser tyder på et potentielt tab på omkring 25 millioner dollar". Det svarer til knap 750 millioner danske kroner.
Og de enorme økonomiske problemer i selskabet har fået politi og anklagemyndighed op på tæerne. Bagmandspolitiet og Nordjyllands Politi overvejer i fællesskab, om der er baggrund for at indlede en efterforskning.
- Vi skal have afklaret, om det er en isoleret sag, der er foregået ude i Singapore, eller om der er tråde til Danmark, siger anklagemyndighedens talsmand, Mikkel Thastum, til Ritzau.
Nordjyllands Politi har foreløbig ikke modtaget en anmeldelse fra OW Bunker, og politiet har heller ikke anholdt nogen i sagen, som truer OW Bunker på livet.
