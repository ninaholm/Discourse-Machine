Pakistan: Premierminister under anklage
Regeringslederen i Pakistan Yousuf Raza Gilani tiltales for at have udvist foragt for retten.


 Pakistans premierminister Yousuf Raza Gilani tiltales af landets højeste retsinstans for at have udvist foragt for retten, fordi han nægter at åbne en korruptionssag mod Pakistans præsident Asif Ali Zardari.
Gilani havde uden held appelleret indkaldelsen til mandagens møde. Kendes han skyldig, risikerer premierministeren seks måneders fængsel og et forbud mod at indtage offentlige stillinger.
Det bliver i givet fald kun anden gang i Pakistans historie, at landets højeste juridiske myndighed anklager en siddende premierminister, og beslutningen skaber yderligere problemer for den kriseramte og svage regering.
Højesteretsdommer Nasir-ul-Mulk sagde i sidste uge, at der er grundlag for at retsforfølge Gilani, fordi han nægter at følge en retskendelse fra højesteret om at bede schweiziske myndigheder om at genåbne korruptionssagen mod præsident Zardari.

Regeringen og Gilani siger, at Zardari som landets overhoved har immunitet, og anklager højesteretten for at gå sammen med landets militære topledere i en heksejagt mod ham, for at få ham fjernet fra magten.
Gilani var i højesteretten den 19. januar, hvor han på ny afviste at åbne sagen mod Zardari.
Mandagens formelle anklage kan svække regeringen i Islamabad i en sådan grad, at der bliver udskrevet nyvalg. Regeringen er raget uklar med militære ledere, som indirekte er blevet anklaget for at overveje et kup mod regeringen.
Under mandagens møde erklærede Gilani sig ikke-skyldig i sigtelsen om foragt for retten.

