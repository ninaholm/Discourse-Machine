Indre ego får storrygere til at kvitte røg
Rygestopkurser målrettet den enkeltes egohjerne er mest effektive til at få storrygere til at kvitte smøgerne.


 
Forskere har måske fundet forklaringen på, hvorfor skræddersyede rygestopkurser rettet mod den enkelte ryger virker bedst.
De aktiverer "egocentret" i rygernes hjerner og øger dermed chancen for et varigt rygestop.
Cirka en tredjedel af Danmarks 900.000 rygere vil gerne skodde. Ifølge forskere fra University of Michigan i USA er der en mulig forklaring på, at rygestopkurser er en bedre hjælp end kampagner og egen afvænning.
Resultaterne offentliggøres i denne uges udgave af det anerkendte tidsskrift Nature Neuroscience, skriver videnskab.dk
Forskerne skannede hjernerne hos 87 storrygere, der deltog i et webbaseret rygestopkursus. De fandt, at rygestopbeskeder med udgangspunkt i den enkelte rygers liv tændte et område i hjernen, som aktiveres, når man relaterer ting til sig selv.
Populært sagt, tændte de personlige rygestopbeskeder storrygernes svar på et egocenter i hjernen. Derimod påvirkede neutrale og upersonlige rygestopbeskeder ikke deres egocenter.
Jo større aktivitet i egocentret under rygestopkurset, jo større chance for, at storrygerne holdt sig fra cigaretterne i en fire måneders opfølgningsperiode.
Godt halvdelen af de 87 deltagere, som i snit pulsede 17 cigaretter dagligt, havde held med at holde sig røgfri i de fire måneder efter kursusophør.
- Det er et godt biologisk eksempel på, hvordan ord kan føre til en bestemt form for hjerneaktivitet og følgende få personen til at ændre adfærd til en sundere livsstil, siger professor i hjerne- og kognitionsforskning ved Aarhus Universitet Andreas Roepstorff til videnskab.dk.
Kræftens Bekæmpelse har netop søsat et webbaseret rygestopprogram, hvor deltagerne modtager daglige sms´er, som indeholder rygestopbeskeder, der så vidt muligt er skræddersyet til den enkelte.
