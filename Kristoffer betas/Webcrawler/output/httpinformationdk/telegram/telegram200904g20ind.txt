G20 vil indføre globale regler for banker



 Verdens 20 største økonomier står for første gang samlet om at bekæmpe den globale økonomiske krise. 
 Det siger den britiske premierminister Gordon Brown i sine afsluttende bemærkninger på G20-topmødet i London.
 - Vi er overbeviste om, at globale problemer kræver globale løsninger, siger han.
 G20-landene er enige om seks fælles punkter, der skal skubbe verdensøkonomien i gang igen.
 Blandt andet er landene enige om at indføre globale regler for aflønning og bonusser i banker og finanshuse. En kultur for at tage store risici er af mange ledere, herunder Brown, blevet udråbt som det, der har udløst den globale krise.
 - Vi vil rense ud i bankerne, siger Gordon Brown, som også fastslår, at der "for fremtiden ikke længere vil være belønninger for at svigte".
 Landene er også enige om at tilføre Den Internationale Valutafond og Verdensbanken samlet 1000 milliarder dollar (5600 milliarder kroner), ligesom der er enighed om at bruge 250 milliarder dollar (1400 milliarder kroner) på at støtte verdenshandlen.
