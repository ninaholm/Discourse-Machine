13 mexicanere likvideret på misbrugscenter
Likvideringen af 13 narkomaner i afvænning i byen Tijuana kan være hævn for mexicansk politis største narkofangst nogensinde.


 13 narkomaner i afvænning blev likvideret sent søndag lokal tid på et misbrugscenter ved på byen Tijuana, der ligger tæt på amerikanske grænse.
Et vidne siger, at gerningsmændene stillede ofrene langs en mur og henrettede dem koldblodigt. Der var ingen sårede.
105 ton marihuana blev beslaglagt i Tijuana i sidste uge. Politifolk har givet udtryk for, at likvideringerne kan have noget med narkofangsten at gøre.
Den enorme mængde marihuana har en værdi af 1,8 milliarder kroner på det mexicanske marked eller to-tre gange så meget i USA. Det er den største narkobeslaglæggelse i Mexicos historie.
Nedslagtningen af de 13 narkomaner følger kun få dage efter, at 14 blev dræbt under en fest i byen Ciudad Juarez. 
