Hugo Chavez for syg til topmøde
Venezuela udskyder topmøde, som præsident Hugo Chaves skulle have været vært for i næste uge. Han er for syg.


 Venezuelas præsident, Hugo Chavez, er tilsyneladende mere syg, end myndighederne i den latinamerikanske stat hidtil har villet indrømme. I hvert fald har Venezuela nu suspenderet et regionalt topmøde i næste uge, fordi Chavez ikke kan deltage.
Venezuelas regering har de seneste uger hårdnakket benægtet rapporter om, at Chavez er
alvorligt syg efter en operation i Cuba.
Den 56-årige præsident har ikke været i Venezuela, siden han blev hasteopereret af cubanske læger for en underlivssygdom den 10. juni.
Hidtil har myndighederne i Venezuela forsikret, at Chavez ville være rask nok til at deltage i et topmøde for latinamerikanske og caribiske statsledere planlagt til 5. og 6. juli.
Topmødet skulle have været afholdt på den venezuelanske ø Magarita, og Chavez skulle have været vært. Men nu er topmødet blevet udskudt på ubestemt tid, skal man tro diplomatiske kilder.
To latinamerikanske diplomater siger til nyhedsbureauet Reuters, at topmødet er suspenderet for at give Chavez mere tid til at komme sig over operationen.
I weekenden citerede den amerikanske avis El Nuevo Herald efterretningskilder i USA for at sige, at den venezuelanske præsidents "tilstand er kritisk, ikke på dødens rand, men kritisk".
Et af de rygter, der er i omløb, siger, at Chavez
har fået prostatakræft.
Under opholdet i Cuba har han haft besøg af sin yngste datter og tre børnebørn.
