Skat undersøger sort arbejde i ghettoer
Skat tjekker 65.000 beboeres indkomster for sort arbejde og socialt bedrageri. 1200 virksomheder får besøg.


 Skat undersøger nu omfanget af skattesnyd og muligt socialt bedrageri i 26 danske ghettoer. Områderne ligger i 15 kommuner over hele landet.
65.000 mennesker og 1200 virksomheder kan meget snart forvente at få undersøgt deres økonomiske forhold nærmere.
Undersøgelserne er en del af regeringens ghettoindsats, og næste trin er grundigere at undersøge de indkomstforhold, der vækker mistanke.
Ifølge Skats projektleder Erik M. Rosenbæk, Skat Horsens, er en mistanke om ulovligheder ikke det samme som at fastslå, at der udføres sort arbejde eller sker socialt bedrageri.
 Men mange oplysninger vækker umiddelbart undren.
- For eksempel når en beboer kan sende mere end 100.000 kroner ud af landet uden anden indkomst end sociale ydelser, eller når to unge under uddannelse er flyttet hjemmefra og bor hos hinandens forældre, siger Erik M. Rosenbæk.
Foreløbig har Skats medarbejdere undersøgt flere end 2200 beboere i de 26 områder. Af dem er 70 sager indtil nu sendt videre til kommunerne til nærmere undersøgelser.
Det er kommunerne, der står for udbetaling af sociale ydelser.
Skat har kontrolleret 222 virksomheder indtil videre. De øvrige virksomheder kan også snart vente besøg.
