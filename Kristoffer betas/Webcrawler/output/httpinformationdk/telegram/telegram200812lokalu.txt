Lokaludvalg kræver høring om lukket gade



 Hvis det står til Nørrebros Lokaludvalg, skal Københavns Kommune slå koldt vand i blodet og udsætte beslutningen om at lukke Nørrebrogade permanent.  
 I et brev til teknik- og miljøborgmester Klaus Bondam (R) skriver kommunens eget lokaludvalg, at de stående politiske udvalg ifølge kommissoriet skal foretage høringer hos lokaludvalget, blandt andet når beslutninger om fysisk planlægning og miljø skal tages. 
 Derfor forventer formand Kim Christensen (S), at teknik- og miljøudvalget vil overholde sine forpligtigelser.
 - Det midlertidige bilforsøg har med alle sine mangler ikke noget at gøre med en flot og attraktiv Nørrebrogade. Der er god tid til en dialog med borgerne. Vores ønske er at få lavet en god helhedsplan for Nørrebro, og det kan godt tåle at blive vendt og drejet, siger Kim Christensen (S). 
 Lokaludvalget barsler nu med sin egen høring blandt de 72.000 borgere på Nørrebro, som kan danne grundlag for en beslutning om Nørrebros fremtid. 
