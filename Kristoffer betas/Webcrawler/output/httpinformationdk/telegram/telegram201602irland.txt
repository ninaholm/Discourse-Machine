Irlands premierminister erkender stort valgsmæk
Premierminister Enda Kenny indrømmer markant nederlag til sit Fine Gael-parti ved det irske parlamentsvalg.


 Irlands premierminister Enda Kenny er ganske vist genvalgt til parlamentet, men derudover er der ikke meget at glæde sig over for regeringslederen.
Han erkender lørdag aften, at fredagens parlamentsvalg resulterede i et stort nederlag til hans Fine Gael-parti. Det skriver en række internationale medier.
Med 38 af 40 valgkredse optalt står partiet ifølge nyhedsbureauet AFP blot til at få 26 procent af stemmerne mod 36 procent ved forrige valg.
Og endnu værre er det gået for regeringspartneren Labour, der kun har hentet syv procent af stemmerne og dermed er mere end halveret.
- Det er tydeligt, at regeringen bestående af Fine Gael og Labour ikke vender tilbage til magten, og derfor er vi nu nødt til at vente, til alle stemmer er talt op over hele landet, før vi kan se, hvilke muligheder vi skal overveje, siger Kenny til tv-stationen RTV.
Enda Kenny må indse, at Fine Gael har sat ti års fremgang over styr og nu er tilbage på niveau med vælgertilslutningen i 2007.
- Jeg er skuffet, og jeg er ked af det for de mange, der ikke er blevet genvalgt.
- Demokrati er altid spændende, men også nådesløst, når det rammer hårdt, siger han til The Journal.
Vælgerne har tilsyneladende straffet regeringens stramme finanspolitik, som især er gået ud over landets mindre velhavende.
Rivalerne i partiet Fianna Fail har modsat Enda Kenny haft et godt valg og står til 25 procents opbakning.
Kenny har trods et tab på omkring 30 pladser i parlamentet dog ikke tænkt sig at træde tilbage, da han "har et ansvar for at give landet en stabil regering i fremtiden".
Han vil derfor overveje sine politiske muligheder i løbet af det kommende døgn, skriver The Guardian.
Et scenarie, der er blevet nævnt af politiske kommentatorer, kan være en alliance mellem Fine Gael og rivalerne i Fianna Fail. Partierne har dog været forbitrede politiske modstandere siden Irlands borgerkrig i 1920'erne.
Fianna Fails leder, Micheál Martin, har dog ifølge Reuters indikeret, at han vil forsøge at danne en regering med støtte fra andre af parlamentets partier.
