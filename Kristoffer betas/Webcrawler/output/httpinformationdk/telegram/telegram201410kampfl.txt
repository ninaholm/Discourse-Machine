Kampfly: Saab indgår milliardaftale med Brasilien
36 Gripen-kampfly skal Sverige levere til Brasilien mellem 2019 og 2024. Pris: 31,6 milliarder danske kroner.


 Den svenske Saab-koncern og Brasilien har indgået en kontrakt til en værdi af 39,3 milliarder svensker kroner, cirka 31,6 milliarder danske kroner.
For det beløb skal svenskerne producere og levere 36 Gripen NG-kampfly til det sydamerikanske land.
- Vi er stolte over at stå side om side med Brasilien på det her område, siger Saabs ordførende direktør, Marcus Wallenberg, ifølge nyhedsbureauet TT.
Saab og det brasilianske forsvarsdepartement har samtidig underskrevet en aftale om et industrisamarbejde. Det indebærer ifølge Saab en udveksling af teknisk viden parterne imellem i en periode på omkring 10 år.
For at den store ordre skal kunne gennemføres, kræver det blandt andet, at Saab får de nødvendige eksporttilladelser. Den svenske koncern forventer at kunne opfylde samtlige vilkår i løbet af det første halve år af 2015.
Aftalen kom på plads dagen efter det brasilianske præsidentvalg, og måske skal den svenske koncern sende en tak til de brasilianske vælgere.
Ifølge den svenske nyhedsside Dagens Nyheter var det afgørende, at den kvindelige præsident, Dilma Rousseff, blev genvalgt.
Der var nemlig spekuleret i, at modkandidat Aecio Neves' allierede Marina Silva, der tidligere har været miljøminister, ville ændre forudsætningerne for indkøbet af de kommende kampfly.
Leverancerne af kampflyene til Brasilien begynder i 2019 og varer frem til 2024.
Saab leverer allerede kampfly til Sverige, Ungarn, Tjekkiet, Thailand og Sydafrika, mens schweizerne sagde nej til et indkøb af svenske kampfly ved en folkeafstemning i maj.
Gripen-kampflyene var desuden blandt de fire flytyper, som var i spil til det danske forsvars indkøb af nye kampfly. I juli valgte svenskerne dog at trække sig fra opløbet.
