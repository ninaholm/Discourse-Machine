Lektor: Det bliver sværere at være Merkel
Delstatsvalg giver Merkel nye problemer, men dansk ekspert mener, at regeringen ikke nødvendigvis er svækket.


 CDU - den tyske forbundskansler Angela Merkels parti - tabte hver fjerde vælger i den tyske delstat Nordrhein-Westfalen og fik dermed sit værste valg i delstaten nogensinde.
Det siger historiker og lektor Karl Christian Lammers fra Saxo-Instituttet ved Københavns Universitet.
- Det betyder en svækkelse af Merkel, det var jo hendes kronprins, Norbert Röttgen, der var hendes spidskandidat, siger Karl Christian Lammers.
 Ifølge prognoserne får CDU kun 26 procent af stemmerne, mens de tyske socialdemokrater i SPD står til 39 procent og De Grønne til 12 procent. Nordrhein-Westfalen er den folkerigeste delstat i Tyskland. Hver femte tysker bor her.
Lammers peger på, at det dårlige valg ikke nødvendigvis betyder, at den tyske regering er svækket.
- Det kræver et flertal i CDU og regeringspartneren FDP for en anden kandidat i Forbundsdagen for at Merkel kan væltes, og det er der ikke. Samtidig står Merkel fortsat stærkt i befolkningen, siger Karl Christian Lammers.
Som han ser det, er der et helt andet problem for Merkel, idet der ser ud til at være en magtkamp i det liberale parti FDP.
- Det kan betyde, at CDU og Merkel ikke ved, hvor de har FDP. Partiet har en meget svag ledelse i øjeblikket. Merkel har også problemer på anden vis, idet hun ikke har flertal bag sig i Forbundsrådet, siger Karl Christian Lammers.
Forbundsrådet består repræsentanter fra delstaterne, og efter valgene i Schleswig-Holstein og Nordrhein-Westfalen har CDU og FDP ikke længere flertal.
- Det vil blive sværere at være Merkel. CDU er svækket på landsplan, og der udgår en signalvirkning fra det her valg, mens SPD styrker sin landspolitiske position sammen med De Grønne, siger Karls Christian Lammers.
I efteråret 2013 skal der være valg til Forbundsdagen, hvor CDU håber at få Angela Merkel genvalgt som kansler.
