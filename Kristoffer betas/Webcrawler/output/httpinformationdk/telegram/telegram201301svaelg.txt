S: Vælgerne kan se, vores vej er den rigtige
Vi skal fastholde kursen, siger politisk ordfører for Socialdemokraterne, som går frem i ny Voxmeter-måling.


 Vælgernes tillid til regeringen vokser, viser årets første måling foretaget af Voxmeter for Ritzau.
Trods manglende job til dagpengeløse ledige og kritik af statsminister Helle Thorning-Schmidts (S) nytårstale er det lykkedes for Socialdemokraterne og De Radikale at knække den nedadgående kurve,
Og det vækker forståeligt nok tilfredshed hos Socialdemokraternes politiske ordfører, Magnus Heunicke.
- Den fremgang, vi oplever i øjeblikket, er et udtryk for, at vælgerne kan se, at vores vej ud af krisen er den rigtige i forhold til den blå blok, siger han.
- Danskerne kan godt se, at statsministeren har ret, når hun i sin nytårstale opfordrer til at gå uddannelsesvejen. Det er der opbakning til i befolkningen, også en større opbakning end den, tallene lige nu viser, siger den politiske ordfører.
Trods fremgangen fra 20,6 procent kort før jul til 22,6 procent i det nye års første uge er der stadig et stykke vej til de knap 25 procent af vælgerne, der stemte på Socialdemokraterne ved valget i september 2011.
- Vi er i gang med et langt sejt træk. Vi sidder stadig fast i den økonomiske krise, men i takt med, at det lykkes os at skabe flere arbejdspladser i 2013, vil danskerne vurdere os i det lys, siger Magnus Heunicke.
Regeringssiden med Socialdemokraterne, De Radikale og SF står sammen med Enhedslisten til at få i alt 83 pladser i Folketinget. Oppositionen står til 92 pladser, og den har dermed stadig et klart flertal.
Regeringens fremgang skyldes også en lille fremgang hos De Radikale og det parlamentariske grundlag Enhedslisten, mens SF til gengæld går tilbage.
Folketingets største parti, Venstre, holder niveauet med knap en tredjedel af stemmerne, 31,9 procent.
