EU optrapper kamp mod høje mobilpriser
EU vil igen tvinge teleselskaber til at sænke prisen for brug af mobiltelefonen i andre EU-lande.


 Det vil fortsat blive billigere og billigere at bruge mobiltelefonen, når du tager på sommerferie eller arbejdsrejser i andre EU-lande.
Med et nyt forslag vil EU-Kommissionen presse priserne yderligere ned på de såkaldte roamingafgifter.
Om tre år - den 1. juli 2014 - skal det højst koste 1,79 kroner i minuttet at ringe fra et andet EU-land og 0,75 kroner i minuttet at modtage opkald, lyder kommissionens forslag.
75 øre bliver også den maksimale pris for at sende en sms-besked, ligesom EU for første gang vil lave et prisloft på at bruge internettet i udlandet og hente data ned på mobiltelefonen.
- Det vil også øjeblikkeligt tvinge priserne ned på dataroaming, hvor operatørerne i øjeblikket nyder godt af uhyrlige avancer, siger Neelie Kroes, EU-kommissær for den digitale dagsorden.
Selvom EU i 2009 lavede grænser for, hvor meget teleselskaberne må opkræve fra hinanden ved dataroaming, så har kunderne ikke mærket noget til besparelserne.
Derfor vi EU nu også regulere forbrugerpriserne, så det næste år højst må koste 6,71 kroner per megabyte. Og i 2014 skal prisen presses ned under 3,73 kroner per megabyte.
Ifølge kommissionen koster det i dag gennemsnitligt 16,63 kroner per megabyte at bruge et andet mobilselskabs netværk til at hente data ned på mobiltelefonen i et andet EU-land.
For at styrke konkurrencen vil EU-Kommissionen også åbne op for, at forbrugerne kan lave en særskilt roamingkontrakt, hvis nogle teleselskaber tilbyder ekstra billig udlandstelefoni.
Dermed kan forbrugerne afregne udlandssamtaler til et andet selskab, uden at det er nødvendigt at skifte telefonnummer og simkort.
Både EU's medlemslande og EU-Parlamentet skal nu behandle forslaget.
Ifølge videnskabsminister Charlotte Sahl Madsen (K) vil det blive en prioritet under det danske EU-formandskab i første halvår af 2012 at få gennemført lovgivning, som sikrer forbrugerne billigere roamingpriser.
