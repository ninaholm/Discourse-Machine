Hans Gammeltoft-Hansen går om knap et år
Folketingets Ombudsmand, Hans Gammeltoft-Hansen, har meddelt Folketinget, at han går på pension i januar 2012.


 Efter et kvart århundrede som Folketingets Ombudsmand går Hans Gammeltoft-Hansen af ved udgangen af januar 2012.
Det meddeler han Folketinget.
Han skal efter ombudsmandsloven give besked senest seks måneder før, han ønsker at fratræde. Hans Gammeltoft-Hansen har sendt sit brev, inden Folketinget går på sommerferie efter den forlængede samling.
I brevet forklarer Hans Gammeltoft-Hansen, at han længe har set januar 2012 som et passende tidspunkt for ham at slutte, hvis det ikke var sket forinden ved Folketingets beslutning eller af andre årsager.
Hans Gammeltoft-Hansen fylder 68 år omkring januar 2012 og har da været Folketingets Ombudsmand i 25 år.
Efter det kommende folketingsvalg skal det nyvalgte Folketing vælge en ny ombudsmand.
Hans Gammeltoft-Hansen skriver, at hvis det ønskes, varetager han gerne sit embede i månederne efter valget indtil udgangen af januar for at afrunde nogle opgaver.
Hvert år modtager ombudsmanden godt 5000 klager fra borgere, som mener, at myndighederne har begået en fejl.
Hans Gammeltoft-Hansen blev i 1976 dr.jur. og året efter professor i retsvidenskab ved Københavns Universitet. I 1987 blev han Folketingets Ombudsmand og var fra 1996 til 2000 vicepræsident for International Ombudsman Institute.
Fra 2002 til 2009 var han formand for Offentlighedskommissionen.
Han var formand for Dansk Flygtningehjælp fra 1977 til 1984 og spillede en hovedrolle i udlændingeloven, som Folketinget vedtog næsten enstemmigt i 1983.
Loven fra 1983 gjorde det meget vanskeligere for myndighederne at udvise udlændinge. Loven blev strammet i 1986.
