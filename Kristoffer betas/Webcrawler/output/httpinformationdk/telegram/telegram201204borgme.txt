Borgmester vil ikke genåbne lam piges sag
Københavns teknik- og miljøborgmester, Ayfer Baykal, vil ikke lave uvildig undersøgelse af gelændersagen.


 To af hendes kolleger fra Københavns Borgerrepræsentation kræver en uvildig undersøgelse af den såkaldte gelænder-sag, hvor en 14-årig pige faldt ned fra Dronning Louises Bro og blev lam, men det afviser teknik- og miljøborgmester Ayfer Baykal (SF).
- Det er uklart for mig, hvad den uvildige undersøgelse skal bestå af. På det grundlag kan jeg ikke tage stilling til kravet om undersøgelsen, siger Ayfer Baykal i en udtalelse.
Den 14-årige pige og hendes veninde faldt ned fra Dronning Louises Bro tilbage i januar, fordi et gelænder bristede, da de lænede sig op af det. Veninden fik en kraftig hjernerystelse, mens den 14-årige brækkede ryggen og blev lam fra livet og nedefter.
Københavns Kommune fastholder, at man ikke har svigtet tilsynspligten med gelænderet, og derfor vil man heller ikke udbetale erstatning til den 14-årige pige.
Det er den udmelding, der fik beskæftigelses- og integrationsborgemester Anna Mee Allerslev (R) og det konservative medlem af Borgerrepræsentationen Jakob Næsager til at kræve en uvildig undersøgelse af hele sagen.
- Jeg tror, at alle borgere og politikere undrer sig over det, vi hører fra kommunens jurister. Derfor vil jeg som borgernes repræsentant være sikker på, at vi gør alt, hvad vi kan for at behandle pigen efter alle bogens regler, siger Anna Mee Allerslev til DR.
Men det vil Ayfer Baykal ikke imødekomme. Og hun undrer sig over, hvad det overhovedet er, hendes to kolleger fra Borgerrepræsentationen vil have undersøgt.
Hun beder Anna Mee Allerslev og Jakob Næsager om at konkretisere, hvad de mener, en uvildig undersøgelse skal belyse.
