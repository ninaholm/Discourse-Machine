Koreanere i konflikt mødes til nye forhandlinger søndag
Nordkorea og Sydkorea er blevet enige om at fortsætte forhandlinger om eskaleret krise søndag.


 Udsendte forhandlere fra Nordkorea og Sydkorea mødes igen søndag til en ny runde af samtaler, efter at timelange forhandlinger lørdag endte uden resultat, beretter flere nyhedsbureauer.
De to parter er blevet enige om at mødes igen klokken 15 lokal tid. Det er klokken otte søndag morgen dansk tid.
Her skal de forsøge at trappe den krise ned, som er i færd med at eskalere på den koreanske halvø efter flere dage med både militære og verbale beskydninger på tværs af grænsen på den berømte 38. breddegrad.
Det første møde begyndte lørdag aften i landsbyen Panmunjom, der ligger i den demilitariserede zone mellem landene.
Mødet begyndte kort tid, efter at fristen løb ud for et nordkoreansk ultimatum mod Sydkorea om at stoppe propagandaførsel med højttalere over grænsen. Ellers ville der blive krig, lød det fra styret i nord.
Sydkorea har nægtet at give efter for kravet.
Nordkorea har sendt militærets ledende politiske embedsmand, Hwang Pyong-so, der af mange anses for at være landets nummer to efter Kim Jong-un, og Arbejderpartiets partisekretær, Kim Yong-gon, som er ansvarlig for relationerne til Sydkorea.
 FN's generalsekretær, Ban Ki-moon, havde forinden mødet lørdag opfordret de to ærkefjender til at sætte en stopper for den bekymrende optrapning af spændingerne på den delte halvø i Sydøstasien.
Nordkoreas leder, Kim Jong-un, satte fredag sine frontstyrker i fuldt kampberedskab og advarede om angreb, hvis ikke Sydkorea ikke indstillede sine propagandaudsendelser.
