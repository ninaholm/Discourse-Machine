15.000 mand skal sikre Rio-topmøde
Det brasilianske militær er ved at gøre klar til en kæmpe sikkerhedsoperation ved næste måneds store topmøde.


 Der indsættes 15.000 soldater og politifolk for at tage sig af sikkerheden, når Brasilien den 20. til 22. juni er vært for det store internationale topmøde om bæredygtig udvikling - det såkaldte Rio+20.
Brasiliens forsvarsminister, Celso Amorim, siger, at der udstationeres 8000 soldater og 7000 politifolk til topmødet i Rio de Janeiro.
- Vi har lavet en meget detaljeret planlægning med mange mennesker og udstyr for at sikre, at konferencen finder sted under fredelige forhold, siger Amorim.
Der ventes 115 verdensledere og 50.000 andre deltagere til konferencen.
Forsvarsminister Amorim siger videre, at særlige enheder vil holde sig klar til at tage sig af eventuelle terrorangreb eller cyberangreb, selv om der dog ikke er nogle specifikke trusler.
- I vore dage er cyberangreb en farlig trussel. Vi må være på vagt, så vi kan garantere sikkerheden for alle konferencedokumenterne, siger han.
Sikkerheden vil blive skærpet ved lufthavne, havne og ved strategiske installationer som gas- og vandværker. Luftrummet over konferencecentret bliver lukket.
De skærpede sikkerhedsforanstaltninger vil også gælde for det såkaldte parallelle "folkets topmøde", der finder sted i Flamingoparken i den sydlige del af Rio.
Her vil der blandt andet være private organisationer og grupper, og her ventes omkring 20.000 mennesker dagligt.
