KL: Vi har højnet kvaliteten i timerne
Kommuner afviser kritik fra skolelærerne: Kvaliteten i undervisningen er forbedret, lyder det.


 Lærerne river sig i håret over krav fra landets kommuner. Derfor indkalder Danmarks Lærerforening til en ekstraordinær kongres, men kommunerne tager det skridt helt roligt.
Lærerne retter ellers skytset mod regeringen og kommunerne, som de mener i deres spareiver glemmer kvaliteten af undervisningen.
- Vi ser det som en fremstrakt hånd, fordi vi altid gerne vil diskutere kvaliteten i undervisningen med folkeskolens parter, siger Jan Trøjborg, formand for KL.
Ifølge formanden for Danmarks Lærerforening, Anders Bondo Christensen, burde kommunerne påtage sig et større ansvar for kvalitet i folkeskolen. Og derfor har de for første gang i Bondos ni år som formand indkaldt til en ekstraordinær kongres.
Jan Trøjborg er enig i, at der skal tages ansvar, men siger, at kommunerne allerede tager ansvar.
- Der er ikke noget, vi hellere vil, end at højne kvaliteten, og det har vores styrkeindsats de senere år også gjort. Bare se på læseresultaterne. Det går fremad. Og det er først og fremmest, fordi vi har nogle rigtig dygtige lærere, der yder en dedikeret indsats siger han.
Lærerne er blandt andet utilfredse med, at de skal undervise mere inden for samme arbejdstid. De mener også, der bliver snakket for meget økonomi og for lidt kvalitet.
- Det er som bekendt ikke mig, der kan trylle økonomien frem. Jeg er ikke i stand til at skabe andre rammer, end dem, regeringen og folketinget giver os, siger Jan Trøjborg.
- Men for os handler det om at få en folkeskole, der leverer gode nok resultater til, at de unge kan tage en ungdomsuddannelse og komme videre i systemet, siger Jan Trøjborg og fortsætter:
KL håber, at der vil opnås enighed med Danmarks Lærerforening om at forfølge de samme mål fremover.
- Vi skal tilbage på sporet så at sige, altså få samme undervisning, som vi havde for nogle år siden, og få styrket den del af lærernes arbejdstid, der bruges til undervisning, en anelse, siger Jan Trøjborg.
