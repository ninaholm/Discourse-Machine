Nu er det slut med at pulse på DSB's perroner
Rygende DSB-kunder skal nok vænne sig til, at de fremover ikke må ryge på DBS's område, mener virksomheden.


 Fra tirsdag er det slut med at snuppe et sidste hiv af cigarretten på perronen før togturen. Her træder DSB's nye rygeforbud nemlig i kraft for både passagerer og ansatte.
 - Det er en del af ønsket om at skabe et sundt DSB, hvor kunder og medarbejdere kan færdes i omgivelser uden tobaksrøg, siger Susanne Mørch Koch, der er direktør for DSB Kommerciel og Personale, i en pressemeddelelse.
En undersøgelse foretaget af DSB i 2012 viste, at 70 procent af de ikke-rygende passagerer ønskede enten et totalt rygeforbud eller særlige ryger-zoner på stationsområderne.
I dag er det 17 procent af den voksne danske befolkning, der ryger hver dag.
DSB meldte allerede ud for et år siden, at det var slut med at ryge på perronerne per 1. juli 2014. Og siden er der kommet mange reaktioner på forbuddet, lyder det fra DSB. Blandt andet glade reaktioner fra kunder, der ikke kan tåle røg.
 - Da vi indførte rygeforbud i vores tog og på vores stationer i januar 2007 gik det rimelig smertefrit. Det sker sikkert også her, når de rejsende har vænnet sig til ændringerne, lyder det fra Susanne Mørch Koch.
Metroen har allerede røgfrie perroner, og Arriva og FynBus har også valgt at indføre røgfrie omgivelser fra 1. juli.
DSB markerer de nye regler med at uddele lakridspiber på Aarhus Banegård, Odense Banegård og Københavns Hovedbanegård.
