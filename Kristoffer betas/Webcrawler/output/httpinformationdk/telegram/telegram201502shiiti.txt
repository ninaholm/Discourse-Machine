Shiitiske oprørere opløser parlamentet i Yemen
En lille overgangsregering skal lede Yemen i en periode på op til to år for at løse en politisk krise.


 Den fremstormende Houthi-bevægelse har opløst parlamentet i Yemen for at danne en ny overgangsregering i et forsøg på at løse den igangværende magtkamp i landet.
 Magtkampen har blandt andet betydet et farvel til præsident Abd-Rabbu Mansour Hadi for to uger siden.
Den ny overgangsregering vil udpege et fem-personer stort præsidentielt råd, som skal lede landet i en periode på op til to år. Det blev fredag meddelt på stats-tv.
Yemen har været politisk lammet, siden Abd-Rabbu Mansour Hadi og premierminister Khaled Bahahs blev væltet, da den shiitiske gruppe opkaldt efter sin tidligere leder Hussein Badreddin al-Houthi erobrede præsidentpaladset i januar.
Houthierne, som deler religiøse rødder med styret i Iran, bliver støttet af Teheran.
Gruppen havde givet de politiske fraktioner i landet en frist til onsdag i denne uge, ellers ville houthierne selv finde en løsning på den politiske lammelse.
Det shiitiske styre i Yemen er alt andet end populært i nabolandet Saudi-Arabien, som er den politiske stormagt på Den Arabiske Halvø og den største olieeksportør.
Stabilitet i Yemen har meget høj prioritet for saudierne, som blandt andet bekæmper den regionale gren af al-Qaeda i landet med hjælp fra amerikanske droner.
USA nægter at anerkende houthiernes magtovertagelse i Yemen, men Washington erkender, at det er et kompliceret spørgsmål, eftersom shiitterne også bekæmper al-Qaeda i landet.
- Det er en meget kompliceret og uafklaret situation, siger udenrigsministeriets talskvinde Marie Harf.
