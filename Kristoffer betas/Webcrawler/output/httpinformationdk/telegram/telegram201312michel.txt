Michelin Guide til Roms hjemløse udgivet i Italien
En ny bog skal hjælpe hjemløse i Rom til at få et gratis måltid mad og et varmt bad.


 De fleste guidebøger fortæller folk, hvor de kan tage hen for at spise fyrsteligt og spendere en klækkelig sum penge.
Men en ny bog til hjemløse og nødlidende i Italiens hovedstad, Rom, fortæller i stedet, hvor de kan få et gratis måltid og et varmt bad.
Det er en katolsk gruppe ved navn Sant Egidio, som tidligere har været nomineret til Nobels fredspris, der torsdag løftede sløret for den nyeste guidebog i en række, målrettet fattige og hjemløse.
Rom er sammen med resten af landet hårdt ramt af flere års økonomisk krise, og det har medført en stigning i hjemløse.
- Efter seks-syv år med økonomisk krise er antallet af fattige italienere steget, siger Marco Impagliazzo, der er formand for Sant Egidio.
2014-udgaven af guidebogen har et oplag på 1300 eksemplarer, og den har fået titlen "Rom, her kan du spise, sove og bade". Den bliver populært kaldt "Michelin Guide til de fattige".
Guidebogen er 227 sider lang og indeholder 68 suppekøkkener, 42 krisecentre og herberger, 16 steder hvor hjemløse kan få et bad samt forskellige steder, hvor de kan få adgang til lægehjælp og rådgivning.
Sant Egidio siger, at der er omkring 8000 hjemløse i Rom, og at antallet er vokset med omkring 10 procent i de seneste år. Andre, der er målrettet bogen, er personer og familier, der har et hjem, men som har brug for hjælp til mad og sociale ydelser.
Tidligere har Sant Egidio fokuseret deres hjælpearbejde mod Italiens indvandrer-samfund.
