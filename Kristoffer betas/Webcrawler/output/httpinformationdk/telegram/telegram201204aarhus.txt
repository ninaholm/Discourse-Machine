Aarhus er klar til at åbne fixerum
Aarhusianske narkomaner får snart mulighed for at fixe i fixerum, lover rådmanden for sociale forhold.


 Regeringen og Enhedslistens fælles beslutning om at lovliggøre fixerum falder i god jord hos Hans Halvorsen (S), der er rådmand for sociale forhold i Aarhus Kommune.
- Vi har faktisk længe ønsket at få mulighed for at indrette fixerum på nogle af vores væresteder. Så det passer godt ind i vores politik, siger han til Ritzau.
Ønsket om at få tilladelse til at indrette fixerum til byens narkomaner skyldes hensynet til byens andre borgere.
- Nogle af de svært belastede borgere, der fixer på gaderne, er til stor gene for de andre borgere. De efterlader deres "værktøj", og det kan være til skade for børn og andre folk. Med fixerum kommer vi et godt skridt væk fra den gene, siger Hans Halvorsen.
Han mener, at man kan have det første fixerum klar i Aarhus midtby om et års tid og forestiller sig, at det kan blive indrettet i værestedet Redens nye byggeri. Han tør dog ikke garantere, at fixerummet kommer så hurtigt på benene.
- Men det er da noget, vi vil få sat gang i rimeligt hurtigt, siger han.
Også i København falder forslaget i god jord. Her har man længe arbejdet på at få lov til at oprette fixerum, og derfor glæder beslutningen også socialborgmester Mikkel Warming (Ø).
- Det betyder utroligt meget, at misbrugerne kan gå lige ind fra gaden uden at skulle opgive CPR-nummer og uden at skulle lade sig registrere, siger han i en udtalelse.
Også hos Dansk Sygeplejeråd jubler man over de frie fixerum. Her mener man, at det vil medføre, at færre narkomaner dør på gaden og at flere vil gå i behandling.
- Det vil utvivlsomt betyde færre dødsfald blandt stofmisbrugerne, fordi de hygiejniske forhold vil være langt mere forsvarlige end på gaden, udtalte formand Grete Christensen til Ritzau kort før, regeringen og Enhedslisten gjorde fixerummene lovlige.
