Kongens fjender boykotter valg i Bahrain
Der er igen uroligheder i golfstaten Bahrain, hvor kongen i februar nedkæmpede tilløb til Det Arabiske Forår.


 Der udbrød lørdag aften uroligheder i den shiamuslimske enklave Sanabis i nærheden af Bahrains hovedstad, Manama. Protesterne kommer i forlængelse af et suppleringsvalg til parlamentet i den lille golfstat.
Det meste af oppositionen i Bahrain boykottede lørdagen igennem valget, der skulle have fyldt de tomme pladser i landets parlament. Oppositionen kvittede de 18 pladser i februar i forbindelse med de daværende folkelige protester mod landets enevældige konge.
Ud på aftenen begyndte politi at bruge gummikugler mod unge i Sanabis, der råbte regeringsfjendtlige slagord, oplyser en journalist fra Reuters på stedet.
Suppleringsvalget var dagen igennem præget af en markant lav valgdeltagelse, skriver de internationale nyhedsbureauer.
Myndighederne har opfordret landets 187.000 vælgere til at møde frem i stimer for at vise deres støtte til kongen og regeringen.
Imidlertid skriver dagbladet Al-Ayyam, at regeringen samtidig har overvejet at straffe vælgere, der boykotter valget. Blandt andet ved at afskedige dem fra deres job.
De shiamuslimske medlemmer af parlamentet kvittede deres pladser i protest mod sikkerhedsstyrkers hårdhændede nedkæmpning af et folkeligt oprør i februar. Mindst 30 demonstranter blev dræbt.
Over 500 personer er anholdt af sikkerhedsstyrkerne og anklaget for deltagelse i oprøret mod kongen, oplyser menneskeretsgruppen Amnesty International.
Uroen i Bahrain begyndte blot to uger efter, at Danmarks dronning Margrethe gennemførte et officielt besøg i den lille golfstat.
Det vakte i den forbindelse en del kritik, at dronning Margrethe tildelte den autoritære kong Hamad bin Isa al-Khalifa Danmarks næsthøjeste orden.
