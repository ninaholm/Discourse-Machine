Rotteforsøg kan hjælpe vores hukommelse
Ny forskning giver håb om, at langtidshukommelsen kan forbedres ved at sprøjte et gen ind i hjernen.


 Israelske forskere har forbedret rotters langtidshukommelse ved at sprøjte et gen ind i hjernen på dem.
Det resultat kan måske hjælpe os i kampen mod blandt andet Alzheimers, vurderer en førende dansk forsker på området.
- Det er et enormt interessant studie, fordi forsøget kan give os en ny erkendelse om, hvordan hukommelsen er skruet sammen, siger professor i klinisk psykiatri Poul Videbech til experimentarium.dk.
Den opsigtvækkende opdagelse er netop blevet offentliggjort i tidsskriftet Science.
- Den nye viden kan måske på lang sigt bruges til at modvirke hukommelsestab eller Alzheimers hos mennesker, siger Poul Videbech.
Israelske forskere fra The Weizmann Institute of Science sprøjtede et gen ind i hjernen på et hold rotter for at studere, hvordan det påvirkede deres langtidshukommelse i forhold til ubehandlede rotter.
Dyrene blev trænet til at finde sukkervand blandt salt og normalt vand. Efter seks dage havde de ubehandlede rotter svært ved at undgå saltvandet, mens de behandlede rotte huskede, hvor sukkervandet var.
Dog er der et problem ved at styrke menneskets langtidshukommelse på samme måde, fortæller Videbech:
- Vi skal være glade for, at Vorherre har indrettet os sådan, at vores hjerne er god til at gemme kedelige erindringer af vejen, siger han og fortsætter:
- Det er også derfor, det ikke er alle soldater i Afghanistan, som udvikler posttraumatisk stressyndrom men kun få procent, hvor erindringer om grufulde oplevelser vender tilbage og fremkalder voldsom angst.
Men selv om det på nuværende tidspunkt vil være en dårlig idé af overføre behandlingen til mennesker, er forskningen stadig en vigtig opdagelse, mener Videbech.
- Det er interessant at finde ud af, om det samme gen findes hos mennesker, og om det også spiller en central rolle i vores hukommelse.
- Hvis det er tilfældet, kan vi blive klogere på, hvordan menneskers hukommelse fungerer og forhåbentlig bruge den viden til at blive bedre til at værne om den.
