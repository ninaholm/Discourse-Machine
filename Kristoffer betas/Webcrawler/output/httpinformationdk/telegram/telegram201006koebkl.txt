Køb klippekort til toget via sms
Sommeren over kan københavnere og tilrejsende købe klippekort til bus, metro og tog via mobiltelefonen. Ordningen skal supplere de eksisterende SMS-billetter.


 Det har længe været en mulighed at købe en billet til S-tog, bus eller Metro via mobilen.
Men sms-kunderne har indtil nu ikke kunnet få fingre i de rabatter, som dem med et klippekort af pap får. Det bliver der nu lavet om på for en periode.
Fra på fredag og sommeren over vil hovedstadens trafikselskaber tilbyde sms-klippekort med rabat.
- De seneste måneder har vi fået markant flere til at købe billet per sms på alle tider af døgnet. Vi håber, at de også vil se det nye elektroniske klippekort som en nem og attraktiv måde at opleve hovedstaden på her i sommerferien.
Det siger trafikpolitisk chef i Metroselskabet Nina Kampmann i en pressemeddelelse.
Sms-klippekortet har 24 klip à hver 1 zone og kommer til at koste 135 kroner. Man får med andre ord fire ekstra zoneklip i forhold til et almindeligt blåt 2 zoners klippekort.
Siden den digitale billet blev indført i januar 2009 er udbredelsen vokset, og flere end 10.000 billetter i hovedstadsområdet bliver hver dag købt via sms. Tallet stiger fortsat, og i alt 2,8 millioner sms-billetter er solgt siden indførelsen.
- Vi kan se, at kunderne er vilde med de elektroniske billetter, der er nemme og tilgængelige, siger chef for Kunde- og Markedscentret i Movia Anders Due.
Sms-klippekortet kan købes fra den 2. juli til den 31. august. Herefter bliver ordningen evalueret, og selskaberne vil tage stilling til, om der skal indføres et permanent digitalt klippekort.
