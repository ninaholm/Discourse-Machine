Star Tour sløjfer udflugter i Kairo og Luxor
Efter Udenrigsministeriets rejsevejledning stopper Star Tour udflugter til Kairo og Luxor, siger Stig Elling.


 Der er slut med udflugter til Kairo og Luxor for Star Tours danske turister efter de seneste dages demonstrationer i Egypten, som har medført, at Udenrigsministeriet har revideret sin rejsevejledning til landet.
Det oplyser Star Tours direktør Stig Elling.
- Vi har annulleret vore udflugter til Kairo og Luxor. Der er for meget palaver og trafik, så vi kan ikke gennemføre det hensigtsmæssigt.
- Når der har været meget små demonstrationer på badestederne Sharm-el-Sheik og Hurgada, hvor der ellers er meget fredeligt og roligt, så har vi sms'et vore kunder om, at de skal holde sig væk fra demonstrationerne, siger Stig Elling.
Star Tour har godt 300 danske turister i Egypten i øjeblikket. Stig Elling vurderer, at 11.000 danskere i år holder sommerferie i landet.
Hvis Udenrigsministeriet ændrer sin rejsevejledning og fraråder danskere at tage til Egypten, vil Star Tour evakuere sine gæster, oplyser Stig Elling.
- Hvis Udenrigsministeriet fraråder rejser til Egypten, så reagerer vi omgående. Vi henter vores gæster hjem. De, der skal af sted til Egypten, får tilbudt rejser til nye feriemål eller pengene tilbage. Vi holder gæsterne fuldstændig skadesløse, siger Star Tours direktør.
Demonstrationerne minder om situationen, da Egyptens tidligere politiske leder Hosni Mubarak blev afsat, mener han.
- Det minder lidt om det, vi har oplevet før. Vi og kunderne er vant til, at der er uro i Egypten. Det får os ikke til at fravælge Egypten. Det er spændende, dét der sker i disse timer, og det følger vi prompte, fastslår Stig Elling.
