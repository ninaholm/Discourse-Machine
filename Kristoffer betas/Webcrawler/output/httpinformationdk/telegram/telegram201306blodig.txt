Blodige kampe ved eks-rebellers hovedkvarter i Benghazi
Hovedkvarteret for Libyens tidligere oprørere i Benghazi er centrum for kampe. Mindst 25 skulle være dræbt.


 Det hovedkvarter i Benghazi, hvor libyske oprørsgrupper holdt til under kampen mod eksdiktatoren Muammar Gaddafi, har lørdag været centrum for hårde kampe mellem demonstranter og en libysk milits, der opererer under landets forsvarsministerium.
Mindst 25 personer skulle være dræbt og over 70 sårede, beretter en læge på et hospital i byen.
Ifølge beboere i området gik en flok demonstranter i protest ved hovedkvarteret for brigaden Libya Shield.
Demonstranterne krævede en opløsning af de bevæbnede militser, som næsten to år efter diktatoren Muammar Gaddafis fald endnu huserer i det nordafrikanske land.
På det seneste har vreden været stigende mod militserne, som bliver støttet af regeringen. Regeringen benytter fortsat nogle af oprørsmilitserne, fordi den endnu ikke har kontrol over alle dele af landet.
- En gruppe demonstranter indledte en protest mod militserne. De krævede opløsning af grupperne og genopbygning af hæren.
- Da jeg forlod stedet, så jeg demonstranter kaste med sten, og det blev besvaret med skud, siger en beboer i Benghazi ifølge Reuters.
Regeringen har valgt at håndtere militserne på to måder. De opløser de militser, som opererer uden tilladelse, men samtidig har regeringen valgt at støtte nogle af de mest magtfulde grupper, som har fået officiel tilladelse til at operere i landet.
Benghazi har i dette forår været ramt af en stribe angreb, som har kostet mange mennesker livet.
I marts eksploderede en bombe på en parkeringsplads ved et af byens hospitaler. Mindst 15 mennesker blev dræbt.
Også i Libyens regeringsby, Tripoli, har der været uro. I april belejrede en gruppe militante flere af landets ministerier over adskillige dage.
