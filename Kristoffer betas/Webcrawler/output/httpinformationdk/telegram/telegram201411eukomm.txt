EU-Kommissionen siger o.k. til forbud mod plastposer
Det er landenes egen skyld, hvis det bliver svært at føre plastikposeforbud ud i livet, siger EU-kommissær.


 EU-Kommissionen har på sit ugentlige møde onsdag sagt god for den aftale om at begrænse brugen af engangsplastikposer, som i mandags faldt på plads i forhandlinger mellem repræsentanter for Europaparlamentet og de 28 medlemslande.
Kommissionens første næstformand, Frans Timmermans, lægger dog ikke skjul på, at han ikke er begejstret for aftalens endelige udformning.
- Jeg mener ikke, at det her har udfoldet sig helt i tråd med det, vi i kommissionen ville betragte som bedre regler.
- Jeg er bange for, at man - når medlemslandene skal gennemføre det - med tiden vil se, at der kunne have været bedre måder at gøre det på i overensstemmelse med det, vi havde foreslået, siger Timmermans.
Han afviser dog presseforlydender fra tidligere på ugen om, at han var så utilfreds med det kompromis, der tegnede sig, at han skulle have været stemt for helt at trække forslaget tilbage.
Kompromisset betyder blandt andet, at medlemslandene kan vælge enten at indføre afgift på poserne inden 2019, eller at de skal binde sig til at reducere brugen af plasticposer til 90 per person i 2019 og 40 poser per person i 2025.
- Jeg er en pragmatisk mand, og jeg kan se, at det er, hvad medlemslandene og Europaparlamentet ønsker. Det ændrede forslag vil ganske givet føre til færre plastikposer i miljøet, og det skal vi alle sammen være glade for.
- Hvis der så senere viser sig problemer med at føre det ud i livet, må man bare sige, at det har medlemslandene selv været ude om, siger kommissæren.
Den danske europaparlamentariker Margrete Auken (SF), der har været parlamentets chefforhandler i sagen, er glad for kommissionens godkendelse.
- Aftalen om ny EU-lovgivning til reduktion af plastikposer er en milepæl i kampen mod plastikforureningen i naturen og har heldigvis meget stor opbakning blandt europæerne, siger Auken i en skriftlig kommentar.
Aftalen ventes at blive endeligt godkendt af EU's medlemslande på fredag.
