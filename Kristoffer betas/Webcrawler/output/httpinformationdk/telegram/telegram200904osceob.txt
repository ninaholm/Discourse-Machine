OSCE-observatører frigivet i Sydossetien



 Sikkerhedsstyrker i den georgiske udbryderregion Sydossetien pågreb tidligere i dag to observatører fra Organisationen for Sikkerhed og Samarbejde i Europa (OSCE). De blev dog løsladt kort efter, oplyser en talskvinde for myndighederne i regionen. 
 Separatistleder Eduard Kokoity siger til nyhedsbureauet Interfax, at observatørerne havde krydset grænsen mellem Georgien og Sydossetien. 
 - OSCE-observatørerne krydsede ulovligt grænsen til Sydossetien i Tskhinvali-distriktet i bil og blev tilbageholdt af sydossetiske grænsevagter, fortæller Kokoity, der tilføjer, at observatørerne opførte sig "provokerende".
 En talskvinde for OSCE bekræfter, at de to militærobservatører blev pågrebet af sydossetiske styrker, men at de kort tid efter blev løsladt.
 OSCE har haft 28 observatører udstationeret i Georgien siden 1992, og de har regelmæssigt patruljeret i Sydossetien. Siden Ruslands kortvarige krig mod Georgien i 2008, har myndighederne i Sydossetien imidlertid nægtet observatørerne adgang til området. 
