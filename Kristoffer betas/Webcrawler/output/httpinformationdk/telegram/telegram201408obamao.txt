Obama overvejer bomber mod IS i Syrien
Syrien er klar til amerikanske luftangreb, men USA har ikke truffet beslutning om at sætte ind i Syrien.


 USA er i færd med at forberede militære tiltag, der skal presse Islamisk Stat i Syrien, siger det amerikanske militær.
Men der er ikke truffet beslutning om at udføre luftangreb andre steder end i Irak, hvor USA over de seneste uger har sat ind med begrænsede bombardementer af den militante gruppe, lyder det fra Det Hvide Hus.
- Præsidenten har ikke truffet beslutning om at gennemføre militære handlinger i Syrien, siger talsmand Josh Earnest.
Han tilføjer, at det er det forsvarsministeriet Pentagons job at planlægge alle mulige scenarier.
Barack Obama skal nu mødes med forsvarsminister Chuck Hagel, og de skal blandt andet drøfte situationen i Irak og truslen fra IS.
Talsmanden kommenterer ikke den syriske præsident, Bashar al-Assads, regimes udtalelser om, at Syrien nu er parat til at arbejde sammen med USA for at bekæmpe "terrorisme" i Syrien.
Den syriske udenrigsminister, Walid al-Moualem, har sagt, at amerikanske luftangreb skal koordineres med regeringen i Damaskus - ellers vil de blive set som et brud på Syriens suverænitet.
Washington har gentagne gange krævet Assads afgang og beskyldt ham for grove overtrædelser af menneskerettighederne i borgerkrigen, der har kostet mindst 190.000 mennesker livet.
For nylig blev den amerikanske journalist James Foley henrettet af IS i Syrien.
