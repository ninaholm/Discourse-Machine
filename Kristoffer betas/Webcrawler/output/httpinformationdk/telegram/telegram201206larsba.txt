Lars Barfoed kæmper for blå skattereform
Danmark har bedst af en blå skattereform med de borgerlige, mener De Konservatives leder, Lars Barfoed.


 Danmark skal have en blå skattereform med de borgerlige partier, men det kan ende med et forlig alene mellem regeringen, De Konservative og Liberal Alliance og altså uden Venstre.
Det vurderer De Konservatives leder, Lars Barfoed, som ser en mulighed for en borgerlig skatteaftale med regeringen.
- Det er en option, som giver et flertal i Folketinget. Det har jeg ikke afvist på noget tidspunkt. Men jeg ser helst alle tre borgerlige partier i en skatteaftale med regeringen, siger Lars Barfoed.
Han har kraftigt opfordret Lars Løkke Rasmussen til at sende Venstre tilbage til forhandlingsbordet, så Danmark slipper for en rød skattereform med Enhedslisten.
Før fredagens forhandlinger kalder finansminister Bjarne Corydon (S) Venstre for uansvarlig, fordi partiets skattelettelser slår hul i statskassen.
Venstres udspil mangler ifølge finansministeren seks milliarder kroner på bundlinjen. De Konservative frygter ikke den samme kritik.
- Vi vil erstatte skatte- og afgiftsstigninger med nogle besparelser, så vi får større reelle netto-skattelettelser, end regeringen lægger op til. For et halvt år siden krævede jeg, at skattetrykket kom ned for at deltage i en aftale, siger Lars Barfoed.
Venstre vil ikke gå med til at forringe rentefradraget eller beskære folkepensionen for rige ældre. De Konservatives grænse går ved at mindske folkepensionens grundbeløb og dermed straffe de rige ældre, som har en privat pension, siger Barfoed.
- Selvfølgelig har vi en smertegrænse. Det er uacceptabelt for Det Konservative Folkeparti at forringe vilkårene for pensionister med en god indkomst, fordi de har privat pension eller arbejder, fastslår Lars Barfoed.
- Folkepensionens grundbeløb skal ikke reduceres, bare fordi man har en god pension. Det skal også være lige skat for alle uanset alder, siger han.
