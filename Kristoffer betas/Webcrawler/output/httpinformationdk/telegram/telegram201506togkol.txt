Tog kolliderer med lastbil i Tunesien: 14 er dræbt
Ulykken skete 60 kilometer syd for den tunesiske hovedstad, Tunis, som toget var på vej mod.


 Et passagertog er tirsdag morgen kollideret med en lastbil i Tunesien, og mindst 14 personer meldes omkommet. 70 andre er kvæstet, oplyser myndighederne i det nordafrikanske land.
- Dødstallet kan stige, siger Tunesiens transportminister, Mahmoud Ben Romdhane, til radiokanalen Mosaique.
Hovedparten af de omkomne var passagerer på toget, som kørte af sporet efter sammenstødet, oplyser transportministeriet i Tunis.
Både lokoføreren og lastbilchaufføren blev dræbt.
Toget var på vej fra Gaafour i syd mod hovedstaden Tunis, da ulykken skete i morgentrafikken.
Kollisionen fandt sted nær byen el-Fahes, der ligger omkring 60 kilometer fra hovedstaden, klokken 7.30 dansk tid.
