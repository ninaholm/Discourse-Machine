SF håber på en rød finanslov efter to aftaler
SF vil lave finanslov med regeringen efter to aftaler, men dagpenge driller, siger finansordfører Jonas Dahl.


 SF satser på en rød finanslov med regeringen og Enhedslisten, efter at parterne har lavet en aftale om ulandsbistanden, som højst slankes med halvanden milliarder kroner, samt en aftale på sundhedsområdet på samme beløb for de næste fire år.
Men der udestår stadig en aftale om dagpenge, hvor regeringen står fast.
Det siger SF's finansordfører, Jonas Dahl efter mandagens delaftale om ulandsbistand, hvor regeringen først ville spare 2,5 milliarder kroner, samt en sundhedsaftale, der med halvanden milliard kroner supplerer regeringens sundhedspakke på fem milliarder kroner.
- Dagpengene er vigtige for SF. Det har det været i rigtig, rigtig lang tid. Vi er optaget af at gøre noget for dem, der står til at falde ud af arbejdsmarkedet. Men vi kommer i sidste ende til at vurdere en samlet finanslov, siger Jonas Dahl.
- Nu håber vi, at vi kan tage nogle skridt i den rigtige vej. Vi har som mål en rød finanslov.
SF vil forlænge to års dagpenge med et tredje år på den lavere arbejdsmarkedsydelse, som svarer til kontanthjælp. Samtidig skal ledige optjene ret til dagpenge ved et halvt års arbejde mod nu et år.
Hidtil har regeringen såvel afvist at forkorte genoptjeningen som at forlænge dagpengeperioden.
Jonas Dahl afviser, at det "forslår som en skrædder i Helvede" at øge et årligt sundhedsbudget på 100 milliarder kroner med 600 millioner kroner næste år. Det mener professor i sundhedsøkonomi Kjeld Møller Pedersen, Syddansk Universitet, fordi i alt 6,5 milliarder fordeles skal over fire år.
- Vi har i finansloven arbejdet for mere lighed i sundhedssektoren. Derfor skal man løfte hele sektoren og særlig forebyggelsen. Vi har arbejdet for at sikre de svageste ældre bedre behandling. Så jeg er simpelt hen ikke enig med Kjeld Møller Pedersen, siger SF's finansordfører.
