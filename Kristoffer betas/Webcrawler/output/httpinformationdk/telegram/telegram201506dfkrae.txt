DF kræver langt færre flygtninge til Danmark
Flygtninge skal ikke blive indvandrere, så færre skal til Danmark, siger DF' formand, Kristian Thulesen Dahl.


 Flygtninge skal ikke forblive i Danmark som indvandrere, men sendes tilbage til deres hjemland. Danmark skal hjælpe langt flere flygtninge i nærområderne end her.
Det siger Dansk Folkepartis formand, Kristian Thulesen Dahl, til Folkemødet på Bornholm. Danmark bruger 6,3 milliarder kroner mere på asyl og familiesammenføring end i 2011, da Helle Thorning-Schmidt (S) blev statsminister, påpeger han.
- Det er ikke alene en økonomisk udfordring, når vi taler om nødvendigheden af at omlægge vor asylpolitik. Det er også et spørgsmål om, at vi skal undgå de parallelsamfund, som ellers vokser op i vort samfund, siger Kristian Thulesen Dahl.
Parallelsamfund skaber ekstremisme som terrorangrebet i februar i København, da to mennesker blev dræbt, mens flere politibetjente blev såret. Det skaber utryghed i samfundet, mener han.
- Der skal ikke flere asylansøgere til Danmark, end vi kan få integreret. Vi skal have antallet af asylansøgere og familiesammenførte ned, så vi kan bruge vore ressourcer på at få integreret dem, der allerede er her, siger Kristian Thulesen Dahl.
Han skoser Thorning for fejlagtigt at bryste sig af en stram asylpolitik. Men De Radikales leder, økonomiminister Morten Østergaard, trækker tæppet væk under hende, mener DFs formand.
- Mens hun render rundt og glæder sig over en stramning på asylområdet, som foreløbig har haft betydning for 126 mennesker, så fortæller han glad og gerne, at der - som han ser det - er kommet 45 forbedringer, som vi andre kalder lempelser, siger Kristian Thulesen Dahl.
 Han glæder sig over, at de fire borgerlige partier vil støtte den britiske premierminister, David Cameron i, at EU ikke skal være en social union med fælles ydelser, så udlændinge kan få børnecheck.
