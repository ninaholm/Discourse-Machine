EL vil have undersøgt Mali-mission før beslutning
Rollefordelingen mellem FN's fredsbevarende styrke og de franske styrker er uklar, mener EL.


 Enhedslisten har forsat nogle punkter, der skal undersøges, før man er klar til at sige ja til et dansk bidrag til FN-styrken i Mali.
Partiets udenrigsordfører Christian Juhl siger om partiets holdning til at sende et dansk bidrag til det vestafrikanske land.
- Vi har den holdning, at det er en vigtig mission, men at der er nogle uafklarede ting mellem FN's fredsbevarende styrke og de franske styrker, som tilsyneladende skal lave det hårde arbejde dernede. Og de skal afklares, før vi endeligt tager stilling, siger han.
De franske soldater gik ind i Mali i januar for at hjælpe de maliske regeringsstyrker med at fordrive bevæbnede islamistiske oprørsgrupper fra det nordlige Mali, hvor de var rykket frem efter et militærkup i landet i foråret 2012.
Det var ventet, at et bredt flertal i Folketinget torsdag ville give tilsagn om, at Danmark vil sende et Hercules-transportfly og 10 stabsofficerer af sted til Mali, hvor den planlagte FN-styrke skal bestå af op til 11.200 soldater og 1440 politifolk samt civilt personel.
Men den konkrete udformning af det danske bidrag må nu vente:
- Sagen skal i Folketinget, og derfor er det vigtigt, at den bliver undersøgt ordentlig, siger Christian Juhl.
Han forventer, at spørgsmålet om et dansk bidrag til Mali vil blive behandlet i Folketinget efter sommerferien.
FN har også rettet henvendelse til Danmark om at sende fredsbevarende styrker til Golan-højderne på den israelsk-syriske grænse. Her mangler FN soldater til observatørmission i området, efter at Østrig har besluttet at trække 380 soldater hjem.
Christian Juhl kalder et dansk bidrag til Golan-højderne for "uproblematisk". Dermed er der lagt op til en bred støtte fra Folketinget til at udsende danske soldater til missionen.
På dagens møde i Udenrigspolitisk Nævn blev der dog heller ikke truffet en endelig beslutning om den såkaldte Undof-mission, der overvåger våbenhvilen mellem Syrien og Israel.
- Det er for tidligt at tage stilling til nu. Vi har fået en meget generel forespørgsel fra FN om et dansk bidrag, og vi har svaret meget generelt, at vi gerne vil bidrage, når FN kalder. Men vi er slet ikke så langt, som vi er i Malis tilfælde, siger Villy Søvndal.
