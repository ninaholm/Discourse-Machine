FCK forlænger Brøndby-krise
Et Brøndby-hold i krise spillede godt med i Parken mod FCK, men et Martin Vingaard-frisparksmål og en sen scoring fra William Kvist sikrede FCK 2-0-sejren.


 Hvis Martin Vingaard på det seneste ikke har været inde i landstræner Morten Olsens VM-varme, så kommer FC København-spilleren det måske nu, efter at han søndag aften spillede en hovedrolle for københavnerne i 2-0-hjemmesejren over Brøndby i SAS Ligaen.
Midtbanespilleren, der i forårets første spillerunde scorede et smukt langskudsmål mod AGF, lagde grundstenen til sejren med 20 minutter igen, da hans flotte frispark havnede i målet via stolpen og Brøndby-keeper Stephan Andersen. I overtiden gjorde William Kvist det til 2-0.
Brøndby - nu med fem nederlag i de seks seneste ligakampe - spillede ellers en ganske fornuftig kamp med tanke på, hvilke profiler holdet manglede i Parken. 
Vi remser op: Anfører Max von Schlebrügge blev i forårsåbningen mod Sønderjyske langtidsskadet og manglede i forsvaret, og dertil var også midtbanespiller Samuel Holmén ude med karantæne, mens Martin Bernburg manglede i angrebet. 
Det er tre markante spillere på Brøndbys for tiden skrøbelige hold, men gæsterne formåede alligevel at spille bolden sikkert rundt til hinanden, og til tider var det hjemmeholdets spillere, der havde svært ved at erobre bolden tilbage i egne række. Ros til Brøndbys centrale midtbane bestående af Paul Jatta og Mike Jensen i den forbindelse.
Men sikkert kombinationsspil gør det ikke alene mod FCK-forsvaret, der som så mange gange før stod solidt. Derfor kom gæsterne heller ikke frem til de helt store chancer. Faktisk forsvandt Brøndbys sikkerhed i pasningsspillet det meste af tiden, jo tættere de kom på værternes straffesparkfelt.
Dér var Brøndby-spillerne ikke skarpe nok med den sidste pasning, og afslutninger langt ude fra blev aldrig farlige for Johan Wiland i FCK-målet. FCK stressede derfor heller ikke over Brøndby-spillet. 
Venstreback Oscar Wendt var farlig, når han kom stormende frem og ofte fik en perfekt pasning fra Jesper Grønkjær, og ellers var der en stor forventning fra FCK-fansene om, at Cesar Santin kunne gøre forskellen mod Brøndby.
Støjniveauet i Parken steg i hvert fald nogle decibel, når den brasilianske angriber, som i forårsåbningen scorede hattrick i 5-0-sejren over AGF, modtog bolden og stormede mod mål - ofte i en kontrafase. Men farligheden manglede hos Cesar Santin denne gang.  
Opgørets første store chancer havde Bernburg-afløseren Peter Madsen lige efter pausen, men Brøndbys tidligere topscorer måtte se sit forsøg efter et hjørnespark reddet på stregen af Wiland, som stod det rigtige sted i forhold til forsøget fra Peter Madsen.
FCK fører SAS Ligaen tre point foran OB, mens Brøndby er på en sjetteplads.
