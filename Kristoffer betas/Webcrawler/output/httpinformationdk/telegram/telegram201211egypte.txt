Egypten: Gaza-angreb er uacceptable
Egyptens præsident holder krisemøde efter Gaza-angreb. Det Muslimske Broderskab opfordrer til masseprotester.


 Israels gentagne luftangreb i den palæstinensiske Gazastribe er "uacceptable" og vil medføre ustabilitet i regionen.
Det siger Egyptens præsident, Mohamed Mursi, i en tv-transmitteret tale til nationen.
- Vi er i kontakt med Gazas folk og med palæstinenserne, og vi står sammen med dem, indtil vi (alle, red.) stopper aggressionen, og vi vil under ingen omstændigheder acceptere, at denne aggression fortsætter i Gazastriben, siger Mursi.
- Israelerne må indse, at denne aggression er uacceptabel og kun vil medføre ustabilitet i regionen og have negativ og alvorlig indvirkning på sikkerheden i regionen, tilføjer han.
Præsidenten havde torsdag morgen indkaldt Egyptens premierminister, forsvarsminister og indenrigsminister til krisemøde om sagen, skriver avisen Al-Ahram.
Den islamistisk dominerede regering, som har tætte forbindelser til Hamas-bevægelsen i Gaza, hjemkaldte onsdag sin ambassadør i Israel i protest mod de israelske bombardementer i Gaza.
Blandt de dræbte er den militære chef for Hamas, Ahmed al-Jaabari, som mistede livet, da en bombe ramte hans bil. Mindst 100 er sårede under bombardementerne.
Den israelske militæraktion i Gaza har vakt stor vrede i Egyptens mest magtfulde politiske bevægelse, Det Muslimske Broderskab, hvor præsident Mursi har sine rødder.
Broderskabet har opfordret egypterne til at deltage i masseprotester foran alle landets større moskéer torsdag klokken 16 dansk tid.
Bevægelsen har endvidere opfordret til demonstration efter ugens store bøn fredag.
Mursi siger på egyptisk tv, at han har drøftet situationen med USA's præsident, Barack Obama, i en telefonsamtale.
Her drøftede de to ifølge Mursi, hvordan man kan genoprette roen og "stoppe aggressionen".
