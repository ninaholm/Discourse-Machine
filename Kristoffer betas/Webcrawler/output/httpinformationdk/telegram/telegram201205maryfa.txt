Mary er fadder til prinsesse Estelle
Svenske prinsesse Estelle tog dåben med ophøjet ro og sutten i munden, mens forældrene strålede af lykke.


 Ikke mindre end fem faddere har den lille svenske prinsesse Estelle til at passe på sig, og kronprinsesse Mary er en af dem. Og som mor til fire og tre barnedåber bag sig er Mary en erfaren fadder.
Den tre måneder gamle Estelle blev døbt i Slottkyrkan i Stockholm tirsdag. Hovedpersonen tog hele ceremonien med ophøjet ro i sin smukke dåbskjole og sut i munden, mens forældrene strålede af lykke og stolthed over deres datter.
Prinsesse Estelle blev båret ind i kirken af sin far, mens hun under ceremonien lå trygt på sin mors skød, hvorfra hun kiggede på alle gæsterne.
Den lille prinsesse deler navn med kronprinsesse Mary, ligesom hun er opkaldt efter sin mormor og farmor. Estelle Silvia Ewa Mary er hendes fulde navn, som hun fik dagen efter fødslen 23. februar.
Der har i årevis været tætte bånd mellem det danske og det svenske kongehus.
Siden Frederik og Mary blev gift, har Mary været en favorit hos Victoria, og da Frederiks og Marys første søn, prins Christian, skulle døbes for seks år siden, faldt valget af fadder naturligt på Victoria.
Ud over Mary er Victorias lillebror, prins Carl Phillip, Daniels søster, Anna Westling Söderblom, den norske kronprins Haakon og den hollandske kronprins, Willem-Alexander fadder til lillepigen.
Estelles dåbskjole blev første gang brugt, da prins Gustaf Adolf blev døbt i 1906. Den blev også brugt af Victoria og hendes søskende Carl Philip og Madeleine.
Dåbsvandet kommer fra en kilde på Öland - en tradition som det svenske kongepar har startet. Både Victoria og hendes to søskende er blevet døbt med kildevand fra Öland.
Ceremonien var flere minutter forud for tidsskemaet, og dermed blev der tid til at vise prinsessen frem for de mange, som var mødt op på Slottsbacken uden for kirken.
Her blev prinsessen og forældrene mødt med hurraråb.
Kort efter lød en salut med 21 kanonskud fra det svenske forsvar, affyret fra Skeppsholmen tværs over vandet fra Stockholms slot.
Efter dåben er kongeparret værter ved en reception for særligt inviterede gæster, og som en særlig dåbsgave har prinsesse Estelle, hertuginde af Östergötland, fået sit eget våbenskjold og monogram af sin morfar.
