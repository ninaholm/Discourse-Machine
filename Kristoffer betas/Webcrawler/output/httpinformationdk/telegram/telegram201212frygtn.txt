Frygt for nyt skyderi lukker skoler i Connecticut
Politiet har lukket alle skoler i en by omkring 30 kilometer fra Newtown, hvor fredagens massakre fandt sted.


 Politiet i Ridgefield i Connecticut siger, at alle skoler i byen er lukket på grund af en mistænkelig person. Det skriver avisen Hartford Courant ifølge nyhedsbureauet Reuters.
Manden blev angiveligt set med et gevær tæt ved en grundskole i Ridgefield, og det fik myndighederne til at slå alarm og lukke skolerne, rapporterer Sky News.
- På grund af en melding om en mulig mistænkelig person i området omkring Branchville togstation er alle skoler lukket, oplyser forstander Deborah Low fra skolemyndighederne i byen.
Et stort antal patruljevogne er sendt til Ridgefield fra andre byer i området, oplyser politiet.
På grund af begivenhederne i Ridgefield blev skolerne i den nærliggende by Redding ligeledes lukket, men åbnede igen klokken 10 lokal tid (klokken 16 dansk tid), skriver avisen Hartford Courant.
Ridgefield ligger omkring 30 kilometer fra Newtown, der fredag blev skueplads for en blodig massakre, da den 20-årige Adam Lanza trængte ind på en skole og skød vildt omkring sig.

Adam Lanza dræbte 20 børn og seks voksne på skolen, inden han rettede et våben mod sig selv. Forinden havde han dræbt sin mor i hendes hjem.
Skolerne i Connecticut er generelt i forhøjet alarmberedskab mandag, som er første skoledag siden fredagens massakre.
Ridgefield har omkring 25.000 indbyggere.
