Øl og sodavand bliver billigere
Alt tyder på, at der er politisk flertal for at sænke afgifterne på grænsehandelsvarer som øl og sodavand.


 Danskerne kan godt begynde at glæde sig til billigere øl og sodavand på butikshylderne.
Finansminister Bjarne Corydon (S) har åbnet døren på klem for at kigge på grænsehandlen som en del af regeringens vækstplan.
Og ifølge Ritzaus oplysninger er der i regeringspartierne en generel velvilje til at komme de borgerlige partier i møde og lempe afgifterne på øl og sodavand.
- Jeg tror ikke, det kræver mange ture til det sønderjyske at se, at der er udfordringer med, at nogen køber enddog ganske store mængder øl og sodavand ved grænsen.
- Det er klart, at vi skal se på, hvad vi kan gøre for at skabe danske arbejdspladser frem for tyske, lyder det således fra SF's finansordfører, Jonas Dahl.
De Radikales skatteordfører, Nadeem Farooq, afviser heller ikke, at forhandlingerne om vækstplanen kan resultere i lavere afgifter på øl og sodavand.
- Vi har lagt den vækstplan frem, som vi synes er fornuftig, og som indeholder de tiltag, vi synes er bedst. Om der derudover kan være fornuftige ting, og hvordan de tiltag så skal skrue sammen, det tager vi ved forhandlingsbordet, siger han.
Efter at Enhedslisten reelt er ude af forhandlingerne om vækstplanen, så er der lagt op til en aftale mellem regeringen og Venstre og De Konservative.
Og de to partier har ikke lagt skjul på, at grænsehandlen er et afgørende element i forhandlingerne.
Mens Venstre ikke vil melde klart ud, hvor meget afgifterne bør sættes ned, så sætter De Konservatives formand, Lars Barfoed, gerne tal på.
- Vi går efter noget, der ligner en halvering af afgifterne på øl og sodavand. For det er jo de varer, der lokker folk ned syd for grænsen frem for at købe varerne i det lokale supermarked, siger Barfoed.
