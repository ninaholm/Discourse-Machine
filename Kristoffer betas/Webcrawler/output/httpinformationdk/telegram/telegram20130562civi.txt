62 civile er fundet dræbt i Syrien
Mindst 62 civile er fundet dræbt i et sunni-kvarter i Syrien. Blandt de dræbte er 14 børn.


 Ligene af mindst 62 civile er blevet fundet i et sunni-kvarter i den syriske by Banias.
Det fortæller Det Syriske Observatorium for Menneskerettigheder lørdag ifølge nyhedsbureauet AFP.
- Vi har identificeret 62 borgere ved hjælp af enten deres navne, billeder eller videoer. Blandt dem er 14 børn, siger observatoriet, der har hovedkvarter i London.
Det Syriske Observatorium for Menneskerettigheder tilføjer, at dødstallet kan stige.
Fundet af de civile dræbte er den anden "massakre", der bliver rapporteret om i Banias-området i denne uge.
Torsdag fortalte Det Syriske Observatorium for Menneskerettigheder således, at mindst 50 mennesker var blevet dræbt i den sunnimuslimske by Bayda, syd for Banias.
- Vidner fra byen fortæller, at mindst 50 civile blev dræbt, inklusiv kvinder og børn. Nogle blev henrettet på samme tid, andre skudt til døde, dolket ihjel eller dræbt til døde, siger gruppen.
Efter episoden i Bayda begyndte regimets styrker at beskyde flere sunnimuslimske kvarterer i Banias, hvilket fik beboere til at flygte fra området tidligt lørdag.
- Hundredvis af familier flygter fra sunnimuslimske kvarterer i Banias af frygt for en ny massakre, siger observatoriets direktør, Rami Abdel Rahman, til AFP.
Selvom borgerkrigen i Syrien udvikler sig mere blodigt dag for dag, er den amerikanske præsident Barack Obama afvisende over for at indsætte amerikanske landtropper i borgerkrigen i Syrien.
Det sagde Obama under sit besøg i Costa Rica fredag, hvor han mødtes med præsidenter fra flere mellemamerikanske lande.
- Jeg forudser ikke et scenarie med amerikanske støvler (landtropper, red.) på syrisk jord, sagde han.
Der har de seneste dage været spekulationer om, hvorvidt USA overvejede en militær indgriben, efter at det tirsdag kom frem, at USA har beviser for, at der er brugt kemiske våben i borgerkrigen.
Det er dog uklart, om det er oprørsbevægelserne eller militæret, der står bag.
- Hvis det viser sig, at USA har beviser for, at kemiske våben er blevet brugt i Syrien, så vil USA ændre holdning til konflikten, advarede Obama.
