Huspriserne gik frem i andet kvartal
Huspriserne steg på landsplan med 0,6 procent fra første til andet kvartal - kun prisfald i en enkelt region.


 Huspriserne steg en anelse med 0,6 procent fra første til andet kvartal, mens prisen på ejerlejligheder holdt sig uændret. Prisen på et sommerhus gik også lidt op.
Det fremgår af nye tal fra Danmarks Statistik.
For husene var der tale om fremgang i fire ud af fem regioner. Kun i region Syddanmark faldt priserne.
Dagens tal bekræfter ifølge Nordea Kredit, at de store prisfald er afløst af en mere stabil prisudvikling med en lille pil op.
Boligøkonom Lise Nytoft Bergmann forklarer, at kvartalstallene fra Danmarks Statistik fortsat er interessante, selv om andre har offentliggjort deres bud på prisudviklingen.
- Netop tallene fra Danmarks Statistiks kvartalsvise indeks er de mest pålidelige tal, der findes på markedet, mener hun.
Prisstigningen på 0,6 procent svarer til, at en boligejer i løbet af andet kvartal er blevet 6000 kroner rigere for hver million kroner, som boligen er værd.
- Generelt forventer vi, at den nuværende stabilisering af boligpriserne fortsætter resten af året. I 2013 forventer vi, at priserne igen vil begynde at stige en smule, siger Lise Nytoft Bergmann.
Fordelt på landsdele har Københavns by og Østjylland klaret sig bedst med prisstigninger på 6,1 procent og 1,8 procent. Derimod har der været prisfald på 6,5 procent på Bornholm og 4 procent i Sønderjylland.
Hos Nordea Kredit forventer man, at den positive udvikling fremover vil blive trukket af udviklingen ved de større byer.
- Prisudviklingen i de knap så bynære områder vil gå mere trægt eller ligefrem have et lille negativt fortegn, vurderer Lise Nytoft Bergmann.
Hos Realkredit Danmark mener cheføkonom Christian Hilligsøe Heinig, at dagens tal ikke betyder det store, fordi man har et stort kendskab til tallene allerede.
- Men prisudviklingen på parcelhuse og sommerhuse har været en tand mere gunstig end tidligere vurderet, konstaterer han.
Hos Realkredit Danmark venter man omtrent uændrede huspriser det kommende års tid.
