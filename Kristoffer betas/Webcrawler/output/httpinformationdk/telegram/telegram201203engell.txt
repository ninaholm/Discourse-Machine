Engell: Pia K. laver mestertræk med trafik
Dansk Folkeparti viser uafhængighed ved at indgå trafikaftale med regeringen, mener kommentator Hans Engell


 - Det er et taktisk mesterstykke af Pia Kjærsgaard og Kristian Thulesen Dahl.
Sådan roser politisk kommentator Hans Engell aftalen om kollektiv trafik, som Dansk Folkeparti torsdag ventes at indgå med regeringen og Enhedslisten.
- Dansk Folkeparti viser, at det - trods regeringsskiftet - fortsat kan samarbejde, opnå indflydelse og være med, hvor der sker noget som i alle årene med Anders Fogh og Lars Løkke, trods et ræverødt flertal. Det er meget godt set, siger Hans Engell.
Det er DF's første aftale med den røde regering, som fik De Konservative med i aftalen om skat på generationsskifte i virksomheder. Derimod har Venstres formand Lars Løkke Rasmussen krævet en køreplan, før han forhandler førtidspension og fleksjob.
Pia Kjærsgaard kaldte sig VK-regeringens sociale samvittighed med ældrecheck til de fattigste samt ændringer i skattereformen til gavn for lavestlønnede. Trafikaftalen følger det samme spor, mener Hans Engell.
 - Partiet kaster sig over andre emner end udlændingepolitik, fordi deres vælgere også er interesseret i andre forhold. Det er en nyorientering af Dansk Folkepartis profil, siger han.
Regeringen vil gerne splitte de borgerlige partier. Det kræver splid om større emner end trafikaftalen f.eks. førtidspension, trepartsforhandlinger eller en skattereform, siger Hans Engell.
- Hvis den borgerlige fløj falder fra hinanden, når vi kommer frem til en skattereform, så vil det være virkelig alvorligt. Det er helt tydeligt Lars Løkkes linje, at man helst ikke skal indgå flere forlig, end at man står frit efter et valg, siger Hans Engell.
Strategien ødelægges hvis Dansk Folkeparti er med i store forlig med regeringen, men Pia Kjærsgaard vil stadig pege på Lars Løkke som statsminister, understreger han.
