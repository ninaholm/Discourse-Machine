FN opfordrer til at stoppe drabene i Syrien
1,5 mia. dollar fra donorkonference i Kuwait kan lindre nød blandt syriske flygtninge, men stopper ikke krigen


 FN's generalsekretær, Ban Ki-moon, fordømmer de vedvarende rædsler i Syrien og opfordrer onsdag indtrængende parterne til at afslutte volden, ligesom han søger støtte til at løse en situation, som bliver stadigt værre for hver dag, der går.
Ordene falder på den donorkonference, der onsdag holdes i Kuwait City, hvor også Danmarks udviklingsminister, Christian Friis Bach (R), deltager.
Den danske minister medbringer 30 millioner kroner, som skal uddeles gennem Verdensfødevareprogrammet, WFP.
- Hvor mange flere mennesker skal dræbes, hvis den nuværende situation fortsætter, siger Ban til deltagerne på donorkonferencen, der har indsamlet over en milliard dollar (5,5 milliarder kroner) til FN's humanitære arbejde for syriske flygtninge.
- Jeg appellerer til alle parter og særligt den syriske regering til at sætte en stopper for drabene ... i menneskelighedens navn stop drabene og stop volden, siger FN's leder.
Flere end 60.000 mennesker er blevet dræbt siden begyndelsen af den foreløbig 22 måneder lange konflikt i Syrien, oplyser FN.
Og de deltagende lande på konferencen har foreløbig lovet at give over en milliard dollar til at hjælpe de fordrevne syrere, rapporterer det statslige kuwaitiske nyhedsbureau Kuna.
Den kuwaitiske kabinetsminister Sheikh Mohammad Abdullah al-Mubarak al-Sabah regner med, at man i løbet af dagen når op på de 1,5 milliarder dollar (8,26 milliarder kroner, som FN har bedt om at få stillet til rådighed.
Blandt andre har Saudi-Arabien, Kuwait og De Forenede Arabiske Emirater hver lovet at bidrage med 300 millioner dollar for at hjælpe syrerne i nød.
FN advarede mandag om, at uden flere penge vil organisationen ikke være i stand til at hjælpe de millioner af syrere, der er på flugt eller internt fordrevne i landet.
Fire millioner syrere, der fortsat befinder sig i hjemlandet, har behov for mad, husly og andre former for hjælp, mens over 700.000 syriske flygtninge i nabolandene også har brug for hjælp. Ifølge FN er halvdelen af de berørte børn.
