Luftvåben blokerer netaviser med WikiLeaks
USA's luftvåben tillader ikke adgang til avisers hjemmesider, hvor man kan finde WikiLeaks-dokumenter.


 Computere tilknyttet det amerikanske luftvåbens netværk har ikke længere adgang til blandt andre aviserne The New York Times og The Guardians hjemmesider.
Her kan man nemlig finde dokumenter fra whistleblower-organisationen WikiLeaks, og derfor er hjemmesiderne blandt de mindst 25 af slagsen, hvortil luftvåbenet har blokeret adgangen.
Toni Tones, der er talsmand for USA's luftvåben, forklarer, at man "rutinemæssigt" blokerer adgangen til "hjemmesider, som indeholder upassende materiale og skadelig software".
WikiLeaks er i færd med at offentliggøre flere end 250.000 hemmelige amerikanske dokumenter, hvilket har fået landets toppolitikere til at rase.
En håndfuld medier - heriblandt The New York Times og The Guardian - har fået adgang til det omfangsrige materiale, før WikiLeaks har frigivet det.  
