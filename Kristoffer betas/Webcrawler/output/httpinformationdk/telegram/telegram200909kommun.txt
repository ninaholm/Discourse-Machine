Kommunerne vil ikke bryde aftale



 Kommunerne vil alligevel ikke sætte skatterne mere op end aftalt med regeringen. 
 Landets 98 kommuner har ellers samlet set meldt stigninger ud for 2,1 milliarder kroner. Det er 1,6 milliarder mere end de aftalte 500 millioner kroner, men nu bløder kommunerne op i udmeldingerne.
 Det er beskeden fra Erik Fabrin (V) formand for kommunernes forening KL efter et møde med de øvrige 97 borgmestre torsdag formiddag.
 - Der er en meget klar bevægelse mod nul, hvis man regner de 500 millioner kroner med, som vi har fået lov til at hæve skatterne med i aftalen med regeringen. Vi har ikke et præcist tal, men vi kan se, at vi bevæger os nedad, siger Erik Fabrin.
 Der er ikke aftalt nye møder inden den 15. oktober. Der skal alle kommunerne have styr på økonomiplanerne for 2010. Ender det med en større skattestigning end den halve milliard kan kommunerne blive straffet på pengepungen af regeringen. Den løsning regner Erik Fabrin med ikke bliver nødvendig.
 - Vi er der ikke endnu. Nogle har sagt, at de vil sætte skatten op uanset hvad. Et er, hvad de siger, noget andet er, hvad der sker i den enkelte kommunalbestyrelse, siger Erik Fabrin.
 Han tilføjer, at der dog ikke er nogle kommuner, som har planer om at sætte skatten ned. Derfor kan den samlede stigning godt ende på de aftalte 500 millioner kroner. 
 - Hvis nogle sætter skatten op med et mindre beløb end tidligere udmeldt, så kan det dæmpe den samlede skattestigning, siger Erik Fabrin.
 KL's næstformand og Odenses borgmester Anker Boye (S) håber også, at aftalen bliver overholdt. Han peger på, at forløbet udstiller regeringens politik.
 - Regeringen taler med to tunger. Mange kommuner er nødt til at tømme den halvtomme kasse for at overholde aftalen. Det er sådan, at regeringen sætter skatten ned, men samtidig sættes mange kommuner under administration for ikke at overholde aftalen, siger Anker Boye.
 Det bliver først afgjort 15. oktober, om den samlede skattestigning bliver mere end de aftalte 500 millioner kroner. 
