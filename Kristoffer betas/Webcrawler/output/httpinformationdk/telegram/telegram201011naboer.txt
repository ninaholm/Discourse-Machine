Naboer vil kæmpe videre mod kæmpemøller
Testcenter ved Østerild bliver ikke lovligt af, at man skrotter fem ældre vindmøller i området, mener beboere.


 Regeringen kan ikke lovliggøre det omstridte testcenter for kæmpevindmøller i Thy ved at ekspropriere fem ældre vindmøller i nabolaget.  
Det siger Henrik Svanholm, næstformand i Landsforeningen Bedre Miljø (LBM), som samler de utilfredse lokale beboere, der har kæmpet mod testcentret ved Østerild. 
- Jeg mener, det er helt hen i vejret. Man kan ikke overholde støjgrænserne for områderne ved Thylejren og Hjardemål med et lovforslag, der skal ekspropriere nogle andre møller, siger Henrik Svanholm.
Han har klaget til såvel Folketingets Ombudsmand som EU-Kommissionen. Foreningen mener, at flere EU-direktiver bliver overtrådt med testcentret, som skal huse 5-7 vindmøller på op til 250 meters højde. Svanholm har også kontaktet Statsforvaltningen i Nordjylland med en protest.
Regeringen indgik i maj aftale om testcentret med DF, S og SF efter en ophedet debat. Vindmølleproducenterne Vestas og Siemens har presset på for at få et nationalt testcenter, og Risø DTU skal stå for driften.
 For at gøre plads til møllerne skal der fældes 4,5 kvadratkilometer fredskov. Ifølge den politiske aftale skal der for hver fældet hektar plantes 1,6 hektar erstatningsskov et andet sted.
Modstanderne peger på, at centret ligger i et af landets mest uberørte områder, og at det vil genere trækfugle og flagermus. Møllerne kommer til at stå midt imellem Nationalpark Thy og reservatet Vejlerne, Nordeuropas største yngleplads for trækfugle.
 Også Enhedslistens miljøordfører, Per Clausen, vil have revurderet placeringen. Han har kaldt miljøminister Karen Ellemann (V) i samråd om sagen.
- Hvad enten forklaringen er uduelighed eller kynisk spekulation i, at ingen kunne gennemskue reglerne, så må vi kræve en forklaring, siger Per Clausen.
