Svendborg fyrer kendt børnelæge
Vibeke Manniche er blevet opsagt af Svendborg Kommune efter længere tids offentlig kritik af hendes arbejde.


 Den kendte læge Vibeke Manniche skal ikke længere arbejde for Svendborg Kommune. Efter at have fungeret som lægekonsulent i sager om førtidspension er Manniche blevet fyret af kommunen. Det skriver Fyns Amts Avis.
Fyringen kommer efter længere tids kritik af Manniches arbejde for kommunen, hvor hun blandt andet har givet udtalelser i sager, om borgere, der gerne vil have førtidspension eller fleksjob.
Kritikken har især været fremført i den nu lukkede svendborgsnetavis.dk, hvor Manniche har fået øgenavnet "Doktor Arbejde".
Forklaringen på fyringen skal dog også findes i, at Vibeke Manniche bor i Nordsjælland, forklarer formanden for Arbejdsmarkedsudvalget i Svendborg til Fyns Amts Avis.
- Samarbejdet med Vibeke Manniche har ikke været godt nok, og den fysiske afstand mellem hende og Svendborg Kommune og hendes bopæl er i vores øjne også et problem, siger Grete Schødts til avisen.
Hun tilføjer, at det i et stykke tid har stået klart for politikerne, at de ikke kunne sidde kritikken af Vibeke Manniche overhørig.
Manniche selv, mener, hun har været udsat for chikane fra netavisens redaktør, Frede Jakobsen.
- Der har i den senere tid været en modbydelig ånd i forhold til mine opgaver i Svendborg Kommune. Der er blevet ført chikane mod mig i en ondskabsfuld ånd, siger hun til avisen.
Hun er skuffet over, at kommunen ikke har beskyttet hende - som ansat ved kommunen - mod angrebene og mener, hun er blevet gjort til syndebuk, selv om hun blot har gjort det arbejde, hun er blevet bedt om for kommunen.
Kommunen vil opslå den ledige stilling eller undersøge, om den kan indgå et samarbejde med Nyborg Kommune.
