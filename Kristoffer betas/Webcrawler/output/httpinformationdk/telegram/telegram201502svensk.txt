Svenske antiislamister mødt af stor moddemonstration
En lille Pegida-gruppe blev mødt af 3000 moddemonstranter, da de ville holde den første protest i Malmø.


 Den svenske afdeling af den islamkritiske protestbevægelse Pegida indledte mandag aften sin første demonstration i landet.
Omkring 3000 moddemonstranter og et pænt politiopbud var mødt frem på Stortorget i Malmø, hvor demonstrationen fandt sted.
Ved 18.30-tiden lykkedes det en håndfuld Pegida-folk at trænge gennem menneskemængden og nå ind midt på torvet, hvor der var sat en afspærring op rundt om Pegida-demonstrationen.
Galleriejeren Henrik Rönnquist og den kontroversielle kunstner Dan Parks, som i Sverige begge er dømt for hetz mod en folkegruppe, talte ved Pegidas arrangement.
Ifølge avisen Sydsvenskan var otte Pegida-folk og 30-40 støtter mødt frem, mens moddemonstrationen ifølge politiets skøn talte omkring 3000 mennesker.
- Vi er her, for at de ikke skal stå uimodsagt, sagde Maja Skans fra arrangøren af moddemonstrationen, No Pegida Sverige, til nyhedsbureauet TT.
Larm og buh-råb fra moddemonstrationen overdøvede Pegidas talere det meste af tiden, skriver svenske medier.
Efter omkring 45 minutter forlod Pegidas talere og deres sympatisører det område, de havde fået tildelt til deres demonstration, mens flere moddemonstranter råbte slagord mod dem. Nogle måtte have politiets hjælp for at kunne forlade pladsen, skriver Sydsvenskan.
Ved 19.30-tiden forlod også Pegida-modstanderne Stortorget i Malmø.
Også i København havde Pegida anmeldt en demonstration mandag. Ifølge vagtchef Kristian Aaskov fra Københavns Politi var der tale om et begrænset fremmøde.
- Jeg tror, at der var under 20 deltagere, og alt forløb fredeligt, fortæller han til Ritzau.
