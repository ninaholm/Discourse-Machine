40 indiske bygningsarbejdere bortført i Irak
I Iraks næststørste by Mosul i det nordlige Irak er adskillige indiske bygningsarbejdere blevet bortført.


 40 indiske bygningsarbejdere er blevet bortført i den irakiske by Mosul, der ligger lidt over 400 kilometer nord for hovedstaden Bagdad. Det oplyser det indiske udenrigsministerium.
En talsmand siger, at den indiske regering ikke ved, hvem der står bag bortførelsen. De fleste gidsler kommer fra den nordlige indiske stat Punjab og arbejder for det irakiske selskab Tariq Noor Al Huda, der har base i Bagdad.
- Røde Kors har bekræftet, at der ifølge deres informationer er blevet bortført 40 indiske bygningsarbejdere, siger Syed Akbaruddin ifølge nyhedsbureauet AFP.
- Vi ved ikke, hvor de er. Vi har ikke modtaget noget krav om løsesum endnu, siger Syed Akbaruddin.
Ifølge den indiske avis The Times of India er bygningsarbejderne blevet bortført af militante oprørere under evakueringen af Mosul. Disse oplysninger er dog ikke bekræftet.
Han tilføjer, at der befinder sig omkring 100 indiske arbejdere i områder i det nordlige Irak, hvor islamistiske oprørere har taget kontrollen.
46 indiske sygeplejersker er fanget på det hospital, de arbejder på i byen Tikrit, der også kontrolleres af de militante oprørere. Den indiske regering er i kontakt med sygeplejerskerne, som får assistance af Røde Kors.
Irakiske regeringstropper er den seneste tid flygtet ud af millionbyen Mosul og flere andre byer i det nordlige Irak, efter at islamistiske oprørere fra Islamisk Stat i Irak og Levanten (Isil) har gjort fremstød i området.
Den Internationale Organisation for Migration (IOM) anslog i mandags, at en halv million er flygtet fra Mosul, Iraks næststørste by, som blev indtaget af de militante i sidste uge.
