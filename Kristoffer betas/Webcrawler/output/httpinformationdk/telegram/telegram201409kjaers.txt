Kjærsgaard: Thorning har fået et traume over DF
Socialdemokraterne er "platte og triste", når de bruger udtryk som "tulliarder" om DF's politik, mener Pia K.


 Socialdemokraterne og statsminister Helle Thorning-Schmidt (S) bærer hovedansvaret for, at Dansk Folkeparti er på vej ud i et grimt politisk slagsmål med det store regeringsparti.
Det mener Dansk Folkepartis tidligere formand og nuværende værdiordfører Pia Kjærsgaard.
- Jeg forstår ikke, at Socialdemokraterne ikke kan tage venligt imod de forslag, vi kommer med. Socialdemokraterne har kløerne oppe hver evig eneste gang. Tulliarder og jeg ved ikke hvad. De er meget platte og triste i deres udtryksform. Og de vil jo ikke gøre noget.
- Nu har vi hørt om dagpenge, dagpenge, dagpenge. Men hvad med alle de andre ting? Hvad med værdipolitikken? Det springer de let og elegant hen over, siger Pia Kjærsgaard til Ritzau.
Udmeldingen kommer, mens der rejser sig en sky af gensidige beskyldninger fra de to partiers baglandsmøder i henholdsvis Herning og Aalborg.
I Kristian Thulesen Dahls tale til DF's årsmøde i Herning lørdag var et af de centrale temaer, at Helle Thorning-Schmidt i modsætning til Dansk Folkeparti ikke vil hjælpe de danskere, som opbruger retten til dagpenge.
Søndag fortsætter angrebene fra Dansk Folkeparti blandt andet i gruppeformand Peter Skaarups beretning til årsmødet. Her beskyldes Thorning for kun at kunne holde ét løfte til danskerne: Nemlig ikke at tage et topjob i EU.
- Paradoksalt nok var det kun, fordi EU vragede Thorning, at hun kunne holde sit løfte om at blive i dansk politik. Det står for alvor skidt til, når EU skal sørge for, at en dansk statsminister kan holde sit ord, siger Peter Skaarup.
Spørgsmål: Dansk Folkeparti sender vel også mange angreb af sted mod Socialdemokraterne på det her årsmøde?
- Det er klart. Det gør vi også. Men jeg kunne ikke lade være med at smile i går, da jeg så tv-aviserne. For statsministeren nævnte Kristian Thulesen Dahls navn 50 gange. Det er nærmest, som om hun har fået et traume på grund af Dansk Folkeparti og Kristian, siger Pia Kjærsgaard.
Spørgsmål: Mener du, at hun har gjort jer til hovedmodstanderen ved valget?
- Helt klart, helt klart.
