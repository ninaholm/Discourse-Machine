David Irving ventes til Lillehammer



 Først var David Irving inviteret til Litteraturfestivalen i Lillehammer i Norge, siden trak arrangørerne invitationen tilbage på grund af protester.
 Nu ser det imidlertid ud til, at den omstridte britiske historiker, der har hævdet, at Holocaust ikke fandt sted, alligevel dukker op.
 Det var meningsdannere og folk i litteraturbranchen, der protesterede imod invitationen, og sagen førte til, at den kunstneriske leder af Litteraturfestivalen, Stig Sæterbakken, trak sig.
 Det ser dog ud til, at David Irving på forhånd havde sat kryds i sin kalender for at deltage i festivalen, som indledes på tirsdag. Han har varslet, at han vil holde et foredrag "et sted i nærheden af Lillehammer" på torsdag, og på sin hjemmeside kan man bestille plads og købe billetter til omkring 100 kroner stykket.
 Sagen har ført til dannelse af gruppen Aktion Stop Irving.
 - Vi kan ikke bare sidde stille og se på, at han fremmer sin nazistiske dagsorden i Norge. Derfor vil vi markere vor modstand imod hans dagsorden, siger Turid Thomassen fra aktionsgruppen, der har bebudet demonstration på Lilletorget i Lillehammer torsdag kl. 17.
 Irving har varslet, at hans foredrag begynder kl. 19.
 Historikeren har dog på forhånd fået en kold skulder i Lillehammer. Ingen af hotellerne i byen vil have ham som gæst. Direktør Jørgen Holst fra SAS Radisson Lillehammer Hotel siger til norsk radio, at årsagen er risiko for demonstrationer og et dårligt omdømme for hotellet.
