SF'er til Søvndal: Overvej regerings-exit
Tidligere gruppeformand Aage Frandsen mener, at Villy Søvndal aldrig skulle have været udenrigsminister.


 Bliver SF kørt over igen som med skatteaftalen og betalingsringen, bør partiet overveje at forlade regeringen.
Partiformand Villy Søvndal (SF) burde ikke have været udenrigsminister, og SF's eneste synlige solostempel på regeringsgrundlaget var betalingsringen, som for længst er droppet.
Sådan lyder meldingerne fra SF's nestor, tidligere gruppeformand Aage Frandsen, i en kronik i Politiken torsdag.
Kronikøren, der siden sit farvel til Folketinget i 2005 har afstået fra ris og ros til partiledelsen, bringer dermed ny fokus på den indre splittelse i partiet, som blev udstillet for åbent tæppe før sommerferien.
Her truede to medlemmer af folketingsgruppen under stor tumult med at stemme imod regeringens skatteaftale med Venstre og de konservative.
Aage Frandsen, der selv pegede på Villy Søvndal under formandskampen tilbage i 2005, opsummerer en række fejl, som han mener, SF's partitop har begået.
Han skriver i Politiken, at partiet ikke kan holde til flere åbenlyse nederlag i stil med den skrinlagte betalingsring rundt om København.
- Opstår der lignende situationer som med betalingsringen og skatteaftalen, hvor SF bliver "kørt over", bør det overvejes, da der vel må være en grænse. Og indflydelse kan SF sagtens have uden for regeringen, viser erfaringerne, skriver Aage Frandsen.
Netop regeringsdeltagelsen og de problemer, som ansvarets åg fører med sig, har været den helt store satsning for SF's partitop at håndtere i det første år ved regeringsmagten.
 Onsdag var talelysten uhyre beskeden i SF's folketingsgruppe, hvor blandt andre finansordfører Jonas Dahl, politisk ordfører Jesper Petersen og gruppeformand Pernille Vigsø Bagge over for Politiken dækkede sig ind under, at de holder ferie.
Udenrigsminister Villy Søvndal og hans indenrigspolitiske sekundant, skatteminister Thor Möger Pedersen, afviste også at kommentere kritikken med henvisning til, at de ferierer.
