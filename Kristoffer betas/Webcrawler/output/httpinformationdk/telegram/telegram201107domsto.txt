Domstol: Holland var skyld i drab
Den hollandske stat bærer skylden for, at tre muslimer blev ofre for massakre i Srebrenica.


  En appeldomstol i Holland siger i en kendelse, at den hollandske stat bærer skylden for tre muslimers død under massakren i Srebrenica under krigen i Bosnien.
Det er familierne til de dræbte, der har rejst sagen.
- Den hollandske stat er ansvarlig for tre muslimske mænds død efter Srebrenicas fald. Byen var under hollandske FN-soldaters beskyttelse, fastslår domstolen.
Bosniske serbere fejede de letbevæbnede hollandske FN-soldater til side i den FN-beskyttede enklave, hvor tusinder af muslimer fra omliggende landsbyer havde søgt tilflugt inden den værste massakre i Europa siden Anden Verdenskrig.
I de følgende dage blev omkring 8000 muslimske mænd og drenge dræbt. To domstole har kaldt hændelsen for folkedrab.
- Den hollandske bataljon "skulle ikke have overgivet disse mænd til serberne, siger domstolen i kendelsen.
En domstol i Haag afviste i september 2008 at holde den hollandske stat ansvarlig.
Den Internationale Krigsforbryderdomstol for det tidligere Jugoslavien i Haag fører i øjeblikket sagen mod den bosnisk-serbiske hærchef, Ratko Mladic, der er anklaget for at have givet ordren til massakren.
