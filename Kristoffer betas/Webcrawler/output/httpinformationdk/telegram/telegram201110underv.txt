Undervisere: Studerende er blevet dummere
En stor del af underviserne mener, at det faglige niveau hos de studerende er blevet lavere på blot 5-10 år.


 De studerende på danske universiteter er blevet fagligt svagere end for bare 5-10 år siden.
Sådan lyder dommen fra 38 procent af knap 2.000 erfarne undervisere fra landets fem store universiteter, som har besvaret en rundspørge for Politiken Lørdag.
Kun 8,5 procent svarer det modsatte, altså at de studerende er blevet fagligt stærkere, mens de øvrige svarer neutralt.
Nutidens studerende "mangler grundlæggende teoretiske og metodiske færdigheder samt evnen til at tænke meningsfuldt".
Og de "er blevet mere overfladiske i deres viden. Det er sværere at få dem til at læse en svær bog eller sætte sig ind i noget kompliceret", lyder typiske udsagn fra underviserne.
Lektorerne klager også over, at "mange vægter deres fritid, fritidsferie og skiferie højere end forberedelse til undervisningen".
For at mindske frafaldet og antallet af studieskift vil uddannelsesminister Morten Østergaard øge optaget af studerende gennem kvote 2.
- Jeg bygger det på, at blandt andet Syddansk Universitet har gode erfaringer med at optage flere via kvote 2, siger han.
