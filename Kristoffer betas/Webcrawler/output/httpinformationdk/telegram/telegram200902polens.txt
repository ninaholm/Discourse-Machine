Polen søger støtte til dødslejr



 Auschwitz forfalder, og derfor beder den polske regering nu direkte EU-landene om penge til at bevare museet og mindesmærket, der mere end noget andet indrammer det nazistiske folkemord på seks millioner jøder under Anden Verdenskrig.
 - Jeg opfordrer mine kolleger til at støtte fonden til bevarelse af Auschwitz-Birkenau-lejren, siger den polske udenrigsminister Radoslaw Sikorski, som samtidig peger på, at "lederne i nogle lande, religiøse embedsmænd, sår tvivl om Holocaust", mens "den generation, som husker de tragiske begivenheder, dør ud".
 Pengene skal vedligeholde barrakker og træbygninger i den gamle kz-lejr, hvor nazisterne gassede og henrettede mere end én million mennesker. 
 EU har allerede bidraget med over 30 millioner kroner til museet, mens Unesco har Auschwitz på sin verdensarvsliste over bevaringsværdigt, fælleskulturelt arvegods.
 Den polske stat driver museet for cirka 41 millioner kroner om året. Her stammer den ene halvdel fra offentlige kasser, den anden del fra entréindtægter. Sidste år besøgte over 1,1 millioner gæster de forladte lejrbygninger, der ligger nær den polske kulturhovedstad Krakow.
