Bølge af knivangreb skaber frygt i Israel
Syv israelere er såret af knivstik torsdag, heraf to alvorligt. Formodet palæstinensisk gerningsmand er dræbt.


 Fire nye tilfælde af knivstikkeri mod israelere har torsdag skabt ny frygt i Israel, som i de seneste uger har oplevet en ny bølge af vold.
De i alt syv israelere, som blev stukket ned torsdag, blev alle sårede i angrebene, to af dem alvorligt.
Israelske sikkerhedsstyrker skød og dræbte en formodet palæstinensisk gerningsmand, da han forsøgte at løbe fra det militærhovedkvarter i Tel Aviv, hvor et af angrebene fandt sted, siger en talskvinde for israelsk politi til Reuters.
En israelsk soldat og tre forbipasserende blev lettere såret ved angrebet.
To andre knivstikkerier fandt sted i Jerusalem, mens et tredje angreb var rettet mod en beboer i en israelsk bosættelse på Vestbredden. Her blev en israeler alvorligt såret, siger politiet.
Volden har bredt sig i Østjerusalem og på den besatte Vestbred, inden den torsdag nåede til Tel Aviv. Den seneste tids uroligheder har udløst frygt for en ny palæstinensisk intifada.
Mindst ni knivangreb har fundet sted siden lørdag, og israelske myndigheder kan ikke gøre meget for at stoppe dem.
Ofte er angrebene tilsyneladende udført af unge palæstinensere, der menes at handle på egen hånd.
Det har vakt dyb bekymring blandt myndighederne og skabt frygt blandt israelerne.
Jerusalems borgmester har opfordret israelere med våbentilladelse til at bære våben, når de går ud, mens de israelske ledere, der har lovet at slå hårdt ned på volden, kommer til kort når de bliver bedt om at forklare, hvordan de vil gøre det, skriver Reuters.
I den seneste uge er fire israelere blevet dræbt med knive, skruetrækkere eller lignende genstande i Jerusalem og i skyderi på Vestbredden.
To palæstinensere er dræbt og adskillige andre såret i sammenstød med de israelske sikkerhedsstyrker.
I et forsøg på at dæmpe spændingerne har Israels premierminister, Benjamin Netanyahu, bedt sine ministre og partifæller om at holde sig fra de steder i Jerusalem, som både jøder og muslimer betragter som nogle af de allerhelligste.
