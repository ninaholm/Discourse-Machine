Jordskredssejr til Ungarns højre
Ungarns centrum-højre parti Fidesz er sikret to tredjedeles flertal i parlamentet. Partiet er gået til valg på at bringe det kriseramte Ungarn på fode igen.


 Ungarns centrum-højre parti Fidesz har sikret sig to tredjedeles flertal i landets parlament.
- Vi har fået 68 procent af mandaterne i parlamentet, sagde Fidesz-leder Viktor Orban i en tale til tusinder af jublende tilhængere i det centrale Budapest, da jordskredssejren var en realitet.
I talen lovede Orban vælgerne, at Fidesz vil genopbygge det recessionsramte land og styrke økonomien. Ungarn er et af de lande i EU, der er hårdest ramt af finanskrisen.
Da næsten alle stemmerne var talt op efter søndagens valg, stod det klart, at partiet kan sætte sig på 263 af pladserne i parlamentet, oplyser den ungarske valgkommission. Der skal 258 til for at sikre sig to tredjedeles flertal.
Dermed sender Fidesz det regerende socialistparti ud i kulden. Ifølge de foreløbige resultater må socialistpartiet, der har dannet regering de seneste otte år, nøjes med 59 pladser i parlamentet.
Jobbik-partiet, der tilhører den yderste højrefløj, kommer for første gang i parlamentet med 47 af de i alt 386 pladser.
Det liberale grønne LMP-parti får 16 mandater.
Iagttagere siger, at udenlandske investorer vil forvente af Viktor Orban og hans partifæller, at de hurtigt præsenterer en plan for at få økonomien på fode.
Fidesz har lovet at skabe arbejdspladser, sænke skatterne og rydde op i bureaukratiet.
Allerede ved første valgrunde for to uger siden stod det klart, at den næste ungarske premierminister hedder Viktor Orban. Det er et comeback for den 46-årige Fidesz-partileder, der også sad på premierministerposten i 1998-2002.
Anden valgrunde skulle afgøre, hvor stort et flertal partiet ville få. Den blev holdt i de 57 valgkredse, hvor der ikke var nogen klare vindere i første runde.
Det massive flertal betyder, at Fidesz blandt andet kan gennemføre grundlovsændringer uden støtte fra de øvrige partier.
Ungarns ny parlament og regering vil være på plads inden for kort tid, siger landets præsident, Laszlo Solyom.
- Det er i landets interesse, at den ny regering dannes hurtigst muligt, siger præsidenten.
