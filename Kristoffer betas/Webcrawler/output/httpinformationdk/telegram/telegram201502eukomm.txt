EU-Kommissionen anbefaler forlængelse af græske lån
Blåstempling af lånepakke kan snart være på vej til Athen, efter at EU-Kommissionen har sagt god for forslag.


 Grækenland ser ud til at være et skridt nærmere overlevelse i eurozonen, efter at EU-Kommissionen tirsdag har givet en foreløbig godkendelse af de reformforslag, som grækerne har indleveret.
I et brev til eurogruppen skriver kommissionen, at de græske reformforslag er "tilstrækkelig udtømmende som udgangspunkt for en succesfuld afslutning" af godkendelsesprocessen af låneansøgning.
Reformer er en betingelse fra kreditorerne, hvis de skal opfylde den græske regerings ønske om at forlænge et låneprogram med fire måneder.
Kommissionen kalder de græske forslag for generelle forpligtelser, og i Bruxelles ser man frem til en dialog med den nye græske regering, så disse kan udmøntes i konkret politisk handling.
EU-kilder siger til nyhedsbureauet dpa, at også de to andre medlemmer af den såkaldte trojka - Den Internationale Valutafond og Den Europæiske Centralbank - har sagt god for grækernes reformforslag.
Dermed sendes beslutningen videre til de 19 lande i eurogruppen, hvis finansministre holder telefonmøde tirsdag klokken 14.
Det græske regeringsparti Syriza vandt en jordskredssejr i januar med en tredjedel af stemmerne under løfter om, at man ville sige stop til reformkrav fra trojkaen.
Det ser nu ud til, at det populære regeringsparti må æde nogle af disse løfter igen, for listen indeholder blandt andet oplæg til, at grækerne indfører en del større reformer.
Foreløbig er disse forslag dog ikke specielt konkrete.
Reformforslagene konkretiseres i forhandlingerne mellem kreditorerne og Grækenland, og de skal danne basis for en ny aftale, der skal træde i kraft fra juli.
Det er planen, at parterne senest ved udgangen af april kan blive enige om det nye låneprogram, som grækerne kalder et "arrangement", da reformerne er så forhadte, at de har ændret aftalens navn.
