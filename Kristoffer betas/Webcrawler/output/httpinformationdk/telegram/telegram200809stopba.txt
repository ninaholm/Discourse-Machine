Stop for baskisk folkeafstemning



 Højesteret i Spanien blokerede i aften for den regionale regerings plan om en folkeafstemning i Baskerlandet om endnu mere selvstyre. 
 Det rapporterer det spanske statslige tv.
 Retten godkendte enstemmigt en beslutning i det spanske parlament om at underkende folkeafstemningen den 25. oktober, som det regionale basiske parlament vedtog i juni med snævert flertal.
 Den konservative nationalistiske regering i Baskerlandet ønskede, at befolkningen i dette område i det nordlige Spanien skulle tage stilling til, om der bør indledes fredsforhandlinger med den baskiske separatistbevægelse, ETA, der af Spanien og EU er stemplet som en terrorgruppe.
 Desuden skulle vælgerne sige ja eller nej til det baskiske folks ret til selvbestemmelse - en omskrivning af baskernes ret til at løsrive sig fra Spanien.

