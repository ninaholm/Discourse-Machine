USA sigter Headley for Mumbai-terror



 Den amerikanske anklagemyndighed sigter nu også manden, der beskyldes for at have planlagt terror mod Morgenavisen Jyllands-Posten, for at have været involveret i terrorangrebet i den indiske by Mumbai i fjor.
 Manden David Headley er allerede blevet sigtet for at have planlagt at angribe Jyllands-Posten på grund af avisens karikaturtegninger af profeten Muhammed, der førte til omfattende og voldelige demonstrationer.
 Ifølge den amerikanske anklagemyndighed samarbejder Headley nu med myndighederne.
 Anklagemyndigheden frigiver samtidig hidtil hemmeligholdte anklager mod en pensioneret major i det pakistanske militær.
 Majoren, Abdur Rehman Hashim Syed, skal ifølge sigtelserne have deltaget i sammensværgelsen mod Jyllands-Posten og avisens ansatte.
 David Coleman Headley blev i oktober fængslet i Chicago sammen med Hussain Rana, der ligesom Headley har pakistansk oprindelse. Begge blev sigtet for have planlagt et terrorangreb mod Jyllands-Posten.
 Headley har ifølge det amerikanske forbundspoliti været på to rejser til Danmark, og han har blandt andet besøgt Jyllands-Posten, hvor han præsenterede sig som en mulig annoncør i avisen. 
 Allerede da de to mænd blev fængslet, viste de indiske myndigheder interesse for sagen, da Headley ifølge indiske efterretningskilder befandt sig i Mumbai en uge før terrorangrebet den 26. november 2008, der kostede 173 mennesker livet.
 Det, som alarmerede de indiske myndigheder, var FBI's oplysninger om, at Headley og Rana havde e-mail-korrespondance med et ledende medlem af den islamistiske organisation Lashkar-e-Taiba i Pakistan. Ifølge indisk politi var de 10 islamistiske terrorister, der udførte massakren i Mumbai, medlemmer af Lashkar-e-Taiba.
     
