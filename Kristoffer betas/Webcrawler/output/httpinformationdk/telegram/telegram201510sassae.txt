SAS sælger sit finske datterselskab Blue1 fra
SAS sælger ifølge en pressemeddelelse datterselskabet Blue1 til irske Cityjet. Samtidig leases otte nye fly.


 SAS slanker organisation og sælger datterselskabet Blue1 til irske Cityjet.
Luftfartsselskabet skriver i en pressemeddelelse, at det irske selskab Cityjet har overtaget 100 procent af aktierne i Blue1, der har hovedkvarter i Finland.
Salget skal være med til at øge SAS' fleksibilitet og mindske omkostningerne.
Samtidig har SAS indgået en leasingaftale med Cityjet omkring otte nye Bombardier CRJ900-fly med plads til 90 passagerer.
Der er tale om såkaldt wet leasing, hvor personale og forsikring også indgår.
- Vi ser frem til at samarbejde med Cityjet og udvide vores regionale rutenetværk, så vi på den måde styrker vores tilbud til rejsende, der bruger os ofte, siger Rickard Gustafson, der er administrerende direktør.
Leasingaftalen gælder for tre år og træder i kraft i marts næste år. Flyene vil blive sat ind på afgange, hvor der ikke er brug for store fly.
Salget af Blue1 får kun en lille, negativ betydning for SAS' fjerde regnskabskvartal i størrelsesordenen 90 millioner svenske kroner.
SAS overtog Blue1 tilbage i 1998, hvor det hed Air Botnia. Selskabet skiftede navn i 2004.
