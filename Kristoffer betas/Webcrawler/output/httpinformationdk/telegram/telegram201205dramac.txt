Drama: Chelsea vinder Champions League
Chelsea vinder Champions League med en sejr efter straffesparkkonkurrence i finalen mod Bayern München.


 Det, der efter 80 minutters ørkenvandring lignede en halvkedelig Champions League-finale, eksploderede kort før den ordinære spilletids udløb og fik en dramatisk afslutning med forlænget spilletid og straffesparkkonkurrence.
Den vandt Chelsea, endda efter at Juan Mata først havde brændt for London-klubben.

Senere kiksede både Ivica Olic og Bastian Schweinsteiger dog for Bayern München, og så lukkede Drogba kampen med en sikker scoring i højre side af målet.

Bayern München tog ellers initiativet fra kampens start og havde fortjent at vinde. Tyskerne vandt alle nærkampene og satte Chelsea-forsvaret under tungt pres.
Franck Ribery og Arjen Robben var konstant udfordrende på kanterne, og sidstnævnte var tæt på at snyde Chelsea-keeper Petr Cech med et kort aftræk mod nærmeste stolpe.
Også Thomas Müller havde et godt forsøg, da han first-timede et indlæg fra venstrekanten, som han dog ikke fik ordentligt ram på.
Den allerstørste chance i første halvleg tilfaldt dog Mario Gómez, der med en fiks kropsfinte skaffede sig selv en helt åben skudchance. Men Bayerns målsluger var sjældent uskarp, da han med venstrebenet sendte bolden langt over mål.
Bayern-presset fortsatte med uformindsket styrke efter pausen, og faktisk lykkedes det også Franck Ribery at sende bolden i mål, men scoringen blev annulleret på grund af offside.

Chelsea-spillerne gik dog aldrig i panik, selv om det ikke lykkedes at skabe ret meget frem ad banen. De blåblusede englændere ligende et hold, der var tilfreds med bare at holde nullet.

Det lykkedes bare ikke, for otte minutter før tid dukkede Thomas Müller op ved bageste stolpe og headede et indlæg fra Toni Kroos i jorden.
Bolden hoppede over Cech i Chelseas mål og sneg sig ind under overliggeren til stor jubel for de mange tyskere på Allianz Arena.
Men jublen forstummede få minutter efter, da Didier Drogba - hvem ellers - dukkede op ved Chelseas første hjørnespark i kampen og pandede bolden i nettet.

Drogba kunne lige så hurtigt igen være blevet skurk, da han kort inde i den forlængede spilletid nedlagde Ribery i Chelsea-feltet.
Straffe til Bayern München, som Arjen Robben blev sat til at skyde, selv om han kiksede et lignende vigtigt spark, da Bayern München spillede den afgørende Bundesliga-kamp mod Dortmund for en god måneds tid siden.
Og søreme om ikke Robben brændte igen, og dermed var kampen igen pivåben. Bayern havde et par gode chancer mod slutningen, men det blev ved 1-1, og dermed skulle kampen afgøres i straffesparkkonkurrence.
Det er Chelseas første sejr i turneringen. Klubben tabte finalen i 2008 til Manchester United - som også måtte ud i straffesparkkonkurrence.
For Bayern München har det derimod været en lige-ved-og-næsten-sæson, efter at klubben både har tabt Champions League-finalen, den tyske pokalfinale og er blevet nummer to i Bundesligaen.
