Borgerservice: Vi kan kun opfordre rejsebranchen
Rejseselskaber må selv forholde sig til Udenrigsministeriets opdaterede rejsevejledning til Sharm el-Sheikh.


 Hos danske rejseselskaber reagerer man forskelligt på, at Udenrigsministeriet opfordrer danske turister til at holde sig fra det populære turistområde Sharm el-Sheikh i Egypten.
Og det er op til de enkelte rejsebureauer- og selskaber at træffe en afgørelse set i lyset af, hvad ministeriet anbefaler, oplyser Ole Egberg Mikkelsen, chef for Udenrigsministeriets Borgerservice.
- Vi har en god og løbende kontakt med rejsebranchen, og det har vi også haft i forbindelse med det, der nu er sket i dag (mandag, red.), siger han.
- Men det er ikke sådan, at vi går ind og træffer afgørelse om, hvordan de skal forholde sig med deres gæster. Det er sådan set også lidt forskelligt, hvordan de enkelte selskaber håndterer det her.
Hos rejseselskabet Star Tour har man valgt at kalde sine 200 gæster hjem fra Sharm el-Sheikh, mens reaktionen hos Atlantis Rejser er anderledes.
Ifølge kommunikationschef Pernille Ammitzbøll er der ikke tale om en evakuering, og selskabets 300 gæster vil få lov at nyde resten af deres ferie på Sinai-halvøen.
- Det er selskabernes egen afgørelse, og i sidste instans er det også den enkelte rejsende selv, der bestemmer, siger Ole Egberg Mikkelsen.
- Vi har selvfølgelig opfordret rejsebranchen til at være i tæt kontakt med deres rejsende, og det ved jeg, at de også er.
Håbet hos Udenrigsministeriets Borgerservice er ifølge Ole Egberg Mikkelsen, at der så hurtigt som muligt bliver mulighed for igen at rejse til Sinai og Sharm el-Sheikh.
- Det er stadig områder, hvor mange danskere er kommet gennem årene, og hvor der er en tradition for dansk turisme.
- Vi gør kun det her, fordi vi i den konkrete situation skønner, at det er det rigtige at gøre, og vi håber, at det bliver så kortvarigt som overhovedet muligt, så danskerne igen kan komme tilbage til Sharm el-Sheikh, siger Ole Egberg Mikkelsen.
På Udenrigsministeriets hjemmeside oplyses det, at man fraråder alle rejser til den nordlige del af Sinai, mens alle ikke-nødvendige rejser til hele det sydlige Sinai frarådes.
