Indisk togulykke dræber syv og kvæster 20



 Mindst syv personer har mistet livet, og 20 andre er blevet kvæstet ved en togulykke nær den nordindiske by Jaipur.
 Mandore Ekspressen var på vej fra byen Jodhpur i staten Rajasthan til hovedstaden New Delhi, da 15 togvogne kørte af skinnerne omkring 40 kilometer sydøst for Rajasthans hovedby, Jaipur.
 Såvel Jodhpur som Jaipur er yndede turistdestinationer.
 Mange tog på den travle strækning til New Delhi er blevet forsinket eller aflyst.
 Alle de omkomne var indere, mens der blandt de kvæstede var en kvinde fra New Zealand.
 Indiens over 150 år gamle jernbanenetværk er det andetstørste i verden og det største i Asien med 108.706 kilometer skinner.
 Togene, der transporterer over 18 millioner mennesker og over to millioner ton gods om dagen, er berygtet for dårlige sikkerhedsforhold.
 Mellem den 1. marts 2007 og den 31. marts 2008 var der i alt 194 togulykker i Indien, viser den indiske regerings egne opgørelser.

