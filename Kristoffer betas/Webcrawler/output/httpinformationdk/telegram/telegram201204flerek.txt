Flere kinesere i Danmark står uden job
Beskæftigelsen blandt indvandrere fra ikke-vestlige lande faldt fra 2010 til 2011, viser nye tal.


 Indvandrere fra ikke-vestlige lande har fået det sværere på arbejdsmarkedet, viser en ny opgørelse fra Danmarks Statistik.
Fra januar 2010 til januar 2011 faldt beskæftigelsen i denne gruppe fra 49,1 procent til 47,6 procent.
Det er et fald på 1,5 procentpoint. For danskere i øvrigt faldt beskæftigelsen med 0,5 procentpoint, mens faldet for indvandrere fra vestlige lande gik ned med 1,1 procentpoint.
Værst er det gået for indvandrere fra Afghanistan og Kina. Blandt mandlige afghanere faldt beskæftigelsesgraden med hele fire procentpoint fra godt 52 procent til godt 48 procent.
Blandt de ikke-vestlige indvandrere var 52,4 procent af mændene i beskæftigelse, mens 43 procent af kvinderne havde et job.
Højest er beskæftigelsen i denne gruppe blandt mandlige indvandrere fra Vietnam, hvor mere end 64 procent er i arbejde - og tallet steg endda fra 2010 til 2011. Også mandlige indvandrere fra Tyrkiet når op over 60 procent i beskæftigelse.
Blandt kvinderne er tallet højest for indvandrere fra Thailand, hvor næsten 61 procent var i beskæftigelse.
Til sammenligning lå beskæftigelsen for personer af dansk oprindelse på knap 74 procent, mens den for indvandrere fra andre vestlige lande nåede 59 procent i gennemsnit.
