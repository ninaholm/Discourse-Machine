Snowden: Håber mine afsløringer fører til reformer
Det er lykkedes Time Magazine at få et interview med den amerikanske whistleblower Edward Snowden.


 Den tidligere NSA-medarbejder Edward Snowden håber, at hans omfattende læk af fortrolige efterretningsdokumenter vil føre til større gennemsigtighed hos regeringer verden over.
Det fortæller Edward Snowden onsdag i et af sine sjældne interviews. Til amerikanske Time Magazine kommenterer han blandt andet på den massive overvågning, hans lækager har afsløret.
 - Det, vi protesterer mest kraftigt imod, er ikke, at sådan en overvågning kan forekomme, men derimod at det forekommer, uden at størstedelen af samfundet er klar over det, skriver han i en e-mail til magasinet.
 Han håber, at afsløringerne vil bidrage til at ændre regeringers syn på sikkerhedspolitik.
- Præsidenten kunne helt plausibelt bruge folkets kendskab til metoderne som et mandat til at reformere overvågningsprogrammet til en rimelig standard og få NSA til at fokusere sin enorme magt mod nye globale tekniske retningslinjer, der sikrer robust sikkerhed.
- På den måde sikrer vi, at vi ikke på upassende vis overvåger individer, og at regeringer ikke overvåger hinanden.
 Snowden, der har fået midlertidigt asyl i Rusland, har siden lækagerne kun givet lyd fra sig ved ganske få lejligheder. USA har flere gange krævet ham udleveret til retsforfølgelse.

Hovedpersonen understreger, at han ikke fortryder sine beslutninger om afsløringer af den amerikanske efterretningstjeneste NSA's metoder.

- Selvfølgelig er NSA ikke Stasi, men vi skal altid huske på, at faren, som sikkerhedstjenester udgør mod samfundet, ikke består i, at de pludselig tillægger sig overskæg og listesko, så de kan bevæge sig sikkert rundt i farlige områder.
- Men faren består i, at politikken langsomt skifter fundament, således at overskæg og listesko bruges som redskaber til ethvert formål, siger Edward Snowden.
Edward Snowden var tæt på at få titlen som "årets person" af Time Magazine. Men han blev slået på målstregen af pave Frans.
