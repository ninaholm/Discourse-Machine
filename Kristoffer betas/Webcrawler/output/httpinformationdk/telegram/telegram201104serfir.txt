Vi ser over fire timers fjernsyn om dagen
For første gang sniger danskernes gennemsnitlige tv-kiggeri sig lige over fire timer om dagen.


 Husalteret, flimmerkassen, fjerneren ... der er mange navne for det apparat, som optager en stigende del af danskernes tid.
I første kvartal 2011 så danskerne i gennemsnit fjernsyn i fire timer og ét minut i døgnet - og dermed sneg danskernes tv forbrug sig for første gang over fire timer, viser tal fra YouSee, som leverer TV til 46 procent af danskerne.
Det er en stigning på seks minutters tv-kiggeri eller tre procent i forhold til samme periode i 2010. Den gennemsnitlige tid foran skærmen er steget 46 minutter i forhold til et gennemsnitligt første kvartal i perioden 2001 til 2010.

Til gengæld har danskerne også fået flere kanaler at vælge imellem i samme periode. For ti år siden dækkede 12 kanaler 90 procent af danskernes tv-forbrug. I dag skal der 19 forskellige kanaler til at dække 90 procent af forbruget.

Konkurrencen kan mærkes hos de danske public service stationer. TV2 og DR1 stod i første kvartal 2001 for over halvdelen af danskernes tv-forbrug - TV2 sad på 28 procent alene, mens DR stod for 23 procent, viser YouSees opgørelse.
Det tal er nu faldet til 41 procent - hvoraf TV2 står for 23 procent, mens DR dækker 18 procent af danskernes tv-forbrug.

Den gennemsnitlige tv-tid for de mindste seere mellem tre og 12 år er stabil med to timer og tyve minutter i døgnet. Men de mindste seere ser i modsætning til de voksne tv-kiggere mere DR.
For første gang er DR's børnekanal Ramasjang nemlig mere set end Disney med 14,1 procent af tv-tiden.

Tallene er målt af TNS Gallup og gælder for danskere over tre år. Tallene dækker de ca. 1,2 mio. husstande eller ca. 46 procent af alle danskere, der har tv fra YouSee.
Trods den nye rekord ser danskerne stadig ikke så meget tv som amerikanerne. De seneste tal for USA viser, at gennemsnitsamerikaneren ser tv lidt mere end fem timer dagligt.

