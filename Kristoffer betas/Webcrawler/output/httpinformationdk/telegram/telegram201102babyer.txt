Babyer sælges i Grækenland
Der er tilsyneladende gang i handel med helt små babyer i EU. Barn på tre dage koster 14.000 euro.


 Politiet i Grækenland har anholdt tre mænd og en kvinde fra Bulgarien, fordi de fire bulgarere forsøgte at sælge en blot tre dage gammel baby.
To græske betjente optrådte under dække som interesserede købere af det lille barn, der havde en pris på 14.000 euro (105.000 kroner).
I stedet blev børnehandlerne så anholdt i den nordgræske by Xanthi, skriver græske medier, som også kan fortælle, at handlen med børn mellem de to EU-lande Bulgarien og Grækenland tilsyneladende blomstrer.
Trafikken går med babyer fra Bulgarien til barnløse par i Grækenland, og medierne oplyser, at også læger er indblandet i den ulovlige menneskehandel.
Den tre dage gamle baby, der kostede 14.000 euro, er nu i myndighedernes varetægt.
