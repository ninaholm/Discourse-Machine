Kampvalg om radikal formandspost



 Det Radikale Venstre kastes nu ud i kampvalg om landsformands-posten i partiet. 
 To kandidater udfordrer den nuværende landsformand, Søren Bald, og valget afgøres først på efterårets landsmøde i partiet. 
 Det oplyser skivefolkeblad.dk
- Det Radikale Venstre fremstår i øjeblikket antikveret i det politiske billede. Konsekvensen er frustration, som vi har set i form af nye partidannelser og "skæve" budskaber fra enkeltmedlemmer i eksterne medier, siger Klaus Frandsen fra København, der er én af de to nye landsformandskandidater. Han ønsker mere fleksibilitet og mindre administrativt arbejde i partiorganisationen.
 Den anden kandidat, Mikkel Sarbo, er også københavner. Han kalder De Radikale for "et parti i krise":
 - Moderne politik, mediebilledet og deltagelsesformer har flyttet sig enormt. Nu skal det radikale landsforbund flytte med, siger Mikkel Sarbo.
 De Radikale har en todelt ledelse. Folketingsgruppen vælger selv gruppeformand og dermed politisk leder, mens medlemmerne på landsmødet vælger deres landsformand, som samtidig er formand for partiets forretningsudvalg.

