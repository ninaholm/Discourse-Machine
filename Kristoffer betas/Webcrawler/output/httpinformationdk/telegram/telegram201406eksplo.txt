Eksplosion på kraftværk koster tre livet i Kosovo
Flere er dræbt og mange meldes kvæstet ved en eksplosion på et kraftværk i Kosovo.


 Mindst tre mennesker er omkommet og mange meldes kvæstet ved en eksplosion på kraftværket Kosovo A uden for hovedstaden Pristina i Kosovo.
Det bekræfter bestyrelsesformanden for kraftværket til nyhedsbureauet AFP.
- Indtil nu er tre bekræftet døde, og mange er kvæstet, siger Derat Rukiqi.
Lederen af redningstjenesten i Pristina siger, at 13 personer er sendt på hospitalet for at få behandling for deres skader.
Politiet har afspærret området omkring kræftværket efter eksplosionen.
Braget ved eksplosionen kunne høres inde i Pristina, der ligger omkring 10 kilometer væk. Tyk sort røg kan ses hænge over kraftværket, der er det næststørste i Kosovo med en kapacitet på 449 megawatt (MW).
EU beskriver kræftværket som den værste forureningskilde i Kosovo. Kraftværket skal efter planen lukkes i 2017.
