Selvmål skyld i dansk nederlag til Holland
Danmark åbnede fodbold-VM i Sydafrika med et 0-2-nederlag til Holland. Simon Poulsen fik negativ hovedrolle med fatalt selvmål, der bragte Holland foran 1-0.


 Stakkels Simon Poulsen. Danskerens selvmål sekunder efter pausen i mandagens VM-kamp mod Holland blev fatalt, da det danske fodboldland tabte åbningsopgøret i gruppe E med 0-2.
Målet bragte Holland foran 1-0, og det var ekstra ærgerligt, fordi danskerne leverede en yderst opløftende første halvleg. 
Det er i øvrigt anden landskamp i træk, at Simon Poulsen trækker negative overskrifter, efter at venstrebacken i den sidste VM-test mod Sydafrika blev flået ud på bænken efter en halv times spil.
Danmarks landstræner, Morten Olsen, havde foruden Simon Poulsen også andre store overraskelser med i sin startopstilling. Den største overraskelse var naturligvis, at Nicklas Bendtner blev sin meget omtalte lyskeskade kvit. 
Overraskende var det også, at anfører Jon Dahl Tomasson var henvist til bænken. Formentlig på grund af den skade, for Tomasson varmede slet ikke op.
Bendtner viste, at han trods halvanden måneds kamppause er en farlig herre på banen. Ingen tvivl om, at det hollandske forsvar havde respekt for Bendtner, der ved flere lejligheder inden pausen viste sine evner frem.
Det lover godt for de kommende VM-kampe, hvis altså lysken kan klare presset. Lysken kunne klare en time mod Holland. 
Simon Poulsen leverede faktisk en god indsats. Meget flot af ham efter den ydmygende udskiftning mod Sydafrika. Men synd for ham, at han i samarbejde med Daniel Agger scorede selvmålet på Robin van Persies indlæg. Det trækker meget ned.
Første halvleg forløb ellers helt efter den danske plan. Hollands stjerneoffensiv blev holdt godt nede. Faktisk havde danskerne de største målchancer ved Thomas Kahlenberg, Dennis Rommedahl og Nicklas Bendtner. 
Efter den katastrofale åbning på anden halvleg kom Danmark næsten ikke frem til noget, og Dirk Kuyt gjorde det til 2-0 kort før tid.
Næste gruppekamp for Danmark er på lørdag mod Cameroun.
