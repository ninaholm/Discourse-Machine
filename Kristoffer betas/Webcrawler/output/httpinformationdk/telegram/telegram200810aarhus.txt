Århus melder sig som friby for forfulgte



 Danmark får nu sin første friby for forfulgte forfattere. Århus har nemlig valgt at melde sig ind i det internationale friby-netværk ICORN, selvom kommunen endnu ikke har råd til at betale for en forfatters lommepenge og husly.
 - Dermed sender Århus Kommune et kraftigt signal om, at kommunen bakker op bag de forfattere og skribenter, der bliver forfulgt som følge af deres virksomhed, siger kulturrådmand Flemming Knudsen (S).
 11 danske byer har vist interesse for ordningen, men alle har de beklaget sig over, at de selv skulle betale hele gildet på omkring en million kroner pr. forfatter med familie. Derfor har ingen af kommunerne hidtil meldt sig ind i netværket. 
 Det gør Århus nu sammen med en bøn til kulturminister Carina Christensen (K) om, at hun betaler halvdelen af regningen. Før finansieringen er på plads, vil Århus nemlig ikke tage imod nogen forfatter.
 Ifølge den internationale forfatterforening PEN findes der omkring 700 forfattere i verden, der er forfulgte og har brug for beskyttelse. Foreløbig er der kun 20 byer i verden, der her meldt sig som fribyer. 

