Boeing-fly nødlander på maven i Warszawa
Dramatisk nødlanding i Polens hovedstad, da Boeing-fly lavede maveplasker. Ingen kom til skade.


 Et Boeing 767-fly fra New York med omkring 220 mennesker om bord er nødlandet i Warszawas lufthavn.
Ingen er kommet til skade.
Det store passagerfly var undervejs fra Newark-lufthavnen uden for New York og lavede en decideret mavelanding, da landingsstellet svigtede.
- Flyet landede sikkert på maven midt på landingsbanen, der var blevet sprayet med flammehæmmende væske, og ingen passagerer kom til skade, siger lufthavnstalsmand Leszek Chorzewski til nyhedsbureauet AFP.
Brandvæsen og ambulancefolk hastede til det nødlandede fly, hvor alle passagererne og personalet selv var i stand til at komme ud på landingsbanen.
Flyet tilhører det polske selskab LOT, og lufthavnen i Warszawa har besluttet foreløbig at suspendere alle afgange og landinger.
