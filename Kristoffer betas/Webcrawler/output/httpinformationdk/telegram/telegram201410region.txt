Regioner tvivler på markant lægemangel
Selv om antallet af ældre vokser, er det usikkert, om behovet for læger stiger voldsomt. Flere lever sundt.


 Fremtidens ældre vil være mere raske end nutidens, og derfor bliver deres behov for lægehjælp mindre.
Danske Regioner, som driver sygehusene og har overenskomst med de praktiserende læger, tvivler på, at behovet for læger vil vokse så markant, som foreningen Yngre Læger fastslår i en ny prognose.
- Nu skal vi kigge nærmere på analysen, for den bygger på en række forudsætninger, som, vi skal være sikre på, er rigtige, siger Anders Kühnau (S), der er formand for løn- og praksisudvalget i Danske Regioner.
Han peger blandt andet på, at analysen fastslår, at behovet for læger vokser, fordi der bliver flere ældre. Men den tager ikke højde for, at de ældre i fremtiden bliver mere raske, end de er i dag.
- En 75-årigs sundhedstilstand i dag er ikke den samme, som den vil være for en 75-årig i 2035. Desuden ser analysen bort fra den teknologiske udvikling, herunder telemedicin, som betyder, at lægerne i fremtiden kommer til at løse deres opgave på en anden måde end i dag.
- Alt i alt vil det betyde, at det trods alt ikke bliver helt så slemt, som det tegner sig i analysen, siger Anders Kühnau.
Det er første gang, at politikerne på Christiansborg og i Danske Regioner præsenteres for en prognose, der vurderer, om antallet af læger passer til behovet for lægehjælp. Hidtil har Sundhedsstyrelsen kun vurderet, hvor mange læger vi får i fremtiden.
- Vi har i lang tid haft brug for den type analyse. Det er positivt, at de yngre læger har analyseret på efterspørgslen, og vi kan kun opfordre Sundhedsstyrelsen til at føre arbejdet videre, siger Anders Kühnau.
Den nye prognose viser, at der om 20 år vil mangle 5500 læger i forhold til danskernes behov for lægehjælp.
Derfor ønsker Yngre Læger et markant øget optag på medicinstudiet, ligesom der skal uddannes flere speciallæger på hospitalerne for ikke at risikere øget ulighed i adgangen til behandling.
Sundhedsstyrelsen har tidligere fastslået, at antallet af læger i 2035 vil være øget til næsten 28.000 fra cirka 21.000 i dag. Yngre Læger mener, at der i 2035 er behov for over 33.000 læger.
