Topgeneral i Afghanistan skoser USA-ledere
Chefen for USA's og Natos tropper i Afghanistan general Stanley McChrystal skoser i et nyt interview USA's vicepræsident og landets ambassadør i Afghanistan.


 USA's øverstkommanderende i Afghanistan general Stanley McChrystal kritiserer i et interview med magasinet Rolling Stone USA's vicepræsident, Joe Biden og landets ambassadør i Afghanistan Karl Eikenberry.
Før han skal svare på et spørgsmål, der refererer til Biden, siger McChrystal med et grin: 
- Skal du spørge om vicepræsident Biden? Hvem er det? 
- Biden, siger en af McChrystals rådgivere.
- Sagde du: Rend mig? (bite me, red.), svarer McChrystal.
Den frustrerede general fortæller også, at han føler sig "forrådt" af USA's ambassadør i Afghanistan, Karl Eikenberry, da de to var i Det Hvide Hus for at debatterede landets Afghanistan-strategi i slutningen af 2009.
McChrystal henviser til et lækket internt dokument, hvor Eikenberry sætter spørgsmålstegn ved generalens ønske om flere soldater i Afghanistan. McChrystal mener, at ambassadøren forsøger at vaske hænder i forhold til eftertidens historieskrivning.
- Jeg kan godt lide Karl, jeg har kendt ham i mange år, men de havde aldrig sagt sådan noget til os før, siger generalen.
- Her er en, som dækker sin flanke i forhold til historiebøgerne. Hvis det nu går galt, så kan de sige: Vi sagde det til jer, siger McChrystal.
Artiklen i Rolling Stone tegner et billede af, at McChrystal har overtaget kontrollen over krigen i Afghanistan på både den militære og diplomatiske front.
McChrystal var heller ikke voldsomt imponeret efter møde med USA's præsident, Barack Obama, for godt et år siden, fortæller en unavngiven rådgiver til generalen.
- Det var en timinutters fotomulighed, siger rådgiveren.
- Obama vidste helt sikkert ikke noget om ham (McChrystal, red.), hvem han var... han virkede ikke særligt engageret, siger rådgiveren.
