Myndigheder stopper omstridt prøveboring efter skifergas
Det franske firma Total har benyttet et kemikalie uden tilladelse i boringen efter skifergas i Nordjylland.


 Jagten på skifergas i den nordjyske undergrund er stoppet igen - bare halvanden dag efter, at den gik i gang.
Energistyrelsen har ifølge DR Nordjylland beordret virksomheden Total at stoppe prøveboringen ved Dybvad i Vendsyssel øjeblikkeligt, fordi der er brugt et kemikalie, som franskmændene ikke har tilladelse til at bruge.
Det drejer sig om produktet Null Foam, som ikke er nævnt i den VVM-redegørelse, som Frederikshavn Kommune fik udarbejdet forud for prøveboringerne.
Og det er formanden for plan- og miljøudvalget i den nordjyske kommune, Anders Brandt Sørensen (S), sur over.
Han vil holde nøje øje med, hvad der foregår ved den afbrudte boring, mens Null Foam bliver undersøgt.
- Når vi føler, vores tillid bliver sat på en meget stor prøve af Total, så er vi simpelthen nødt til at være endnu mere agtpågivende overfor, hvad Total laver, siger han til DR Nordjylland.
Totals Senior Coordinator i Danmark, Henrik Nicolaisen, forsvarer over for Nordjyske brugen af kemikaliet.
- Kemikaliet i sig selv er ikke ulovligt. Det bruges i alle boringer i Danmark, fordi det virker skumdæmpende. Vi havde bare ikke planlagt at bruge det, og derfor havde vi ikke skrevet det ind i VVM-redegørelsen, siger han til avisen.
Og til DR Nordjylland siger han, at Total slet ikke troede, at der var et problem med Null Foam.
- Vi har været i dialog med både kommunen og Energistyrelsen siden februar, og vi mente, at vi havde en fælles forståelse for, at stoffet kunne bruges, siger Henrik Nicolaisen.
Ifølge Alternativets spidskandidat i Nordjylland, Torsten Gejl, har Total efter VVM-redegørelsen bedt om tilladelse til at bruge yderligere ni kemikalier, og det bekymrer ham.
- At de har ventet så længe, gør det overordentligt svært at nå at vurdere, hvor skadelige de nye kemikalier er.
- Regeringen bliver nødt til at komme på banen og stoppe det her, siger han i en pressemeddelelse.
Det er ikke første gang, at der protesteres over boringen efter skifergas. Gassen udvindes ved såkaldt fracking, som blandt andet miljøorganisationen Greenpeace fremhæver som sundheds- og miljøskadelig.
