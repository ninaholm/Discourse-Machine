Satellit styrtet i havet ved Sydpolen



 En amerikansk satellit, der blev opsendt tidligere i dag for at måle omfanget af drivhusgasser i jordens atmosfære, er styrtet ned i et havområde ved Sydpolen.
 Det oplyser den amerikanske rumadministration NASA på et pressemøde.
 NASA siger, at satellitten ikke kom i kredsløb omkring Jorden, fordi der var problemer, da den skulle frigøre sig fra opsendelsesraketten.
 Satellitten blev sendt op fra Vandenberg luftbase i Californien om bord i en Taurus XL raket. 
 Satellitten er den første fra NASA, som skulle kortlægge udslippet af CO2 på Jorden. Japan opsendte en satellit på en lignende mission i januar.
