Iran vil henrette to for at have drukket
To personer er dømt til døden i Iran, efter de for tredje gang blev taget i at drikke alkohol.


 Iran er klar til at henrette to personer, der er taget i at drikke alkohol.
De to dømte, som de iranske myndigheder ikke har sat navn på, er for tredje gang blevet snuppet, mens de indtog alkohol.
De første to gange kostede det 80 piskeslag til dem hver, men tredje gang blev de idømt lovens strengeste straf.
Ifølge Hassan Shariati, der er retsformand i provinsen Khorasan e-Razavi, er dødsdommene stadfæstet af Irans højesteret.
De hårde straffe, der normalt idømmes for mere alvorlige foreteelser, har fået menneskeretsorganisationen Amnesty International til at reagere.
- Indtagelse af alkohol kan ikke på rimelig vis klassificeres som en af de "alvorligste forbrydelser", som er den minimumstandard, man internationalt er enige om at anvende i de lande, der stadig anvender dødsstraf, siger Ann Harrison fra Amnesty International.
Ifølge den iranske fortolkning af sharialov bliver folk, som bliver taget i at drikke, i første omgang idømt piskeslag.
Tredje gang kan de idømmes dødsstraf, som kan blive ændret til pisk, hvis de dømte angrer deres handlinger.
På trods af de strenge straffe bliver der smuglet alkohol ind i landet i store mængder, lige som der jævnligt indløber meldinger om, at folk er blevet syge af at have drukket hjemmelavet sprut.
Kun medlemmer af Irans kristne mindretal har lov at indtage alkohol.
