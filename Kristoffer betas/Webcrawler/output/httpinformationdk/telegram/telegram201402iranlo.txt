Iran lover at besvare mistanke fra FN-vagthund
FN-vagthund håber at kunne overtale Iran til at forholde sig til en mistanke om atomvåbenproduktion.


 Iran og Det Internationale Atomenergiagentur (IAEA) sidder lørdag samlet til samtaler om det iranske atomprogram, meddeler nyhedsbureauet Irna.
FN-agenturet håber at kunne overtale iranerne til omsider at forholde sig til en mistanke i Vesten om, at landet måske har arbejdet på at udvikle atomvåben.
Regeringen i Teheran har hele tiden nægtet, at atomprogrammet på noget tidspunkt har handlet om våben. Det handler kun om energiforsyning, siger regeringen.
Ved lørdagens samtale er den iranske regering repræsenteret ved Reza Najafi, der er Irans IAEA-udsending, mens FN-vagthunden er ledet af IAEA's vicedirektør, Tero Varjoranta.
Lørdagens møde er en indledende manøvre, før iranerne og de internationale stormagter i gruppen P5+1 mødes om 10 dage for at tale om atomprogrammet.
En talsmand for Irans atomenergimyndigheder Behrouz Kamalvandi siger til Irna, at iranerne har til hensigt at besvare IAEA's spørgsmål.
Det internationale samfund har i mange år pålagt Iran tunge sanktioner på grund af landets atomprogram.
Efter en atomaftale, som blev indgået i november mellem Iran og P5+1, trådte i kraft i januar, har landene lettet en smule på sanktionerne.
Iran har indledt implementeringen af aftalen.
Gruppen P5+1 består af landene USA, Rusland, Storbritannien, Kina, Frankrig og Tyskland.
