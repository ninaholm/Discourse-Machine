Lisbeth Knudsen: Misforstået at sammenligne købstilbud
- For tre måneder siden, ville jeg slet ikke have tænkt på muligheden af dette forløb, siger koncernchef.


 Berlingske Medias koncernchef, Lisbeth Knudsen, siger, at det er en misforståelse at sammenligne den pris, som den belgiske mediekoncern De Persgroep i maj tilbød at købe det hollandske mediehus Wegener for, med den samlede pris, som gruppen nu har betalt for Wegener og Berlingske Media.
 - Den pris, som De Persgroep var villig til at betale for Wegener i maj, var en pris, hvor der ikke var taget højde for gæld og kassebeholdning i det hollandske mediehus Den kan derfor slet ikke sammenlignes med den pris, som De Persgroep nu har betalt for Wegener og Berlingske Media, pointerer Lisbeth Knudsen.
De Persgroep tilbød i maj at købe det hollandske Wegener for en pris i omegnen af 1,64 milliarder danske kroner.
Købstilbuddet fra De Persgroep er på 1,8 milliarder kroner, og omfatter også Berlingske Media.
Købsprisen på Berlingske er ikke udspecificeret i den store handel.
Lisbeth Knudsen siger, at der efter det fremsatte tilbud i maj har været et intenst og overraskende forløb.
Den belgiske gruppe har set nye muligheder ved at købe både Wegener og Berlingske Media, som Mecom ønskede at sælge, da det nødig ville stå tilbage med de danske aktiviteter alene.
 - Det hele har været overraskende på den måde, at hvis nogen havde spurgt mig om dette for tre måneder siden, ville jeg slet ikke have tænkt på muligheden af dette forløb, siger Lisbeth Knudsen, som understreger, at alle parter er glad for udfaldet.
- Persgroep så vores strategiplan og var begejstret for den. Vi tænker udvikling på samme måde. Der er et match på 100 procent, fremhæver hun og fastslår, at der ikke er overvejelser om ændringer af den nuværende kurs i Berlingske Media.
- Der er ikke overvejelser om ændre på Berlingske Medias portefølje, siger koncernchefen og tilføjer videre:
 - Det er vigtigt, at Berlingske Media har fået en ejer med stor finansiel styrke, da hele mediebranchen er udfordret. Det er en ejer, som har succes, og som har en stærk publicistisk tradition. Det vil give Berlingske Media nye muligheder for at styrke positionen på det danske marked og udvikle virksomheden.
