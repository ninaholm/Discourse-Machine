Cepos: Kontanthjælpsreform er for uambitiøs
Ny kontanthjælpsreform vil ikke øge arbejdsudbuddet nok, mener Cepos.


 Kontanthjælpsreformen er ikke vidtgående nok, mener den borgerligt-liberale tænketank Cepos, efter beskæftigelsesminister Jørn Neergaard Larsen (V) fredag præsenterede regeringens nye kontanthjælpsloft.
- Reformen er et skridt i den rigtige retning. Det er positivt, at regeringen sætter et loft over kontanthjælpsydelserne, genindfører 225 timers reglen og skærer lidt i kontanthjælpen for unge med en uddannelse.
- Men ambitionsniveauet er for lavt. Forslaget vil nemlig kun øge arbejdsudbuddet med cirka 650 personer, og den samlede budgetforbedring er på blot 515 millioner kroner, skriver cheføkonom Mads Lundby Hansen i en pressemeddelelse.
Han mener derfor ikke, at reformen er ambitiøs nok, da man ville have kunnet øge beskæftigelsen endnu mere, hvis man havde skåret endnu mere i ydelserne.
- Rockwool Fonden har vist, at værdien af den danske kontanthjælp i mange tilfælde er cirka 50 procent højere end i Sverige. I det perspektiv kunne og burde man have reduceret ydelserne mere.
- Det ville øge beskæftigelsen mere og skabe en større budgetforbedring, der kunne bruges på lavere skat, siger cheføkonomen.
Ifølge regeringen vil det nye kontanthjælpsloft ramme 22.800 fuldtidspersoner økonomisk.
For samlevende og gifte med to børn eller flere vil kontanthjælpsloftet fremover lyde på 14.416 kroner, hvorimod det for enlige uden børn vil være 13.121 kroner.
I tænketanken mener de derimod, at de ville kunne præsentere et langt mere effektivt kontanthjælpsloft.
- I Cepos har vi skitseret et ydelsesloft, hvor ydelserne reduceres med cirka 2000 kroner om måneden for cirka 60.000 kontanthjælpsmodtagere.
Det øger beskæftigelsen med cirka 2000 personer, hvilket er mere end tre gange så stor effekt som regeringens udspil, siger Mads Lundby Hansen.
