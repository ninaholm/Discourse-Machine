Paul McCartney vender tilbage til Hamburg



 Når eks-beatlen Paul McCartney indleder sin første Europa-turné i seks år, vender han tilbage til åstedet - nemlig Hamburg, hvor The Beatles i starten af 1960'erne blev tømret sammen for at ende som verdens mest feterede beatorkester.
 Det afslørede McCartney torsdag på sin hjemmeside.
 - Det er min chance for at bringe vores nuværende show hjem til det sted, hvor det alt sammen begyndte, siger han.
 Den 67-årige McCartney, der er den ene af de to overlevende fra The Beatles, indleder turnéen i Hamburg den 2. december.
 Efter Hamburg går turen til Berlin, Arnhem i Holland, Paris, Köln, Dublin og London.
 Bekendtgørelsen om koncertturnéen kommer en måned efter, The Beatles samlede værker i en ny digitalt forfinet udgave ramte verdens musikbutikker.
 Som en helt ukendt gruppe opholdt The Beatles sig tre måneder i Hamburg i 1961, hvor det blev til mere end 100 koncerter.
