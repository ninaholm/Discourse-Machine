Terror kraftigt på retur i EU
For femte år i træk daler antallet af terrorangreb i EU, viser rapport fra Europol. Ingen angreb fra al-Qaeda.


 Sidste år slog terrorister til mod mål i EU 174 gange. Det viser en ny opgørelse fra Europol.
Dermed fortsætter de senere års tendens til stadigt færre terrorangreb i unionen.
Antallet af terrorangreb er faldet markant siden 2007, hvor der blev registreret 600 angreb.
I 2010 var der ifølge Europols årsopgørelse 249 udførte angreb.
Går man længere ned i tallene kan man se, at al-Qaeda hverken står bag eller har inspireret til et eneste angreb på europæisk jord sidste år.
Ifølge Europol udviser "voldelige jihadister i det store hele fortsat ringe evner og professionalisme", hvilket altså har forhindret dem i at udføre noget som helst.
Til gengæld viser tallene, at det især er separatistbevægelser, der står bag terrorangreb i EU.
110 angreb - mislykkedes som udførte - blev det til på den konto, alle gennemført i Frankrig og Spanien.
Her er det især den baskiske separatistorganisation ETA, der huserer, men ifølge Europols opgørelse var der også fra denne kant en markant tilbagegang i antallet af angreb.
Hvad angår angreb fra venstre- og højreekstremister, så er der stor forskel på terroraktiviteten.
For mens venstrefløjsaktivister i 2011 stod bag 37 angreb i EU, tegnede højrefløjsaktivister sig for et enkelt angreb.
Med i statistikken over venstrefløjsbaserede terrorangreb er i øvrigt de fem unge danskere, der for nylig blev terrortiltalt.
Til gengæld figurerer Anders Behring Breiviks massakre i Oslo og Utøya ikke i statistikken, da Norge ikke er med i EU.
Alligevel beskæftiger årsrapporten sig indgående med Breiviks timelange massehenrettelser af unge ubevæbnede mennesker, og det fremgår af årsrapporten, at Europol anser massemorderen for at være alene om ugerningen og altså ikke være en del af noget netværk.
