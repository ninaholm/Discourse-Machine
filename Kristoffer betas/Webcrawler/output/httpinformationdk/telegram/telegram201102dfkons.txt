DF: De Konservative undergraver regeringen
De Konservative undergraver statsministeren med forslaget om massive skattelettelser, mener DF.


 De Konservatives forslag om at give skattelettelser for 35 milliarder kroner er ikke bare underlig. Det undergraver også statsminister Lars Løkke Rasmussen, siger Dansk Folkepartis gruppeformand, Kristian Thulesen Dahl.
- Jeg ved godt, at De Konservative har et kæmpe behov for at profilere sig for tiden. Men med denne her meget underlige melding undergraver de den debat om efterlønnen, som statsministeren lancerede i sin nytårstale, siger Thulesen Dahl.
Ifølge De Konservative har den gradvise afskaffelse af efterlønnen og skattelettelser ikke direkte noget med hinanden at gøre. Men det argument køber Dansk Folkeparti ikke.
- Hvis man virkelig uden problemer kan finde 35 milliarder, hvorfor i alverden skal vi så til at afskaffe efterlønnen, lyder det fra DF's gruppeformand.
Han beskylder desuden De Konservative for at rende fra en skatteaftale, de selv har indgået med Dansk Folkeparti.
- Det er mindre end to år siden, at vi indgik en skatteaftale med regeringen, der løber frem til 2019. Der sagde de intet om de 35 milliarder, og det undrer mig da, siger Kristian Thulesen Dahl.
Thulesen Dahl kan kun se ét lyspunkt ved De Konservatives forslag, og det er nedlæggelsen af regionerne.
- Det er vi enige i, men igen, hvis man spare milliarder på dén konto, så kan man jo bruge pengene på efterlønsordningen, siger han.
Skatteminister Troels Lund Poulsen (V) bakker heller ikke op om regeringspartnerens forslag.
