Kardinal går af efter anklager om upassende opførsel
Den britiske kardinal Keith O'Brien anklages for at have antastet unge præster for år tilbage. Han går nu af.
Foto: Scanpix


 Den britiske kardinal Keith O'Brien er trådt tilbage. Det sker dagen efter, at han afviste beskyldninger fra fire andre præster om "upassende opførsel" i en langvarig periode for 30 år siden.
- Jeg takker Gud for alt det gode, jeg har været i stand til at udrette. For eventuelle fejl undskylder jeg til alle dem, jeg måtte have fornærmet, siger O'Brien i en skriftlig udtalelse.
Keith O'Brien er topfiguren i Storbritanniens katolske kirke, og han var blandt andet udpeget til at skulle deltage i udvælgelsen af en afløser for pave Benedikt XVI, der har godtaget kardinalens anmodning om fratrædelse.
Anklagerne mod kardinalen kommer fra fire præster - tre nuværende og én forhenværende - som har klaget til Vatikanets ambassadør i Storbritannien, Antonio Mennini, og krævet O'Briens øjeblikkelige afgang.
Topkatolikken Keith O'Brien er kendt for at fordømme homoseksualitet og for at tordne mod, at homoseksuelle får lov at gifte sig og adoptere børn. Paradoksalt nok beskyldes han nu for at have opført sig "upassende" over for andre mænd.
En af klagerne siger, at han som 20-årig præstestuderende efter aftenbønnen blev antastet af O'Brien, som var hans spirituelle vejleder på daværende tidspunkt. Det var tilbage i 1980.
Den unge mand var efterfølgende for skræmt til at indrapportere episoden, lyder det.
En anden af klagerne hævder, at han blev inviteret hjem til O'Brien og udsat for "uønsket opførsel" efter en sen aftendrink.
- Det (kirken, red.) har en tendens til at skjule og beskytte systemet for enhver pris, siger en af klagerne.
- Kirken er smuk, men den har en mørk side, og det har at gøre med at blive draget til ansvar. Hvis systemet skal forbedres, skal det måske også skilles ad en smule, tilføjer han.
Den katolske kirke kæmper i forvejen med omfattende sexskandaler, hvor det er kommet frem, at talrige præster har voldtaget og på anden vis misbrugt børn seksuelt.
