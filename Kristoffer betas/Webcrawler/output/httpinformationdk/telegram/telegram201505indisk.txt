Indisk voldtægtsoffer dør efter 41 år i koma
Offer har sat gang i debat om dødshjælp i Indien, hvor man nu tillader passiv dødshjælp i nogle tilfælde.


 En indisk sygeplejerske, som har ligget i koma i mere end 40 år efter en voldtægt, er mandag afgået ved døden, siger en talsmand for det hospital, hvor kvinden var indlagt.
 Aruna Shanbaug har været centrum for en debat om aktiv dødshjælp i Indien.
Den 66-årige kvinde lå på intensivafdelingen på King Edward Memorial Hospital i Mumbai, hvor hun i 1970'erne arbejdede og blev voldtaget af en rengøringsmand.
Hun døde mandag af en lungebetændelse, siger talsmanden VK Patil ifølge det tyske nyhedsbureau dpa.
Aruna Shanbaug fik en alvorlig hjerneskade, da hun blev overfaldet af en rengøringsmand på sin nattevagt 27. november 1973. Siden har hun været i vegetativ tilstand.
Voldtægtsmanden blev idømt syv års fængsel, og han døde for mange år siden.
I 2011 afviste Indiens højesteret en appel om dødshjælp efter en underskriftindsamling fra journalisten Pinki Virani.
- Jeg vil takke Gud for, at alle hendes lidelser nu er forbi, siger Pinki Virani efter beskeden om sygeplejerskens død.
Domstolen lagde for fire år siden til grund, at medicinske undersøgelser viste tegn på, at hun ville overleve.
Alligevel blev dommen set som en milepæl, da den gav mulighed for passiv dødshjælp i nogle tilfælde.
Tidligere var alle former for dødshjælp forbudt i Indien.
Aktiv dødshjælp er en aktiv handling med det formål at afslutte et liv. Passiv dødshjælp - i den indiske forståelse - handler om at afslutte den behandling, som holder liv i patienten.
