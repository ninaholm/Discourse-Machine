Togproblemer fortsætter ind i den nye uge
S-tog, kystbanen og sjællandske regionaltog vil fortsat give de rejsende problemer mandag på grund af regnen.


 De store vandmængder, der er væltet ned over hovedstadsområdet lørdag og søndag vil fortsætte med at volde problemer for togpassagererne mandag.
Kystbanen, S-tog og sjællandske regionaltog vil således køre stærkt uregelmæssigt på ugens første dag, og Ringbanen vil fortsat være lukket, oplyser trafikinformationschef i DSB, Tony Bispeskov.
- De store mængder regn er kommet bag på mange, og skaderne er af stort omfang, siger han.
Den travleste strækning af alle, den mellem Københavns Hovedbanegård og Østerport, vil dog blive åbnet mandag.
Han fortæller, at et dæmningsskred ved Nordhavn har gjort, at der kun er et enkelt spor til rådighed på Kystbanen, og at problemerne på denne strækning efter al sandsynlighed vil forsætte ugen ud.
Banedanmark, der har ansvaret for signalerne, er desuden ramt af vandskade, hvilket gør, at det centrale tekniske system ikke virker. Det betyder, at højttalersystemerne på stationer i hele landet er ude af drift.
Trafikinformationschefen anbefaler alle rejsende at holde sig orienteret om de mere specifikke detaljer på DSB's hjemmeside, www.dsb.dk, som vil blive løbende opdateret.
