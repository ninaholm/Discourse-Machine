EL om Radikales dagpengeønske: Det er typisk arrogance
Morten Østergaard (R) ser gerne strammere dagpengeregler, men det er langt ude, tordner Enhedslisten.


 Det minder mere som et desperat træk i valgkampen end politik med substans, når De Radikales leder, Morten Østergaard, erklærer sig parat til at stramme dagpengesystemet, mener Enhedslisten.
Partiets udmelding kommer i kølvandet på, at Østergaard i Jyllands-Posten fredag lægger op til, at de ledige skal bidrage mere til at sikre dansk økonomi.
- Morten Østergaard er ude på et overdrev. Tusinder af danskere lider stadig under konsekvenserne af hans sidste dagpengereform, og så kommer han med det her, siger Enhedslistens politiske ordfører, Johanne Schmidt-Nielsen, i en skriftlig kommentar.
- Det er typisk radikal arrogance over for de mennesker, som er ramt af arbejdsløshed. Morten Østergaard kan som minister selv se frem til op til tre år med fuld løn, når han træder tilbage, men det forhindrer ham ikke i igen og igen at ville øge utrygheden for alle andre lønmodtagere, siger hun.
Johanne Schmidt-Nielsen opfordrer samtidig statsminister Helle Thorning-Schmidt (S) til at gå uden om De Radikale, hvis hun får stemmer nok til at danne regering efter valget.
Den radikale leder vil gerne stramme rådighedsreglerne for ledige og henviser i Jyllands-Posten til, at arbejdsløse i dag ikke er villige til at rejse langt nok for at arbejde.
Han fortæller ikke, hvad der konkret skal ændres, men mener, at for eksempel Novo Nordisk har problemer med at rekruttere til Kalundborg.
Men det vækker harme hos Enhedslisten.
- Danmark har i forvejen nogle af de strengeste rådighedsregler overhovedet, siger Johanne Schmidt-Nielsen og fortsætter:
- Allerede i dag skal du som dagpengemodtager være parat til at tage job, som kræver flere timers transport. Gad vide, om Morten Østergaard overhovedet kender reglerne. Det virker nærmest som et desperat forsøg på at markere sig i valgkampen.
