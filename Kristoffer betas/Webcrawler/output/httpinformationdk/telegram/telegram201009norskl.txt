Norsk ligfund kan være druknet dansker
Norsk politi har fundet et lig i vandet i området, hvor fire unge danskere for nylig druknede. Ifølge norsk medie tror politiet, at det er en af danskerne.


 En norsk fisker stødte mandag eftermiddag på et lig i farvandet ved Mandal i Sydnorge.
Ifølge den lokale politichef, Bjart Gabrieslen, er det formentlig en af de fire århusianere, der 18. august druknede i området, da deres båd forliste under en fisketur.
- Men vi kan dog ikke sige det med sikkerhed, før vi har fået identificeret liget, siger han til netavisen fvn.no. 
Ifølge redningsleder Johan Mannsåker ved Hovedredningscentralen i Sydnorge blev liget fundet omtrent samme sted, som danskernes båd forliste.
- Men selvom det er samme sted, så er det altså umuligt på nuværende tidspunkt at sige, om det er en af danskerne. Det kan sagtens være et lig, der kommer langvejs fra og da ikke mindst, når man tager de kraftige strømforhold i området i betragtning, siger han til Ritzau.
Fiskeren fandt liget drivende i overfladen og meldte kl. 15.21 om fundet.
- Liget er så forkomment, at vi ikke kan sige, om det er en mand eller en kvinde. Der er dog nok tale om en uplanlagt drukning, for liget var delvist påklædt, siger Johann Mannsåker.
De fire unge danskere mistede livet, mens to af deres kammerater - Søren Thuesen og Niels Højlund - reddede livet, da førstnævnte svømmede efter hjælp.
Norske retsmedicinere skal nu forsøge at få identificeret liget.
