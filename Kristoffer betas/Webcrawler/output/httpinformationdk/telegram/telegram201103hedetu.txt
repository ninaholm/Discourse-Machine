Hedeture gør kvinder mindre syge
Kvinder, der lider af hedeture, har lav risiko for hjerte-kar-sygdomme, slagtilfælde og død.


 Nu er der godt nyt for kvinder, der lider af hedeture. De kan faktisk medføre noget positivt, selv om det kan være svært at forestille sig.
Ny forskning offentliggjort i onlineudgaven af tidsskriftet Menopause tyder på, at kvinder som kompensation for deres lidelser har lavere risiko for hjerte-kar-sygdomme, slagtilfælde og død, skriver Jyllands-Posten.dk.

Ifølge læge og komplementærbehandler Søs Wollesen lider 60 procent af kvinderne i overgangsalderen af symptomer og 20 procent af dem synes, at symptomerne er invaliderende.

Mange kvinder er flove over deres daglige hedeture på jobbet og i sociale sammenhænge, og samtidig får de ikke ordentlig søvn på grund af nattesved.

Leder af undersøgelsen endokrinolog Emily Szmuilowicz fra Northwestern Medicin har sammen med flere forskere studeret oplysninger fra 60.000 kvinder i en periode på 10 år.

Kvinderne blev delt op i fire grupper.
 Dem, der oplevede hedeture og nattesved i begyndelsen af deres overgangsalder, og dem, der oplevede symptomer senere.

Derudover havde man grupper af kvinder, der havde symptomer gennem hele overgangsalderen, og nogle der slet ikke oplevede hedeture og nattesved.

Resultaterne peger på en positiv sammenhæng mellem de kvinder, der oplever symptomer i starten af deres overgangsalder og lav risiko for efterfølgende hjerte-kar-sygdomme, slagtilfælde og død, skriver jp.dk.

Disse kvinder har markant færre sygdomstilfælde end de kvinder, der slet ikke oplever hedeture og nattesved i overgangsalderen.

Kvinder med sene symptomer er tilsyneladende mere udsatte med en højere risiko for hjerte-kar-sygdomme og død, viser undersøgelsen.
Mens kvinder, der har vedvarende symptomer gennem hele perioden hverken øger eller mindsker deres risiko for følgesygdomme.

