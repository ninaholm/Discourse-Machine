Lægehold i Gaza via Egypten



 Et hold udenlandske læger kom i dag frem til Gazastriben via Egypten på en mission for at hjælpe ofrene for de fortsatte israelske bombardementer i området. 
 - Vi kom omsider frem efter en lang dags venten, sagde lægen Christophe Oberlin fra Frankrig.
 Han sagde, at israelske granater var slået ned i nærheden af deres ambulance på den palæstinensiske side af grænsen.
 Lægeholdet, der også har tyske og græske læger, skal virke ved et Røde Kors hospital i den sydlige by Khan Yunis.
 Under den israelske militæroffensiv mod det islamistiske Hamas, der har kontrollen over Gaza, er over 900 palæstinensere blevet dræbt og omkring 4000 såret ifølge palæstinensiske hospitalskilder.

