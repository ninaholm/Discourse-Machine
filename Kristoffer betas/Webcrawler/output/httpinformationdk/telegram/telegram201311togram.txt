Tog rammer bus med bryllupsgæster: 24 omkommet i Egypten
Det nordafrikanske lands forfaldne jernbanenet er endnu engang ramt af en voldsom dødsulykke.


 Mindst 24 mennesker har mistet livet i Egypten, efter at et tog er kollideret med en minibus og en varebil i en jernbaneoverskæring. Det oplyser den egyptiske sundhedsministerium.

Derudover meldes yderligere 28 mennesker kvæstet i den voldsomme ulykke, som er fundet sted syd for hovedstaden Kairo natten til mandag.
Den lokale politichef Kamal al-Dali fortæller til egyptisk stats-tv, at der om bord på minibussen var bryllupsgæster, som var på vej hjem.
Efter sammenstødet med køretøjerne fortsatte toget næsten én kilometer, før det standsede helt, fortæller en ledende medarbejder fra de egyptiske togmyndigheder.
Landets forfaldne jernbane- og vejnet er berygtet for svigtende sikkerhed og mange dødsulykker, og egypterne har længe klaget over, at skiftende regeringer har undladt at håndhæve selv de mest basale sikkerhedsforanstaltninger.
For et år siden blev mindst 50 personer dræbt, da et tog kolliderede med en skolebus i en jernbaneoverskæring - hovedparten af de dræbte var børn.

Egyptens værste togkatastrofe fandt sted i 2002, da et stort antal mennesker omkom i en brand, der raserede syv vogne på et overfyldt tog. Mindst 360 mennesker mistede livet.

