DF'er: Militæret skal stoppe bandeopgør i Kolding
Militæret skal hjælpe politiet med at stoppe sammenstød mellem rockere og indvandrere, mener DF-politiker.


 Et opgør mellem Bandidos-rockere og unge indvandrere i boligområdet Skovparken i Kolding er for stor en opgave for politiet.
Det mener Dansk Folkepartis Jørn Dohrmann, som er klar til at sætte militæret ind mod banderne, skriver JydskeVestkysten.
 - Jeg mener helt klart, at de sidste par uger har vist, at der er behov for, at man sætter flere styrker ind i Skovparken. Ikke kun politiet, men militærpolitiet eller militæret i det hele taget for at få banderne elimineret, siger Jørn Dohrmann til JydskeVestkysten.
Ifølge avisen har der to gange inden for en uge været slagsmål mellem Bandidos-rockere og indvandrere i Skovparken - angiveligt som følge af et opgør om salg af narko.
Jørn Dohrmann, der er valgt ind i både Folketinget og Kolding Byråd for Dansk Folkeparti, uddyber, at militæret ikke skal stå bevæbnet i området omkring Skovparken.
De skal i stedet hjælpe med efterforskning og overvågning, fordi politiet ikke har ressourcer til at sætte hårdt ind i området. Og han afviser, at det er en overreaktion at bringe militæret på banen.
- Jeg mener nærmere, at det er at underdrive, hvis ikke man anerkender, at det er et problem, når banderne tørner sammen flere gange, siger han til JydskeVestkysten.
Politiet siger dog nej tak til forslaget om at få utraditionel assistance ind i boligområdet.
- Jeg forstår slet ikke, hvad man skulle bruge militæret til. De er jo uddannet til at bekæmpe en fjende, og vi har ikke nogen fjender i Skovparken, siger Verner Pedersen, leder af lokalpolitiet i Kolding, til JydskeVestkysten.
