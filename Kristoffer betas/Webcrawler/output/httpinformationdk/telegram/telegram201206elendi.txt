Elendige jobtal i USA skuffer fælt
Skuffende amerikanske jobtal skaber frygt for en økonomisk opbremsning, der gør det endnu sværere for Europa.


 USA's økonomi skabte i maj blot 69.000 nye arbejdspladser, og det er et stykke under de 150.000, som analytikere havde ventet.
De nye tal fra arbejdsministeriet i Washington viser samtidig, at arbejdsløsheden er steget til 8,2 procent. Analytikerne havde ventet en uændret ledighedsprocent fra april på 8,1.
Cheføkonom for Capital Markets i Handelsbanken Jes Asmussen lægger ikke skjul på sin skuffelse over de amerikanske jobtal.
- Denne skuffende udvikling var bestemt ikke noget, vi havde brug for i en situation, hvor de finansielle markeder som følge af gældskrisen i euroområdet er præget af stor nervøsitet. Det er en spand iskold vand i hovedet, siger han.
En kraftig nedjustering af beskæftigelsesvæksten i både marts og april gør skuffelsen endnu større, understreger Jes Asmussen. I de to måneder er beskæftigelsen blevet nedjusteret med i alt 49.000 personer.
- Der er således ret så tydelige tegn på, at det ellers så stærke arbejdsmarked, vi så i årets første måneder, er løjet af til noget, der i bedste fald må konstateres som værende meget moderat, siger Jes Asmussen.
Interessen for udviklingen i USA er ekstra høj, fordi USA længe har stået som den sidste bastion i en verden ramt af afmatning.
- Men den bastion ser desværre ud til at vakle en del for øjeblikket, siger Jes Asmussen.
Hvis den amerikanske økonomi for alvor bremser op, så er det svært at se, hvad der kan hjælpe væksten i Europa i gang igen, siger cheføkonom hos Sydbank Jacob Graven til Ritzau Finans.
- Der er grundlæggende ikke flere skud tilbage i bøtten, og man har lempet alt det, man kan. Det er vanskeligt at finde noget med perspektiv i øjeblikket, siger han.
Men på trods af de skuffende jobtal, er alt ikke sort, siger senioranalytiker hos Danske Bank, Signe Roed-Frederiksen.
- Privatforbruget (i USA, red.) ser ud til at holde stand, og en helt afgørende forskel mellem Europa og USA er, at rekapitaliseringen af den amerikanske banksektor er langt foran den europæiske, siger hun.
