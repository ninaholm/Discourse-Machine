Virvar af regler står i vejen for job til flygtninge
Mange danske virksomheder vil gerne ansætte flygtninge, men ukendskab til ansættelsesregler er udbredt.


 Mange danske virksomheder vil gerne hyre flygtninge, men de gode hensigter risikerer at strande på ukendskab til de love, der skal være opfyldt for at gennemføre en ansættelse.
Det viser en ny undersøgelse fra Lederne baseret på svar fra 951 af organisationens medlemmer.
Kun fire procent svarer, at de "i høj eller meget høj grad" ved, hvilke krav der skal være opfyldt i love og regler for at ansætte en flygtning.
Og kun otte procent er helt fortrolige med, hvilke offentlige myndigheder de skal henvende sig til.
Usikkerheden er stærkt bekymrende, mener Svend Askær, formand for Lederne.
- Jeg er alvorligt bange for, at megen velvilje i især mindre virksomheder strander, fordi reglerne på området er så svært gennemskuelige.
- Undersøgelsen bør derfor være et vink med en vognstang til det offentlige om at skrue ned for bureaukratiet og op for hjælpen til virksomheder med gode intentioner, siger Svend Askær.
Andreas Kamm, generalsekretær for Dansk Flygtningehjælp, er enig.
- Vi skal have lettet vejen ind på arbejdsmarkedet for flygtningene - det er til gavn for flygtninge, virksomheder og Danmark. Det giver simpelthen ikke mening ikke at gøre noget ved det her område, siger Andreas Kamm i en kommentar til tallene.
Ifølge undersøgelsen har 14 procent af virksomhederne taget initiativ til eller drøftet muligheden for at ansætte flygtninge.
Og 30 procent af lederne svarer, at de vil være villige til at ansætte en flygtning i virksomheden, mens 41 procent siger "måske".
Lederne fra de virksomheder, der er i gang med at ansætte flygtninge, gør det ifølge undersøgelsen i en kombination af virksomhedens politik og for at løse rekrutteringsproblemer.
Typisk er det planen at ansætte mellem én og fire flygtninge og typisk i ufaglærte job.
Undersøgelsen fra Lederne er foretaget i samarbejde med analyseinstituttet YouGov i perioden 2. til 8. oktober.
Lederne er en interesseorganisation, fagforbund og a-kasse for virksomhedsledere og har over 100.000 medlemmer.
