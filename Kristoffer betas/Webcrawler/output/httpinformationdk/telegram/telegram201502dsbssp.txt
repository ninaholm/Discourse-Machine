DSB's spareplan høster større gevinster end ventet
På tre år har DSB nedlagt 244 flere stillinger end ventet, og det kan aflæses på driftsresultatet.


 For tre år siden satte DSB sig for at forbedre virksomhedens driftsresultat med en milliard kroner og nedlægge 1000 arbejdspladser.
Nu er regnskabet for det sidste år med spareplanen "Et Sundt DSB" gjort op, og forandringerne er større end forventet.
DSB nåede således et driftsresultat før af- og nedskrivninger på 3015 millioner kroner i 2014, mens den oprindelige målsætning lød på 2650 millioner kroner.
Resultatet er korrigeret for engangsposter med relation til spareplanen.
Også på medarbejderfronten er der sket mere end oprindeligt planlagt. Således er der kun 7070 ansatte tilbage i selskabets danske aktiviteter mod et oprindeligt mål om 7314.
Spareplanen har været med til at sikre DSB et plus på bundlinjen, og i 2014 voksede det til 670 millioner kroner før skat mod 386 millioner kroner i 2013.
Efter skat var resultatet på 482 millioner kroner dog en enkelt million mindre end i 2013.
