Palæstinenser med økse dræbt på Vestbredden
Palæstinenser dræbt af israelske agenter efter påkørsel


 Israelske soldater skød og dræbte mandag en palæstinenser, som kom mod dem med en økse i hænderne efter at have påkørt dem.
- Da soldaterne forsøgte at komme ud, kom palæstinenseren mod dem svingende med en økse og forsøgte at angribe dem, siger en talskvinde for politiet.
- Soldaterne skød og dræbte ham, siger hun.
I en erklæring fra Israels interne efterretningstjeneste Shin Bet hedder det, at flere agenter havde kørt i en militær jeep på Vestbredden, da en palæstinensisk bil kørte ind i dem og væltede deres køretøj.
- Den palæstinensiske chauffør stod derefter hurtigt ud af sit køretøj og begyndte at gå til angreb på agenterne med en økse. En af agenterne skød og dræbte manden, står der i erklæringen.
Den dræbte var fra en landsby nær Tulkarem på den nordlige del af Vestbredden.
Hændelsen finder sted på et tidspunkt, hvor situationen er meget spændt i de palæstinensiske områder, hvor israelerne tilbageholder skat, som landet opkræver på vegne af palæstinenserne.
Den israelske avis Haaretz siger, at i alt 460 millioner shekel (694 millioner kroner) vil blive tilbageholdt. Det skyldes, at palæstinenserne har sikret sig observatørstatus, men ikke medlemskab ved FN's Generalforsamling i sidste uge.
Israel har samtidig fremlagt planer om nye bosættelser i kølvandet på afstemningen i FN.
