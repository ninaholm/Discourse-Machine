EU vil gøre dit NemID mere brugbart
EU-Kommissionen vil gøre det lettere for millioner af virksomheder og borgere at bruge elektronisk ID.


 Med en internetforbindelse og et nøglekort kan danskerne i dag nemt tjekke bankkontoen, låne bøger på biblioteket eller rette på forskudsopgørelsen, så skattefar ikke gør et ordentlig indhug i opsparingen, når kassen gøres op.
Det samme kan mange borgere i resten af EU, men systemerne snakker ikke sammen på tværs af grænsen.
Det vil EU-Kommissionen gøre noget ved. Kommissionen har mandag fremlagt et nyt forslag til, hvordan det skal gøres lettere for både virksomheder og almindelige europæere at benytte deres elektroniske ID i andre lande end deres eget.
- Dette forslag vil betyde, at du kan få mest muligt ud af dit elektroniske ID, hvis du har et. Vi kan gøre livet lettere for millioner af virksomheder og endnu flere borgere, siger kommissær Neelie Kroes, der har ansvar for den digitale agenda.
Kommissionen nævner studerende, udstationerede arbejdere, patienter, virksomheder, iværksættere og regeringer som dem, der får mest glæde af initiativet.
For eksempel vil en dansk studerende, som gerne vil læse på et universitet i Frankrig, kunne søge om optagelse direkte på det franske universitets hjemmeside. Det kan ikke lade sig gøre nu, fordi franske myndigheder ikke anerkender det danske NemID.
Dermed sparer den studerende en masse papirarbejde og en eventuel rejse til Frankrig. I stedet klares det hele online.
For virksomheder vil det blive lettere at byde på kontrakter i andre EU-lande. De vil nu også kunne klare det hele via internettet og slippe uden om omstændelig papirgang, der koster både tid og penge.
Det er op til de enkelte lande, om de ønsker at være med i samarbejdet. Men ønsker man at være med, tvinges man til at anerkende elektroniske ID'er fra de andre deltagende lande og omvendt.
Der bliver altså ikke tale om et fælles europæisk ID.
Forslaget skal nu behandles af ministerrådet og EU-Parlamentet.
