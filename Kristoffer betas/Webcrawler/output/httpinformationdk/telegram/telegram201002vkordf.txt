VK-ordførere ser intet behov for rokade



 Statsminister Lars Løkke Rasmussen (V) skal ikke bryde regeringens politiske dødvande med en rokade.
Det siger Venstres politiske ordfører, Peter Christensen, efter at Dansk Folkepartis gruppeformand, Kristian Thulesen Dahl, har foreslået en rokade.
- Nej, det mener jeg ikke. Vi har et stærkt og erfarent ministerhold, siger Peter Christensen.
Samme budskab kommer fra De Konservatives politiske ordfører, Henriette Kjær, som dog understreger, at det er noget statsministeren alene bestemmer.
- Jeg vil gerne advare mod at tro, at en rokade løser problemerne. Selvfølgelig vil det give nye og spændende mennesker. Men problemerne og udfordringerne vil være de samme. Det eneste, som hjælper, er det lange og hårde arbejde i regeringen og de to partiers folketingsgrupper, siger Henriette Kjær.
Vejen frem er ifølge Peter Christensen, at Lars Løkke og De Konservatives leder, Lene Espersen, enes om at løse udfordringerne i den økonomiske politik.
Senest viser en meningsmåling Catinét har lavet for Ritzau ellers, at et flertal af vælgerne ønsker en regeringsrokade i foråret, ligesom Dansk Folkeparti har efterlyst det. Men ifølge Henriette Kjær er løsningen en anden.
- Regeringen skal være mere handlekraftig og så skal den i offensiven. Den skal mere i kødet på Socialdemokraterne og SF, som får for let spil. For eksempel skal de ikke slippe så let fra deres udspil Fair Forandring som jo bruger skatteborgernes penge flere gange, siger Henriette Kjær.
Peter Christensen opfordrer også medlemmerne af Venstre og De Konservative til at undlade fnidder og anonym kritik.
