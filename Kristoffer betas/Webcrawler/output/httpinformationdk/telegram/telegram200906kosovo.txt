Kosovo optaget i Verdensbanken



 Verdensbanken bekræftede i dag, at Kosovo er blevet optaget i institutionen.
 Kosovos premierminister, Hashim Thaci, siger, at bestyrelsen i Verdensbanken har vedtaget en resolution om optagelsen af Kosovo-republikken i organisationen.
 - Dette er en succes for Kosovo, dets institutioner og dets befolkning, hedder det i en erklæring fra Thaci, som om få dage sender en delegation til Washington for at underskrive aftaler med Verdensbanken og Den Internationale Valutafond, IMF. 
 - Med en indtræden i Verdensbanken vil vi få flere alternativer, flere muligheder og mere økonomisk hjælp. Medlemskabet vil automatisk øge internationale investorers tillid til Kosovo, hedder det videre fra regeringslederen i Pristina.
 Det store flertal af etniske albanere i Kosovo rev territoriet løs fra Serbien den 17. februar sidste år. Det er siden blevet anerkendt af 60 lande, deriblandt USA og 22 af de 27 EU-lande. 
 Serbien støttes af Rusland i dets modstand mod Kosovos selvstændighed, som, det mener, er i strid med folkeretten.

