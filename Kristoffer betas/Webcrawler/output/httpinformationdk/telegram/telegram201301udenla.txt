Udenlandske studerende strømmer til Danmark
Politisk glæde over nye tal, der viser, at mange flere studerende fra udlandet bliver uddannet i Danmark.


 Antallet af udenlandske studerende, der tager hele deres uddannelse i Danmark, er mere end tredoblet i løbet af 10 år.
Det viser nye tal fra Uddannelsesministeriet, og den nyhed vækker begejstring på begge sider af det politiske spektrum, skriver metroXpress.
- Det viser, at det fokus, som København har haft de seneste år på at få flere internationale studerende til byen, er lykkedes, siger Københavns socialdemokratiske overborgmester, Frank Jensen.
- Vi har brug for internationale studerende og erhvervsfolk for at skabe mere vækst og flere job i Danmark, tilføjer han.
Venstres SU-ordfører, Mads Rørvig, er på samme linje:
- Forudsætningen for, at vi kan blive klogere, er, at vi har noget input fra udlandet, så det synes jeg er rigtig, rigtig fint, siger han til metroXpress.
Et af de steder, hvor antallet af udenlandske studerende, der færdiggør hele deres uddannelse i Danmark, er eksploderet, er VIA University College i Midtjylland, hvor man kan læse en lang række korte og mellemlange videregående uddannelser.
- Vi håber meget, at de bliver i Danmark og bidrager til arbejdsstyrken bagefter, forklarer Konstantin Lassithiotakis, direktør i Teknisk/Merkantil Højskole, som er en del af VIA og et af de steder med stor koncentration af udenlandske studerende.
- Vi har et tæt samarbejde med virksomheder, som er interesserede i udenlandske studerende. Både i forhold til praktik og med henblik på at ansætte dem, når de er færdiguddannede, siger han til metroXpress.
VIA regner med, at mindst en tredjedel af de udenlandske studerende ender med at blive ansat i en dansk virksomhed - enten i Danmark eller i udlandet.
Medlemmerne af netværket Youth Goodwill Ambassador Corps, der består af 200 internationale studerende fra hele verden, angiver tre grunde til, at de unge vælger lige præcis Danmark:
Det danske velfærdssamfund. Den grønne agenda med vindmøller, elbiler og folk, der cykler rundt i rene gader. Samt læringsformen, der er meget løsningsorienteret og anvender masser af gruppearbejde, skriver metroXpress.
