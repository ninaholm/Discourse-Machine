Novos nye fedmemedicin godkendt til salg i Europa
Novo Nordisk forventer at kunne sælge den nye fedmemidicin i løbet af to til tre måneder i Europa.


 Medicinalvirksomheden Novo Nordisk fik torsdag godkendt lægemidlet Saxenda, der kan bruges i behandlingen af fedme.
Novo Nordisk skriver i en fondsbørsmeddelelse, at man forventer at kunne lancere produktet inden for to til tre måneder i flere europæiske markeder.
Det er Udvalget for Humanmedicinske Lægemidler (CHMP) under Det Europæiske Lægemiddelagentur (EMA), der har udtalt sig positivt om vægttabsmidlet.
- Mange svært overvægtige har komplikationer. Saxenda har potentiale til at hjælpe nogle af disse mennesker med at opnå og fastholde et klinisk signifikant vægttab og
forbedre deres vægtrelaterede komplikationer, siger Mads Krogsgaard Thomsen, koncernforskningsdirektør i Novo Nordisk, i meddelelsen.
- Den positive udtalelse fra den europæiske ekspertkomité er en vigtig milepæl i registreringsprocessen for Saxenda.
Novo Nordisk fik i december 2014 en længe ventet godkendelse på den nye fedmemedicin i USA.
