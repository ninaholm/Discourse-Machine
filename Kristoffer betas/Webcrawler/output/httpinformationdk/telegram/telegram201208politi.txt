Politiet lytter med på skattesagens dag et
Ekstra Bladet hævder, at tidligere spindoktor lækkede private oplysninger om Thorning. Det kan være strafbart.


 Når Skattesagskommissionen tirsdag formiddag slår dørene op til det, der kan blive en af de største politiske skandaler i årevis, er Københavns Politi at finde blandt tilhørerne.
Første vidner i skranken er nemlig Ekstra Bladets chefredaktør Poul Madsen og journalist Jan Kjærgaard, der ikke vil udtale sig til politiet om sagen.
De to skal afgive forklaring om, hvordan daværende statsministerkandidat Helle Thorning-Schmidt (S) og hendes mand, Stephen Kinnocks, private skatteoplysninger kunne havne i pressen.
Ekstra Bladet skrev i december sidste år, at Peter Arnfeldt, der var særlig rådgiver for forhenværende skatteminister Troels Lund Poulsen (V), havde forsøgt at lække oplysningerne til avisen.
- Vi interesserer os for alt, der kan belyse lækagen nærmere, siger Dorit Borgaard, der er advokaturchef hos Københavns Politi.
Ekstra Bladet har allerede skrevet flere artikler om sagen, men Dorit Borgaard håber, at forklaringerne over for Skattesagskommissionen alligevel vil bidrage med nyt til efterforskningen.
- Der kan altid komme lidt frem under en afhøring, som man ikke havde regnet med, siger hun.
Københavns Politi har ikke bedt kommissionen stille bestemte spørgsmål til hverken Ekstra Bladet eller Peter Arnfeldt selv.
- Vi blander os ikke i, hvilke spørgsmål de stiller. Vi har fuld tillid til, at de stiller de relevante spørgsmål, siger Dorit Borgaard.
Skattesagskommissionen skal både undersøge, hvordan Thorning-parrets oplysninger blev lækket til pressen, og om der er sket magtmisbrug i selve behandlingen af sagen.
Men lækagedelen af sagen behandles først, fordi der er en risiko for, at en eventuel straffesag vil blive forældet. Det afhænger dog af, om lækagen har fundet sted under særligt skærpende omstændigheder.
Hvis der ikke er tale om særligt skærpende omstændigheder, kan det give bøde eller fængselsstraf i indtil seks måneder. Så er forældelsesfristen to år.
Hvis der er særligt skærpende omstændigheder, kan straffen stige til fængsel indtil to år, og så forældes sagen først efter fem år.
- Det er selvfølgelig nogle overvejelser vi løbende gør os, hvor vi er henne i det her tidsforløb, siger Dorit Borgaard.
Ifølge Ekstra Bladet var det tilbage i efteråret 2010, at Peter Arnfeldt skulle have forsøgt at lække den fortrolige skatteafgørelse.
Særligt skærpende omstændigheder er især, hvis videregivelsen af oplysninger påfører andre betydelig skade.
