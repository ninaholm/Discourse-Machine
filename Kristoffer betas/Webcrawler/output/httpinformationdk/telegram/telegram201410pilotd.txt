Pilot er død efter styrt i milliardærs test af rumfartøj
En pilot er død, en anden er såret, efter at et rumfartøj, som Virgin står bag, er styrtet til jorden i USA.


 Et privatejet rumfartøj, der er udviklet af selskabet Virgin, styrtede fredag under en testflyvning i Californien med to piloter.
En pilot er død, og en anden er alvorligt såret, siger politiet i Californien ifølge flere internationale medier. Det vides endnu ikke, hvad der var skyld i ulykken.
Andenpiloten blev dræbt, mens piloten nåede at benytte katapultsædet og skyde sig ud ad flyet i faldskærm, inden det styrtede til jorden ved Mojave Air and Space Port i Californien.
Piloten blev efterfølgende fløjet til hospitalet med moderate til alvorlige skader, lyder det.
- SpaceShipTwo har oplevet en afvigelse. Yderligere information og en redegørelse kommer senere, lyder det i en foreløbig udtalelse fra virksomheden.
Rumfartøjet ejes af Virgin Galactic og går under navnet SpaceShipTwo, men det styrtede altså ned i ørkenen fredag. Selskabet er et datterselskab til flyselskabet Virgin Atlantic med den excentriske ejer og leder Richard Branson i spidsen.
En fotograf, som dækkede testflyvningen, siger til tv-kanalen NBC, at han så en eksplosion i luften og senere fandt vragrester på en bakketop.
Selskabet bag rumfartøjet var ved at teste et nyt brændstof.
På længere sigt er det meningen, at flytypen skal bruges til rumturisme, så almindelige mennesker kan rejse ud og få en oplevelse.
Flere end 700 har allerede reserveret pladser og betalt et depositum på op mod 250.000 dollar (knap 1,5 millioner kroner) per billet for en kort flyvetur i rummet.
Flyveturen skal føre passagererne op i 100 kilometers højde, hvor de vil opleve at være vægtløse i få minutter.
SpaceShipTwo har plads til seks passagerer.
Rumskibet gennemgik den første testflyvning siden januar.
Selve moderskibet WhiteKnightTwo slap rumfartøjet i over 15 kilometers højde. Moderskibet landede senere sikkert på jorden, men rumfartøjet fik problemer.
Virgin Galactic havde planlagt at sende de første betalende passagerer ud i rummet inden udgangen af 2014, og Branson har sagt, at han selv ønsker at være med på første tur.
