Mange grønne investeringer er sat på pause
Anlægsloftet, som sætter en grænse for kommunale byggeprojekter, standser projekter, som skal spare energi.


 Flere danske kommuner tvinges til at bremse energibesparende bygge- og renoveringsprojekter i det kommende år.
Det viser en ny rundspørge blandt 40 af landets kommuner og regioner. Her svarer ni kommuner og regioner, at de har udskudt et eller flere investeringsprojekter.
Undersøgelsen er foretaget af den uafhængige vidensbank Energiforum Danmark, skriver Information.
Bremsningen af bygge- og renoveringsprojekterne skyldes en sænkning af anlægsloftet, der blev forhandlet færdigt i sommer under regeringens økonomiaftale for kommuner og regioner i 2013.
Helt konkret betyder anlægsloftet, at kommunerne ikke må foretage byggeprojekter for mere end 15,5 milliarder kroner næste år. Til sammenligning fik kommunerne 20,7 milliarder kroner at gøre godt med i 2012.
I Københavns Kommune har man udskudt flere energirenoveringsprojekter, der allerede var vedtaget:
- Anlægsloftet har betydet, at vi har måttet lave adskillige omprioriteringer. Det har også haft betydning for vores energirenoveringsmidler, siger Peter Lassen, økonomichef i Københavns Ejendomme, til Information.
Kommunernes Landsforening, der selv har været med til at lave aftalen, jubler ikke over det lave anlægsloft, men har stadig tænkt sig at overholde aftalen, lyder det.
- Det har aldrig været vores kop te at sænke anlægsloftet. Der er helt klart nogle uheldige bivirkninger forbundet med det, siger Michael Laursen, chefkonsulent for Kommunernes Landsforening.
Undersøgelsen foretaget af Energiforum Danmark viser blandt andet, at 23 procent af kommunerne har udskudt investeringsprojekter i 2013 som følge af det nye anlægsloft.
De afbrudte renoveringsprojekter skulle blandt andet gøre kommunale bygninger mere energibesparende.
Ifølge Michael Laursen vil anlægsloftet betyde, at kommunerne skal i gang med en større prioriteringsøvelse i 2013, hvor det især er de energibesparende renoveringsprojekter, der vil blive ramt.
