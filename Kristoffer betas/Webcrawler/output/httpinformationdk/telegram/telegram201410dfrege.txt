DF: Regeringen erkender omsider asylboom i Danmark
Regeringen har omsider erkendt, at der er brug for ændringer i udlændingepolitikken, mener Dansk Folkeparti.


 Da statsministeren Helle Thorning-Schmidt (S) tirsdag åbnede Folketinget, varslede hun en strammere udlændingepolitik.
Det sker blandt andet, fordi flygtningestrømmen mod Danmark er eksploderet på grund af borgerkrigen i Syrien.
Dansk Folkepartis formand, Kristian Thulesen Dahl, mener, at regeringen endelig har indset, at antallet af flygtninge, der har søgt mod Danmark, har nået et alt for højt niveau.
- Når antallet af folk, der kommer til Danmark, bliver for stort, så skal man handle. Tidligere har man diskuteret, om antallet er for højt, og det er det åbenbart nu, siger Thulesen til Folketingets åbningsdebat.
Kristian Thulesen Dahl mener, at regeringen nu har valgt en ny linje med stramningerne på udlændingeområdet, da antallet af flygtninge nu er en faktor.
- Det er som om, at der har bredt sig en erkendelse de seneste uger i regeringen af, at der er brug for en ændring af asyl- og indvandrerpolitikken, siger han.
- Der er en erkendelse af, at de regler vi har i Danmark, de har rent faktisk en indflydelse på antallet, der kommer til Danmark.
Regeringen lægger op til først at give asylansøgere med midlertidig opholdstilladelse lov til få familien med til Danmark efter et år.
Dette forslag kan i sig selv få færre flygtninge til at søge mod Danmark, lyder det fra justitsminister Karen Hækkerup (S).
- Der er indikationer på, at tingene kan aftage, for eksempel hvis folk orienterer sig om, at man ikke kan få familiesammenføring. Det kan få nogle til at tage til et andet land. Det er jo et frit marked, vi opererer indenfor med det her asylshopping, sagde Hækkerup til Ritzau onsdag.
Ligesom Dansk Folkeparti har Venstre kritiseret regeringen for at være for langsom til at gennemføre stramningerne.
Til kritikken svarer justitsministeren, at lovforslaget skal igennem en høringsproces, da det er en "omfattende og vidtgående ændring af loven".
