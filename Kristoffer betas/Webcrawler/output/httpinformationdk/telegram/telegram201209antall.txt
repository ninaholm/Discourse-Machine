Antallet af efterlønnere dykker
Der bliver længere mellem folk på efterløn. På fem år er antallet af efterlønnere faldet med 25 procent.


 Færre og færre vælger at træde ud af arbejdsmarkedet og gå på efterløn. Rent faktisk er der blevet en fjerdedel færre på ordningen fra 2. kvartal 2007 til kvartalet i år.
Der er nu 104.800 personer i alderen 60 til 64 år på efterløn. Og det er et fald på 35.000 personer i forhold til 2. kvartal for fem år siden, viser tal fra Danmarks Statistik.
Selv om det er alle landets kommuner, der i dag har færre på efterløn end for fem år siden, er det stor forskel på, hvor faldet har været størst. De ni kommuner med størst fald ligger i nærheden af København - og helt i top ligger Ballerup med et fald på 42 procent.
Lige i slipstrømmen ligger Greve med et fald på 40 procent, så følger Gribskov og Vallensbæk med fald på 39 procent.
I den anden ende af skalaen ligger Nordvestjylland, hvor der blot har været et fald på ni procent i Thisted og 10 procent på Morsø.
Det er især kvinderne, der vælger at trække efterlønskortet. I andet kvartal i år var der 59.500 kvinder på efterløn og 45.400 mænd, viser tal fra Danmarks Statistik.
