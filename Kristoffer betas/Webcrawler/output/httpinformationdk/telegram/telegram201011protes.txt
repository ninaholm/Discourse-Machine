Protester inden afghansk valgafklaring
Til lyden af protester offentliggør Afghanistan resultatet fra det omstridte parlamentsvalg i september.


 Omkring 100 kandidater, der var opstillet til det afghanske parlamentsvalg for to måneder siden, gik onsdag gennem Kabuls gader i protest mod valgsvindel.
Demonstrationen fandt sted, umiddelbart inden den afghanske regering offentliggjorde det - næsten - endelige resultat fra det omstridte valg i september.
Resultatet har ladet vente på sig, fordi myndighederne først skulle undersøge beskyldninger om, at valget var præget af omfattende svindel.
- At holde valg er en vanskelig proces, siger chefen for valgkommissionen, Fazil Ahmad Manwai.
Han tilføjer ifølge nyhedsbureauet Reuters, at der endnu mangler et endeligt resultat fra én af Afghanistans 34 provinser.
Samtidig udelukker Manwai, at der skal holdes et omvalg på trods af de store uregelmæssigheder, sådan som der har lydt krav om fra flere kandidater ved valget.
- Vi mener, at den afghanske nations stemme er blevet stjålet. Vi er samlet her for at protestere mod dette, siger Najibullah Mujahed, en af de kandidater, der onsdag protesterede mod resultatet.
I lighed med mange af de andre demonstranter blev han ifølge de foreløbige valgresultater ikke valgt ind i parlamentet.
Over 2500 kandidater kæmpede om at få en af de 249 pladser i parlamentets underhus. 68 af pladserne er forbeholdt kvinder.
Valgmyndighederne har allerede erklæret knap en fjerdedel af de 5,6 millioner afgivne stemmer ugyldige og diskvalificeret 19 kandidater, heriblandt en fætter til præsident Hamid Karzai.
