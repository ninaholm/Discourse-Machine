Selvransagelse hos EU-ministre i København
Eurokrisen og en svag udenrigschef svækker EU i verden, lyder kritikken fra ministre ved EU-møde i København.


 EU mister relevans i verden som følge af den økonomiske krise og manglende fodslag mellem medlemslandene.
Det siger Finlands udenrigsminister, Erkki Tuomioja, til Ritzau forud for EU's uformelle udenrigsministermøde i Bella Center i København, hvor de 27 medlemslande er samlet til selvransagelse.
- Vi lever ikke op til de forventninger, vores egne folk og folk uden for EU har til os.
- Krisen har betydet, at EU-lederne ikke rigtig har haft tid til at arbejde med alvorlige udenrigspolitiske sager. Vi har en situation, hvor EU-landene er mindre engagerede og føler sig mindre forpligtet til at samarbejde end før, siger Tuomioja.
Udenrigsminister Villy Søvndal (SF), der er vært for mødet, mener omvendt, at EU er styrket i verden.
- Opbygningen af den fælles udenrigstjeneste har givet EU en stærkere udenrigspolitisk platform, som vi bruger helt konkret, blandt andet i forhold til udviklingen i Nordafrika, siger Søvndal.
Men også hans franske kollega, Alain Juppé, mener, at der er problemer med EU's evne til at handle med pondus på den internationale scene.
Ifølge det franske nyhedsbureau AFP har Juppé i et brev til EU's udenrigschef, Catherine Ashton, forud for mødet fremsat en skarp kritik af Ashton og hendes departement.
Juppé efterlyser blandt andet, at Ashton spiller en mere aktiv rolle og bliver bedre til at koordinere EU's udenrigspolitik med de enkelte medlemslandes handlinger.
Ashton selv ønsker ved ankomsten til mødet i Bella Center ikke at besvare kritikken i detaljer.
Men den polske udenrigsminister, Mikolaj Dowgielewicz, kommer hende til undsætning ved at sige, at den fælles udenrigstjeneste "stadig kun er en baby". Mens den finske minister lægger ansvaret på medlemslandene.
- Medlemmerne bruger EU, når det passer dem - og resten af tiden passer de sig selv. Det svækker EU. Jeg håber, at vi i dag kan sætte et spejl op foran os selv. Ashton gør sit bedste. Men hun er afhængig af medlemslandenes opbakning, siger Erkki Tuomioja.
