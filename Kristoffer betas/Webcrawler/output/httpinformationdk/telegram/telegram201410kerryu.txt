Kerry: USA håber på tolerante reaktioner i Hongkong
Kina: Udviklingen i Hongkong er ikke et anliggende for USA. Det er Kinas interne anliggende.


 Den amerikanske udenrigsminister, John Kerry, siger, at han har store forhåbninger om, at myndighederne i Hongkong vil udvise tilbageholdenhed og respekt, så demonstranterne kan udtrykke deres meninger.
- USA mener, at et åbent samfund med den højeste grad af autonomi styret af demokratisk lovgivning er afgørende for Hongkongs stabilitet, siger den amerikanske udenrigsminister.
Kinas ledelse siger i en afvisende reaktion, at "protestaktionerne i Hongkong ikke er et anliggende for USA."
- Den kinesiske regering har meget fast og klart gjort sin holdning klar. Hongkong er et internt anliggende for Kina, siger den kinesiske udenrigsminister, Wang Yi, forud for et møde med Kerry.
- Jeg tror ikke, at noget land ville tillade disse ulovlige handlinger og krænkelserne af den offentlige orden, siger han.
De to udenrigsministre mødes i det amerikanske udenrigsministerium i Washington.
Demonstranter i Hongkong har varslet, at de torsdag vil besætte regeringsbygninger, hvis ikke Hongkongs upopulære regeringsleder, Leung-Chun-ying, træder tilbage.
- Hvis han ikke træder tilbage i morgen, vil vi øge vores aktioner, som eksempelvis at besætte vigtige regeringsbygninger, siger Lester Shum, vicepræsident i Hongkongs studentersammenslutning.
Arrangørerne af demonstrationerne har dog tidligere fremsagt lignende trusler uden at gøre alvor af dem.
Protesterne i Hongkong skyldes utilfredshed med, at centralregeringen i Beijing har bestemt, at kandidater til valget i Hongkong i 2017 skal godkendes af en komité i den kinesiske hovedstad, Beijing.
