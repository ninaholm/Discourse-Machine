USA bekymret over atomaftale med Iran
Det Hvide Hus siger, det er positivt, at Iran vil udskibe uran til andre lande. Men USA er bekymret over udsigten til, at Iran vil køre videre som før.


 USA og dets allierede har "alvorlige bekymringer" med den aftale, som Iran har indgået med Tyrkiet og Brasilien om at udskibe atommateriale.
Det siger præsident Barack Obamas talsmand, Robert Gibbs, der dog undlader kategorisk at undsige atomaftalen.
Gibbs siger, at det ville være et "positivt skridt", hvis Iran deponerer sit lavtberigede uran uden for sine landegrænser. Men han påpeger, at Iran selv siger, at det vil fortsætte med at berige uran.
Iran meddelte tidligere på dagen, at det havde indgået en aftale med de to medlemmer af FN's Sikkerhedsråd, Tyrkiet og Brasilien, om at udskibe 1200 kilo lavt beriget uran til Tyrkiet, som skal oparbejde uranen, så det kan sendes tilbage til Iran og anvendes i atomreaktorer.
Diplomater og eksperter siger, at Irans aftale med de to lande vil komplicere USA's og Europas forsøg på at få vedtaget nye sanktioner i FN mod Iran.
USA og EU frygter, at Iran vil arbejde videre med sit atomprogram og på et tidspunkt stå klar med et atomvåben.
