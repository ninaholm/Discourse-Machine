Grækenland godkender omstridt spareplan
Det græske parlament har stemt ja til nye nedskæringer. Forinden protesterede titusinder mod planerne.


 Trods voldsomme scener uden for parlamentet og en omfattende generalstrejke har det græske parlament godkendt en omstridt sparepakke.
Med stemmerne 154-144 vedtog de folkevalgte den spareplan, der vil øge skatterne og reducere lønninger og pensioner.
Forud for afstemningen var titusindvis af demonstranter atter på gaden i Athen, hvor nye protestaktioner var koncentreret omkring parlamentet.
Her kom det til voldelige sammenstød, både mellem demonstranter og politi, men også mellem forskellige aktivistgrupper.
En mand, som var blevet ramt af sten i hovedet, blev bragt til hospitalet, hvor han døde af hjertestop, rapporterer Skai TV.
74 andre blev kvæstet ved sammenstødene.
Papandreou sætter nu kursen mod Bruxelles, hvor han søndag mødes med andre europæiske ledere i et forsøg på at forhindre, at gældskrisen kommer ud af kontrol.
- Vi befinder os på et afgørende stadie, ikke kun for os, men for europæisk historie. Jeg har aldrig før, så langt jeg kan huske, hørt fra ledere i store europæiske lande, at der er fare for, at Europa falder fra hinanden, sagde Papandreou på et regeringsmøde forud for afstemningen.
Foruden mødet søndag ventes EU-lederne at mødes til endnu et topmøde onsdag.
Grækenland skal gennemføre omfattende nedskæringer som betingelse for at få udbetalt de otte milliarder euro, som er næste portion af et stort kriselån fra EU og Den Internationale Valutafond (IMF).
Torsdag meddelte IMF, at man endnu ikke er færdig med at nærlæse den seneste finansrapport der skal vise, om Grækenland møder de fastsatte mål for at nedbringe landets enorme gæld.
