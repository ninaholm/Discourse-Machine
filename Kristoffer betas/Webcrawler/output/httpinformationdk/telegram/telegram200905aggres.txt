Aggressiv klimaplan giver milliardgevinst



 Danmark kan reducere sine CO2-udledninger med 90 procent, og det vil oven i købet være en så god forretning, at Danmark kan spare 13 milliarder kroner om året allerede fra 2015. 
 Det skriver Mandag Morgen på baggrund af en ny ambitiøs klimaplan, som Ingeniørforeningen i Danmark (IDA) offentliggør mandag. Klimaplanen går ud på at erstatte fossile brændstoffer med vedvarende energikilder frem til 2050, at 80 procent af danskerne inden 2050 skal skrotte benzinbilen til fordel for el-bilen, og at de kulfyrede kraftværker skal erstattes med vindmøller, biogas, sol og bølgeenergi. Planen lægger op til, at virksomheder og husholdninger skal halvere energiforbruget.
 Gennemføres planen kan Danmark give et afgørende bidrag til at holde de globale temperaturstigninger under to grader, som anbefalet af FN's klimapanel.
 - Vi har regnet på, hvad der skal til for at holde temperaturstigningerne under to grader, og vi er ikke et sekund i tvivl om, at Danmark kan opfylde den målsætning med de teknologier, vi allerede kender, eller som er under udvikling, siger Søren Skibstrup Eriksen, formand for Ingeniørforeningens styregruppe for miljø, energi og klima til Mandag Morgen.
 Danskernes fødevareforbrug, der i dag står bag mere end 30 procent af den enkelte borgers CO2-udledning, skal også ændres, så danskerne spiser færre røde bøffer og flere grøntsager, hvis klimamålene skal nås.
 Klimaminister Connie Hedegaard (K) hilser planen velkommen og siger til Mandag Morgen, at hun vil sørge for, at planen indgår i Klimakommissionens arbejde. 

