Nye stjerner i røret



 I stedet for en kedelig ventetone i røret får kunderne hos TDC og You See spirende danske stjerners musik i røret. Fra på mandag stiller de to selskaber ventetiden i telefonkøen til rådighed for indspilninger med upcoming kunstnere fra det hjemlige musikliv.
 - Hver måned har vi omkring en million opkald til vores kundeservice og support. Hvor gerne vi end vil det, kan vi ikke undgå, at nogle kunder må vente i kø. Vi synes, det er oplagt at bruge den ventetid aktivt til at hjælpe nye kunstnere frem, siger musikdirektør Mikael Jensen, TDC.
 Planen er, at der hver måned udvælges tre numre fra en aktuel kunstner eller et band. Numrene vil blive brugt som ventemusik på alle TDC's og You See's servicenumre, og en speakerstemme vil præsentere kunstneren.
 Første kunstner bliver sangerinden Maria Timm, hun efterfølges i juli af sangeren og sangskriveren Jonas.

