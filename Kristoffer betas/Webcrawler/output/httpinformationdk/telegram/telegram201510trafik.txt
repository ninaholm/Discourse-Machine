Trafikmilliard til veje og jernbaner er sat ud af spil
En milliard kroner i Infrastrukturfonden til trafikprojekter bliver ikke udmøntet, oplyser Finansministeriet.


 En milliard kroner til at bygge nye veje, jernbaner eller cykelstier er reserveret i Infrastrukturfonden.
Men de penge kommer ikke til at blive brugt foreløbigt. Det skriver netavisen Altinget.

Finansministeriet oplyser, at regeringen ikke har aktuelle planer om at udmønte udisponerede midler i Infrastrukturfonden.
 Finansminister Claus Hjort Frederiksen (V) ønsker at spare på de offentlige investeringer og vil derfor ikke igangsætte nye investeringsprojekter.
Infrastrukturfonden blev oprettet i 2009 af alle Folketingets partier undtagen Enhedslisten. Herfra har man udmøntet omkring 90 milliarder kroner til infrastruktur.
En markant andel er dog reserver, og når der er penge til overs, kommer de tilbage til fonden, så partierne bag forliget kan bruge dem.
Dansk Folkeparti er utilfreds med udmeldingen fra Finansministeriet.
- Det er helt på månen, at vi ikke kan få de her penge ud at arbejde. Vi har penge i kassen, så derfor er det helt åndssvagt, at det her er holdningen, siger DF's transportordfører, Kim Christiansen, til Altinget.
Også De Radikales transportordfører, Andreas Steenberg, er utilfreds og henviser til, at Venstre før valget igen og igen pegede på, at de vil bygge veje for de penge, der kommer tilbage til Infrastrukturfonden.
- Det er forligsbelagte midler, og vi har i forligskredsen en forventning om, at de penge kommer i spil. Og både Venstres transportordfører og den nuværende transportminister har inden valget lovet, at de tilbageløbende penge skal gå til alle mulige projekter, siger han til netavisen.
I Venstre mener trafikordfører Kristian Pihl Lorentzen, at det er ærgerligt, men nødvendigt at holde på pengene.
 - Det er da rart, at der ligger nogle penge. Men jeg er glad for, at finansministeren viser økonomisk ansvarlighed. Vi er nødt til at tænke lidt længere end her og nu, selvom jeg har lyst til at starte asfaltmaskinerne, siger han til Altinget.
