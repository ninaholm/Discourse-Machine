Taliban dræber 12 mineryddere ved Camp Bastion
Tre påståede gerningsmænd er pågrebet og fire andre dræbt, efter militantes angreb på mineryddergruppe.


 Taliban har lørdag skudt og dræbt 12 mineryddere nær den tidligere britiske militærbase Camp Bastion, hvor danske soldater også har holdt til, i Afghanistans sydlige Helmand-provins.
Militante på motorcykler åbnede ild mod minerydderne, oplyser en talsmand for politiet.
 Ifølge myndighederne pågreb afghanske sikkerhedsstyrker efterfølgende tre påståede gerningsmænd, mens fire andre blev dræbt.
De sidste danske soldater forlod Camp Bastion med udgangen af juli.
En central tjenestemand fra Afghanistans højesteret blev - også lørdag - skudt og dræbt, da han forlod sit hjem på vej til arbejde.
Taliban har taget skylden for drabet.
Fredag aften blev to udenlandske soldater dræbt af en vejsidebombe mod en Nato-kolonne ved den amerikanske Bagram-luftbase nord for Kabul.
