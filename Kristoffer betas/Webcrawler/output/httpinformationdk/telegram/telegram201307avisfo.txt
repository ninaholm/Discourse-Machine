Avis: Forulykket lokofører anede ikke hvor han var
Francisco Garzón erkender, at han kørte alt for hurtigt, da tog forulykkede. Han troede, han var et andet sted


 Den 52-årige lokomotivfører Francisco Garzón, der er sigtet for 79 tilfælde af uagtsomt manddrab efter sidste uges ulykke i Spanien, har erkendt sin skyld.
Det skete søndag aften ved et lukket retsmøde i den nordspanske by Santiago de Compostela, oplyser retskilder til den spanske avis El País.
Over for dommeren forklarede Garzón ifølge kilderne, at han med 190 kilometer i timen kom ind i kurven ved byen Angrois, hvor fartgrænsen ellers er 80, og at det var grunden til, at togets mange vogne fløj af sporet.
Lokomotivføreren troede efter eget udsagn, at han var et andet sted på strækningen, og først for sent blev han klar over, at han befandt sig ved den skæbnesvangre kurve.
Søndag kom det frem, at Francisco Garzon minutter efter den tragiske hændelse sagde til en mand, der kom ham til hjælp, at han ikke kunne bremse, og at det var grunden til togets ekstremt høje fart, da det forulykkede.
Men ifølge retskilderne citeret i El Pais undlod den sigtede spanier helt at nævne togets funktionalitet i forbindelse med ulykken, der indtil videre har kostet 79 mennesker livet.
77 er stadig indlagt på hospitalet - 22 af dem er i kritisk tilstand.
Garzon forlod søndag aften retsbygningen efter to timers afhøring.
Han er løsladt mod kaution, men hans pas er inddraget, og han skal melde sig hos domstolen en gang om ugen, ligesom han har forbud mod at køre tog i seks måneder.
Inden ulykken havde Garzón været ansat hos det spanske jernbaneselskab Renfe i 30 år, mens han havde kørt på strækningen, hvor han forulykkede, i et år.
Sørgende samles mandag til en mindegudstjeneste for de omkomne i katedralen i byen Santiago de Compostela.
