R efterlyser beklagelse fra Lene E.
De Radikale vil have Lene Espersen til at give en "klokkeklar beklagelse" og indrømme sin brøler omkring arktisk udenrigsministermøde, som hun blev væk fra.


 Udenrigsminister Lene Espersen (K) skal mande sig op og indrømme over for danskerne, at hun har begået en brøler af dimensioner ved at tage på ferie i stedet for at mødes med sine arktiske kolleger i Canada i slutningen af marts.
Sådan lyder kravet fra Det Radikale Venstres næstformand, Morten Østergaard, efter at det er kommet frem, at Lene Espersens forgænger og partifælle, Per Stig Møller, takkede ja til selvsamme møde. 
- Jeg efterlyser en klokkeklar beklagelse fra Lene Espersen af hele forløbet og en forsikring om, at hun ikke foretager samme slags prioriteringer i fremtiden, siger Morten Østergaard.
Han hæfter sig ved, at Lene Espersen begrundede sit afbud over for den canadiske udenrigsminister, Lawrence Cannon, med ministerskiftet, tidligere indgåede forpligtelser og travlhed som partileder. Men hun nævnte ikke ferie med familien som grund.
- Det er stærkt beklageligt, at udenrigsministeren åbenbart yderligere har blameret sig ved at stikke den canadiske vært en hvid løgn om baggrunden for sit afbud. Hvad tænker canadierne ikke i dag, hvor sandheden er kommet frem, spørger næstformanden.
Per Stig Møllers ja til mødet med blandt andre amerikanske Hillary Clinton fremgår af en aktindsigt, som Ekstra Bladet har fået i korrespondancen mellem den canadiske udenrigsminister og hans to danske kolleger.
