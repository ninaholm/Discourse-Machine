Kræftens Bekæmpelse ærgrer sig



 Højere priser på cigaretter, en strammere rygelov, forbud mod synlige tobaksvarer i butikkerne og endelig flere rygere i kommunale rygestopkurser. Det er fire gode forslag fra regeringens egen Forebyggelseskommission, mener Kræftens Bekæmpelse.
 Problemet er blot, at politikerne svigter, fordi de skyder forslaget om højere afgifter på tobak ned: 
 -Det er ærgerligt, for forskning viser, at en høj cigaretpris er et af de bedste midler til at få især de unge til at lade være med at ryge. Det er utroligt vigtigt, at der bliver gjort en særlig indsats for at få det store antal unge danske rygere ned, siger professor Frede Olesen, formand for Kræftens Bekæmpelse. 
 Han peger på Norge som et godt eksempel, hvor man er lykkedes med at halvere antallet af rygere blandt skoleelever i 7.- 9. klasse, da der blev sat ind med højere tobakspriser, rygeforbud og undervisning.
 Men det er ikke kun cigaretterne, der har Kræftens Bekæmpelses bevågenhed. Også sundhedsministerens afvisning af at fordoble afgiften på sukkerholdige fødevarer som chokolade og sodavand skuffer interesseorganisationen. 
 -Det er synd, for der er solid dokumentation for, at prisstigninger er et godt virkemiddel. Igen her er der tale om, at det er nødvendigt at gøre noget for at forhindre, at flere især unge får livsstilssygdomme, der følger med overvægt, siger Frede Olsen.
