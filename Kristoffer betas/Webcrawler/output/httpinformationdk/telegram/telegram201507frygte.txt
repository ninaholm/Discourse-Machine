Frygtet militant leder i Afghanistan meldes død
Grundlæggeren af Afghanistans berygtede Haqqani-netværk er ifølge flere medier død. Familien afviser rygterne.


 Manden bag en af de mest frygtede militante grupper i Afghanistan er død, skriver flere medier fredag.
Jalaluddin Haqqani, en veteran-partisanleder fra det sydøstlige Afghanistan, var ifølge medierapporter syg. Kilder siger til den britiske tv-station BBC, at Haqqani døde efter længere tids sygdom, og at han blev begravet i Afghanistan. Han var over 70 år.
Medlemmer af familien Haqqani afviser imidlertid meldingerne om hans død.
- Maulvi Jalaluddin Haqqani er uden tvivl blevet gammel og lider af forskellige sygdomme, men ved Allahs nåde er han i god behold og i live, siger et nært familiemedlem.
Et tredje familiemedlem siger derimod, at rygterne om Haqqanis død taler sandt.
- Han døde af en hjerneblødning for halvandet år siden. Han er begravet i Zadran-området i Khost-provinsen, siger kilden til Reuters.
Jalaluddin Haqqani blev berømt for sin indsats mod de sovjetiske besættelsesstyrker i 1980'erne.
Haqqani-netværket har ofte fået skylden for de mere spektakulære angreb i landet, herunder et selvmordsbombeangreb mod den indiske ambassade og et attentatforsøg mod tidligere præsident Hamid Karzai.
USA mener, at netværket står bag en række yderst blodige aktioner i Afghanistan mod udenlandske soldater og afghanske ledere.
USA satte i september 2012 Haqqani-netværket på sin liste over terrororganisationer.
Det er anden gang inden for få dage, at en højtstående leder for en af Afghanistans militante grupper meldes død.
Torsdag bekræftede Taliban, at den enøjede Mullah Omar, som har stået i spidsen for bevægelsen i mange år, er død.
