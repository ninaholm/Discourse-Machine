Naturstyrelsen viser aktivister rundt
Aktivister i Østerild protesterer mod Naturstyrelsens fældning af 266 ha skov. Men onsdag var de på tur sammen


 Omkring 30 af aktivisterne i Østerild har være på en guidet tur rundt i plantagen, hvor det nationale testcenter for vindmøller skal ligge. Det var Naturstyrelsen, som viste rundt.
Projektleder Claus Rasmussen fra styrelsens afdeling i Thy var en af de to rundvisere, og han betegner turen som "en rigtig god seance". Aktivisterne protesterer mod, at Naturstyrelsen planlægger at fælde 2,66 kvadratkilometer skov for at gøre plads til centret.
- Der var jo ikke nogen forhandling ind over, om vi skulle skubbe tidsplanen eller noget. Det var udelukkende et spørgsmål om, hvad der skal ske med arealerne. Folk er jo kede af de 266 hektarer, der skal fældes, siger Claus Rasmussen.
Naturstyrelsen har nu informeret aktivisterne om, at den fældede plantage ifølge den politiske aftale skal erstattes af 419 hektar skov andre steder, og at der skal laves vådområder i Østerild-plantagen for at opsamle kvælstof fra træfældningen.
- Vi blev tirsdag ringet op om, at der var et behov for, at der blev svaret på nogle spørgsmål. Det var vi selvfølgelig indstillet på, og det var rigtig positivt. Jeg håber på, at det har ryddet nogle sten af vejen, siger projektleder Claus Rasmussen.
En af aktivisternes talsmænd, Tom Vilmer, finder også initiativet fint.
- Hvorfor har de ikke gjort det noget før? Jeg synes altid, det er godt at tale med folk, siger Tom Vilmer.
