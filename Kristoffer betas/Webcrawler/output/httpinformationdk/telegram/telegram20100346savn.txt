46 savnes efter sydkoreansk skibsforlis
Et sydkoreansk flådefartøj er sunket tæt ved grænsen til Nordkorea. 46 savnes fortsat. Sydkorea afviser indtil videre rygter om, at Nordkorea står bag.


 46 savnes fortsat, efter et sydkoreansk flådefartøj gik ned med 104 besætningsmedlemmer om bord nær grænsen til Nordkorea i Det Gule Hav. Det oplyser sydkoreanske regeringskilder. 
Skibet affyrrede kort forinden, det sank, et advarselsskud mod et uidentificeret objekt. Ifølge det sydkoreanske nyhedsburea Yonhap sank det 88 meter lange skib efter en ekplosion, som løftede bagenden af skibet 30 centimeter op i luften. Det er dog ikke blevet bekræftet af landets myndigheder. 
De sydkoreanske myndigheder afviser indtil videre, at Nordkoreanske fartøjer var indblandet i ulykken. 
- Det er tidligt at sige, hvad der var årsag til forliset. Der er ikke blevet slået fast, om hændelsen har forbindelse til Nordkorea, siger en talsmand for Sydkoreas regering, som også oplyser, at mindst 58 personer er blevet reddet, og at man fortsat søger efter overlevende. 13 af de reddede var sårede, men i en stabil tilstand. 
Lokale medier citerer en anden sydkoreansk talsmand for at sige, at satellitovervågning ikke umiddelbart viste tegn på, at der var nordkoreanske militærenheder i området i forbindelse med skibsforliset. 
- Skibet affyrede et varselsskud mod et uidentificeret objekt. Vi tror, at der kan være tale om en flok fugle. Men vi er ved at kontrollere det, siger en talsmand fra Sydkoreas forsvarsministerium. 
Radiostationen SBS rapporterer, at mange sydkoreanske søfolk frygtes omkommet. Den omstridte grænse i Det Gule Hav var ramme om blodige flådekampe mellem Sydkorea og Nordkorea i 1999 og 2002.
