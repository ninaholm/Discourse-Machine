Iran står bag cyberangreb mod politikere i andre lande
Den magtfulde iranske Revolutionsgarde stod bag spionage mod 1600 højtstående personer i en række lande


 De europæiske myndigheder har grebet ind over for en spionagesag i cyberspace, der bliver sat i forbindelse med Irans magtfuld Revolutionsgarde.
Aktionen er den første af denne art, siden Teheran underskrev den omstridte internationale atomaftale, siger sikkerhedseksperter, som har lokaliseret de computere, som er anvendt af hackerne.
Hackergruppen, som bliver kaldt "Raketkillingen" af sikkerhedseksperterne, har været jagtet siden begyndelsen af 2014. Den har gennemført cyberangreb mod højtstående politikere og militærpersoner på tværs af landegrænserne i over halvandet år.
Afsløringerne ventes at skade Irans muligheder for at indsamle sensitive efterretninger fra rivaler som Saudi-Arabien, Israel, Tyrkiet, USA og Venezuela, som er blandt de lande, som de iranske spioner har koncentreret sig om.
Eksperter fra det amerikansk-israelske sikkerhedsfirma Check Point Software siger, at der blandt de 1600 højtstående personer, som har været mål for spionagen, er medlemmer af den saudiarabiske kongefamilie, israelske atomeksperter, Nato-ansatte, iranske dissidenter og kvinder, som er gift med højtstående generaler fra unavngivne lande.
Sikkerhedsfirmaet siger, at det har informeret de organer, som har ansvaret for it-sikkerheden i Storbritannien, Tyskland og Holland, som derefter har advaret politiet i de lande, som havde servere anvendt af de iranske hackere.
Europol, FBI og den israelske sikkerhedstjeneste Shin Bet afviser at kommentere sagen.
Sagen vækker opsigt på et tidspunkt, hvor den israelske premierminister, Benjamin Netanyahu, er i Washington for at føre drøftelser med præsident Barack Obama.
Begge ledere har fokus på at forbedre det anstrengte forhold mellem USA og Israel efter en ophedet strid om atomaftalen med Iran.
