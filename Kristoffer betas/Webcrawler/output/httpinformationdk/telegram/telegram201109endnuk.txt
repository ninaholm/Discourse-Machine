Endnu en Kennedy er gået bort
Kennedy-klanen har mistet endnu et medlem. Lørdag døde Kara Kennedy, der er datter af senator Edward Kennedy.


 Endnu en Kennedy er gået bort. Lørdag døde nemlig Kara Kennedy, der er datter af den berømte senator Edward Kennedy. Hun blev 51 år gammel.
Ifølge familien fik Kara Kennedy efter alt at dømme et pludseligt hjerteanfald, mens hun var i gang med sin daglige træning i et træningscenter i Washington.
Den 51-årige Kennedy var den ældste datter af Edward Kennedy, der anses for at være en af de mest magtfulde skikkelser i det demokratiske parti og som sad i Kongressen i næsten 47 år. Edward Kennedy selv døde af kræft i hjernen tilbage i august 2009.
Kara Kennedy førte i 1988 sin fars valgkamp og arbejdede ellers som film- og tv-producent. I 1990 giftede hun sig med den professionelle sejler Michael Allen, og parret har to børn sammen.
I 2002 fik hun konstateret lungekræft i en alder af 42 år, og lægerne afskrev hende faktisk. Men med hjælp fra sin far, fik hun fat i en kirurg i Boston, der alligevel indvilgede i at operere hende. Operationen var efter sigende vellykket.
Kara Kennedys far, Edward Kennedy, er yngre bror til præsident John F. Kennedy og senator Robert F. Kennedy, som begge blev snigmyrdet. Han er derudover den tredjelængst siddende senator i USA's historie.
