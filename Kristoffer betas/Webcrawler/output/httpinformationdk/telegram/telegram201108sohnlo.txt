Sohn: Løkkes vækstskøn er urealistisk
Lars Løkke skøn over væksten i år er helt urealistisk, mener Ole Sohn, som kalder vækstpakken for lille.


 Statsminister Lars Løkke Rasmussen (V) har baseret sin vækstpakke på et alt for optimistisk skøn over, hvor stor vækst Danmark får i år.
Det siger SF's finansordfører Ole Sohn, som mener, at Lars Løkkes vækstpakken dermed er blevet for lille, og initiativer er alt for spredte til at skabe de nødvendige job i den alvorlige situation, som dansk økonomi står i.
Regeringen nedjusterede ellers tirsdag sit skøn over væksten i 2011 fra 1,9 procent, som Finansministeriets skøn lød på i maj måned, til 1,3 procent. Men det er stadig alt for højt, mener Ole Sohn.
Han peger på, at Danmark har haft negativ vækst i første kvartal i år og sandsynligvis også har negativ vækst i andet kvartal. Dermed skal Danmark pludseligt opleve en vækst på omkring fire procent i årets sidste kvartaler for, at regeringens vækstskøn kan holde, siger Ole Sohn.
- Hvis man skal nå det, så skal man op i Superligaen i Europa. Når man ved, at Tyskland og Sverige, som er vores største samhandelslande, har problemer, og USA står foran massive besparelser, så er det helt urealistisk, siger Ole Sohn.
- Når regeringen så samtidig opererer med minusvækst i det offentlige forbrug efter genopretningspakken, så bremser regeringens egen politik væksten, siger Ole Sohn.
Han kalder regeringens vækstpakke, der skal sikre 6.-8.000 nye job for "et lille skvulp", der slet ikke kan matche behovet.
- Finansministeriet ved, at det mest effektive måde at skabe job på er fremrykning af offentlige investeringer. Alligevel vælger regeringen af ideologiske grunde at sprede penge ud til alle mulige andre projekter, siger Ole Sohn.
