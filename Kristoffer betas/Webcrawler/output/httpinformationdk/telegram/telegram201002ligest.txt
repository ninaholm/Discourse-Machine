Ligestilling trives på de muslimske skoler



 Der er ingen planer om kønsopdelte forældremøder på landets muslimske privatskoler.
Her har man nemlig ingen problemer med at få mødrene til at møde op, skriver Kristeligt Dagblad. 
En rundringning til 10 af landets 12 muslimske skoler viser, at skolerne 
konsekvent inviterer både mor og far, når de indkalder til forældremøder, og at begge køn møder op.
Alligevel bakker samtlige muslimske skoler op om den københavnske folkeskole, Holbergskolen, der torsdag mødte skarp kritik for kun at 
indkalde mødre til et møde om mobning i forsøget på at inddrage flere muslimske kvinder i forældresamarbejdet.
- Vi ser ingen overrepræsentation af hverken mænd eller kvinder hos os, og vi oplever, at både mødre og fædre kommer til orde. Derfor har vi ikke haft behov for særlige kvindemøder, siger skoleinspektør på Selan-skolen i Århus, Osman Öztuprak, til Kristeligt Dagblad.
- Men der skal ikke være tvivl om, at opdager vi et behov for forældremøder kun for kvinder, så vil vi være åbne for det. Vores fokus er barnets tarv og uddannelse, og det forudsætter et godt forældresamarbejde og en god kontakt til både fædre og mødre, siger Osman Öztuprak.
Kun på to ud af de 10 muslimske skoler, Kristeligt Dagblad har talt med, har 
man forsøgt sig med et årligt møde alene for kvinder. Det skyldes dog ikke, at kvinderne udebliver fra skolernes almindelige forældremøder.
