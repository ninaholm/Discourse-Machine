Løkke: Boligpakken gælder fra 20. august
Boligkøbere kan trygt købe bolig uden at risikerer at gå glip af hjælp fra regeringens boligpakke, siger Løkke


 Statsminister Lars Løkke Rasmussen (V) fastslår, at regeringens boligpakke skal gælde fra den 20. august, hvor forslaget blev præsenteret.
- Boligkøbere kan trygt købe bolig nu. De risikerer ikke at blive snydt for effekten af boligpakken, siger Lars Løkke Rasmussen.
Han vil dog vente med at melde ud, om regeringen vil forsøge at finde flertal for boligpakken før valget. Det får vælgerne formentlig først besked om, når regeringen formelt præsentere pakken, og hvordan den skal finansieres.
Finansminister Claus Hjort Frederiksen (V) åbnede søndag for, at Dansk Folkeparti og De Radikale vil blive inviteret til forhandlinger, fordi de to partier i foråret lagde stemmer til tilbagetrækningsreformens forringelser af efterlønnen.
Dansk Folkeparti er på forhånd skeptiske over for forslaget, og også De Radikale har afvist boligpakken som en kortsigtet gave til boligkøbere og -sælgere.
Liberal Alliance, Kristendemokraten Per Ørum Jørgensen og løsgængeren Pia Christmas-Møller er til gengæld parate til at lægge stemmer til en boligaftale allerede inden valget.
Ejendomsmæglere frygter, at boligmarkedet vil gå helt i stå, hvis ikke politikerne hurtigt får vedtaget aftalen. Ellers vil boligkøberne vente til de har sikkerhed for, at boligpakken bliver til noget, lyder det fra ejendomsmæglerkæderne Home og EDC.
