Bahrains konge ophæver undtagelsestilstand
I Bahrain lover kongen at ophæve den undtagelsestilstand, der blev indført efter regeringskritiske protester.


 Bahrains konge vil ophæve den undtagelsestilstand, der har været gældende i landet efter de store regeringskritiske protester brød ud i februar.
Ifølge det statslige nyhedsbureau har kong Hamad bin Isa al-Khalifa givet ordre til, at undtagelsestilstanden ophæves 1. juni.
Demonstrationerne mod styret var ført an af shiamuslimer i landet og førte til beskyldninger i både Bahrain og andre sunniledede lande, såsom Saudi-Arabien, om at shiastyret i Iran blandede sig i Bahrains anliggender.
Regeringen i Bahrain hentede hjælp fra Saudi-Arabien til at slå ned på oprøret.
Over 60 procent af Bahrains befolkning er muslimer, og heraf er to tredjedele shiamuslimer.
Den regerende kongefamilie er sunnimuslimer.
