35-årig fængslet for Aulum-drab



 Han kendte dem ikke, men alligevel valgte den 51-årige Leif Jakobsen Bjerg i nat at gøre en 35-årig mand og en 47-årig kvinde følgeskab til kvindens lejlighed i Aulum.
 Få timer senere lå han død på lejlighedens gulv, dræbt med adskillige knivstik i overkroppen, oplyser vicepolitikommissær Jes Hvas fra Midt- og Vestjyllands Politi.
 Politiet har sigtet den 35-årige mand for drabet, der blev udført med en af kvindens knive. Han befandt sig ved liget, da politi og læger dukkede op, og han blev lørdag varetægtsfængslet i 23 dage i surrogat og øjeblikkeligt anbragt på en retspsykiatrisk afdeling.
 Han nægter sig ifølge politiet skyldig i drabet, men han kærede ikke fængslingskendelsen.
 Det var kvinden, der alarmerede politiet, efter at de to mænd var kommet op at toppes.
 Kvinden har forklaret politiet, at hun havde været til julefrokost med den nu drabssigtede mand, da de mødte den 51-årige i Aulum.
