Mette Frederiksen om førtidspensionsreform: En stor dag
Det er en "stor dag", at Folketinget har vedtaget førtidspensionsreformen, mener beskæftigelsesministeren.


 Beskæftigelsesminister Mette Frederiksen (S) glæder sig over, at førtidspensionsreformen er vedtaget med bredt flertal.
- Det er en stor dag og begyndelsen på et helt nyt kapitel, hvor vi samler alle gode kræfter om den enkelte og vender op og ned på den måde, kommunerne hjælper vores mest udsatte borgere på, siger Mette Frederiksen i en pressemeddelelse.
 Unge under 40 år får som udgangspunkt ikke førtidspension. Såkaldte rehabiliteringsteam skal samarbejde om at løse udsatte borgeres meget komplekse problemer.
 - Når man er ung og kæmper med psykiske problemer, misbrug, smerter eller tvangstanker, skal man ikke samtidig være kastebold mellem forvaltninger og lovgivning, siger Mette Frederiksen.
 Unge tilbydes såkaldte ressourceforløb i op til fem år. De skal hjælpes videre, så de senere kan få arbejde eller uddanne sig.
 - Målet med hele reformen er, at mange flere får hjælp til at få et aktivt liv i stedet for at måtte leve af en passiv pension.
- Et aktivt liv på arbejdsmarkedet kan for eksempel være et fleksjob. Fleksjobordningen er en rigtig god ordning, der sikrer mange mennesker adgang til arbejdsmarkedet, siger Mette Frederiksen.
 Fleksjob målrettes borgere med meget begrænset arbejdsevne. Kommunen yder et tilskud på cirka 200.000 kroner om året, som aftrappes med lønnen fra arbejdsgiveren. De højest lønnede får ikke længere størst tilskud, som målrettes lavtlønnede med mindst arbejdsevne.
 - Det skal være sådan, at dem, der kun kan arbejde ganske få timer om ugen, også kan få glæde af et fleksjob, siger Mette Frederiksen og tilføjer:
 - Drivkraften er en mere bæredygtig fleksjobordning, hvor vi giver de største tilskud til dem, der er lavest lønnede, og dem der kan arbejde så lidt, at de i dag reelt er udelukket fra fleksjobordningen.
