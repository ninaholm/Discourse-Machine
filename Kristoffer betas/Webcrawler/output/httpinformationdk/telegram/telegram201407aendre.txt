Ændrede vagtplaner skal sikre friske syddanske læger
Region Syddanmark har gennemgået vagtplanerne for lægevagten for at sikre, at lægerne er friske og udhvilede.


 Der er blevet strammet op i vagtplanerne for lægevagten i Region Syddanmark, efter at en vagtlæge tilbage i marts overså symptomerne på en blodprop i hjertet og en 36-årig fynsk kvinde døde efterfølgende.
Regionen fortæller i en pressemeddelelse, at man har gennemgået vagtplanerne for de 14 læger, der har flest vagter i juli og august.
Formålet har været at sikre, at lægerne mødte udhvilede på arbejde, fordi det senere har vist sig, at den pågældende læge havde 38 lægevagter i marts og april foruden at passe sin praksis.
- Vi har nu fået gennemgået vagtplanerne, og vi er foreløbigt tilfredse. Det har været nødvendigt at ændre planerne enkelte steder, hvor der kunne være tvivl om deres forsvarlighed, siger Bo Libergren (V), der er formand for sundhedssamordningsudvalget i regionen.
Helt konkret er der foretaget 10 ændringer i vagtplanen for juli og august, der omfatter i alt 3400 vagter.
Gennemgangen af vagtplanerne har fokuseret på at undgå dagvagter efter en nattevagt, at fjerne dobbelte visitationsvagter og på, at lægerne har mulighed for at hvile sig efter en lægevagt.
Region Syddanmark og PLO (Praktiserende Lægers Organisation) Syddanmark aftale 7. juli, at den aktuelle vagtplan skulle gennemgås for at sikre, at den var forsvarlig.
Samtidig skal man efter sommerferien aftale konkrete retningslinjer for, hvordan vagterne i vagtlægeordningen skal fordeles.
