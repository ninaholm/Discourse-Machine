Transkønnede har problemer i lufthavne
Transkønnede kommer i klemme i den skærpede sikkerhed i lufthavnene.


 De transkønnede får problemer, når sikkerheden skærpes i lufthavnene, og det skyldes, at id og personlig fremtræden ikke altid stemmer overens.
Landsforening Trans-Danmark har konstateret stigende problemer og flere uheldige situationer.
- Det er meget ydmygende at blive pillet ud af køen og bedt om at klæde sig af over for en mand, når man er transkønnet fra mand til kvinde, siger sekretær og presseansvarlig Irene Haffner, Foreningen Trans-Danmark.
Trans-Danmark bifalder, at sikkerheden højnes, men opfordrer samtidig regeringen til at lempe eller helt opgive sit krav om, at transkønnede skal til vurdering hos en psykiater, før der kan gives en anmærkning i passet, der fortæller at den pågældende er transkønnet.
- Det er meget, meget uheldigt, at det er så svært at få en anmærkning - et x - i passet. Det har vi påpeget flere gange. Det burde kunne ordnes på Borgerservice, for eksempel ved at vise en lægeerklæring, siger Irene Haffner.
Foreningen mener, at ved at gøre det nemmere at få adgang til en officiel anmærkning i passet, kunne nogle af de ydmygende situationer undgås.
- Det er en meget lille gruppe mennesker der her er tale om, og de udgør ikke nogen sikkerhedstrussel for landet, hvis de blot får en mulighed for at kunne identificere sig som dem, de lever og opfatter sig som, siger Irene Haffner.
Et x i passet for transkønnet, samt ændring af fornavn til et navn af modsatte køn skal vurderes af en psykiater ved flere samtaler, og da mange ikke ønsker kontakt med et psykiatrisk system opstår disse uheldige situationer med forskel på id og personlig fremtræden.
- Det er ikke til gavn for sikkerheden og er kun til besvær for lufthavnspersonalet og ydmygende for de transkønnede, mener foreningen.
