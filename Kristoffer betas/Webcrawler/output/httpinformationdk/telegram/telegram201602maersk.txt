Mærsks olieforretning er 17 milliarder mindre værd
A.P. Møller-Mærsk nedskriver sin olieforretning med 2,6 milliarder dollar som følge af de lave oliepriser.


 Det er svært at tjene penge på at udvinde olie for tiden, og det har A.P. Møller-Mærsk taget konsekvensen af.
De faldende oliepriser betyder, at selskabet i sit årsregnskab for 2015 har nedskrevet værdien af olieforretningen Maersk Oil med 2,6 milliarder dollar, svarende til 17 milliarder kroner.
Administrerende direktør Nils Smedegaard Andersen er dog tilfreds med, at det lykkedes at skabe et godkendt overskud i den underliggende drift.
- Vi er tilfredse med de gode operationelle resultater, vi opnåede på tværs af vores forretninger i 2015.
- På trods af de meget udfordrende markedsvilkår i vores industrier leverede alle forretningsenheder positive underliggende resultater, og Mærsk Gruppen opnåede et underliggende resultat på 3,1 milliarder dollar, skriver han i en kommentar til regnskabet.
Nettoresultatet, der altså er påvirket af nedskrivningerne, endte på 925 millioner dollar, hvilket er en hel del lavere end resultatet for 2014 på 5,2 milliarder dollar.
Det skyldes blandt andet også de lave fragtrater, som har gjort vilkårene svære for fragtdivisionen Maersk Line. Her faldt årets resultat fra 2,3 millioner dollar til 1,2 milliarder dollar.
Af de samme årsager kunne havnedivisionen APM Terminals heller ikke leve op til forrige års resultat, men så var der til gengæld fremgang både hos Maersk Drilling og APM Shipping Services.
A.P. Møller-Mærsk regner med, at 2016 også bliver et svært år. Selskabet forventer et underliggende resultat, som er væsentligt lavere end i 2015.
Således skal olieprisen op mellem 45 og 55 dollar pr. tønde, for at driften af Maersk Oil går i nul, og det nuværende niveau ligger omkring 30 dollar pr. tønde.
