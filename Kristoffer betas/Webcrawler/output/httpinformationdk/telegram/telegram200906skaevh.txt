Skævhed i børneindlæggelser



 Det er børnene, der betaler prisen. Nye tal fra Danmarks Statistik viser, at forældrenes forhold spiller en markant rolle for, hvor ofte deres børn har brug for at besøge et sygehus. Og fordelingen er meget skæv. 
 - Tallene viser, at der er væsentlige sociale forskelle på, hvor ofte børn bliver indlagt på sygehus, siger Lisbeth Laursen, som er specialkonsulent i Danmarks Statistik og har ledet undersøgelsen.
 Børn, hvis forældre ingen erhvervsuddannelse har, besøger næsten fem gange så ofte sygehuset som gennemsnittet. Derimod indlægges akademikerbørn 14 procent mindre end gennemsnittet. Men det er der ifølge forskere ikke noget odiøst i.
 - Det er et helt generelt mønster, at uddannelse spiller en voldsom rolle i forhold til sundhedstilstanden. Det giver den enkelte mulighed for at træffe sundere valg i livet, siger forskningsleder ved Statens Institut for Folkesundhed Henrik Brønnum-Hansen.
 Men når forældrenes socioøkonomiske status tages med i betragtning, er tallene endnu mere alarmerende. Børn, hvis forældre er midlertidigt arbejdsløse, pensionister, eller kontanthjælpesmodtagere, har mindst fire gange så ofte været indlagt som gennemsnittet.
 Ifølge forskerne er årsagen til den bekymrende statistik blandt andet, at økonomien for lavindkomstgrupperne ikke rækker til en sund bolig, hvor børnene får sikre fysiske rammer, ligesom den sunde kost tilsidesættes. Mest af alt er det dog rygning, der er årsag til skævheden, det resulterer nemlig i infektionssygdomme, allergier og luftvejssygdomme, som er de sygdomme, flest børn indlægges for.
 Forskerne slår fast, at fordelingen er skæv.
 - Selvom vi har en relativt lav fattigdom i forhold til andre lande, så er den meget skævt fordelt, og helbredskonsekvenserne, der følger heraf, er også meget skævt fordelt, siger Finn Diderichsen, professor i forebyggelse på Københavns Universitet.
 Ifølge herrerne er ulighed decideret i stigning, og de peger derfor på, at Folketinget må implementere forebyggelseskommisionens tobakspolitik som et minimum for at bekæmpe uligheden.
 - Hvis regeringen gennemfører forebyggelseskommisionens anbefalinger vedrørende rygning, vil det alene have en betydelig effekt for uligheden også blandt børn, siger Finn Diderichsen.
