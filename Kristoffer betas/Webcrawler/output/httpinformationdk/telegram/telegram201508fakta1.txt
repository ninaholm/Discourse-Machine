FAKTA: 16 år med Jon Stewart og The Daily Show
I aften sendes the Daily Show med Jon Stewart som vært for sidste gang. Herunder en række fakta om programmet.


 Det sidste the Daily Show med Jon Stewart sendes som normalt på kanalen Comedy Central, og det kan også ses online.
Her er punktnedslag fra 16 år med Stewart og The Daily Show:
* Jon Stewart overtog værtsrollen i The Daily Show i januar 1999.
* Med ham i værtsrollen har programmet vundet 18 Primetime Emmy-priser.
* Det har gjort Jon Stewart kendt og populær - og også upopulær hos mange af dem, der er i modtagerenden for hans satire.
* I 2006 og igen i 2008 var han vært ved Oscar-uddelingen i Hollywood.
* The Daily Show's Twitterkonto har 3,7 millioner følgere.
* Normalt ser mellem 1,5 og 2 millioner amerikanere The Daily Show på tv. Det er under én procent af befolkningen. Men mange hundredetusinde ser også programmet online.
* I 2004 sagde en meningsmåling foretaget af instituttet Pew Research Center, at 21 procent af de 18-29-årige regner The Daily Show for deres mest almindelige kilde til politiske nyheder.
* Blandt de personer, der har været gæster hos Jon Stewart, er præsident Barack Obama, Michelle Obama, vicepræsident Joe Biden, de tidligere præsidenter Bill Clinton og Jimmy Carter.
* De, der har lagt ryg til mest Jon Stewart-satire, er nyhedsprogrammet Fox News og dets kommentator Bill O'Reilly, tidligere præsident George W. Bush, Donald Trump og Sarah Palin.
* I juli 2009 lå Jon Stewart i toppen af en måling i magasinet Time over de mest troværdige inden for amerikansk nyhedsformidling på tv. Han havde støtte fra 44 procent.
Kilder: Reuters, AFP
