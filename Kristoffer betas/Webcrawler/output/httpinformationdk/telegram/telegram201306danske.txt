Danskere holder hovedet koldt i oversvømmet Prag
Dansker i Prag krydser fingre for, at ødelæggelserne ikke bliver så slemme som i 2002.


 Voldsomme vandmasser, evakueringer og skolelukninger.
Oversvømmelser hærger i disse dage det centrale Europa. I den tjekkiske hovedstad, Prag, er floden Moldau gået over sine breder. Det skaber bekymring for de herboende danskere - også selvom oversvømmelserne ikke er nær så slemme som i 2002.
- Vi er lidt bekymrede, fordi de havde håbet, at vandstanden ville holde op med at stige her til morgen. Men den stiger stadigvæk, fortæller Helge Schjørring, medejer af guidebureauet Pavel-Helge, fra sit kontor i den historiske bydel i Prag.
I 2002 blev særligt den gamle by ramt hårdt af oversvømmelserne. Men så slemt bliver det ikke denne gang, mener Helge Schjørring.
- Det er helt tydeligt, at man er bedre forberedt, for havde vi ikke de her palisadeværk, ville store dele af den gamle by allerede være oversvømmet, siger han.
I 2002 var vandstrømningen i Moldau helt oppe over 5000 kubikmeter i minuttet mod 240 til daglig. Men denne gang har strømningen kun været oppe på små 3000 kubikmeter.
På den danske ambassade i Prag holder man alligevel et vågent øje med situationen:
- Der er et stykke op endnu, inden det for alvor bliver alvorligt. Men vi går selvfølgelig og ser til og følger med, siger souschef, ambassaderåd Lars Kjellberg.
Som følge af oversvømmelserne har myndighederne blandt andet lukket byens zoologiske have, skolerne og metroen. Samtidig er tjekkisk politi stærkt repræsenteret over alt i byen.
- Der er politi alle steder ved kajerne. Jeg blev stoppet, da jeg var på vej igennem parken, fordi jorden er så våd, at de er bange for, at de store træer vælter, fortæller Helge Schjørring.
På ambassaden krydser man fingre for, at situationen ikke forværres.
- Vi må sætte vores lid til vejrguder og meteorologer og ellers holde hovedet koldt, siger Lars Kjellberg.
