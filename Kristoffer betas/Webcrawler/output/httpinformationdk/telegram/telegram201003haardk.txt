Hård kritik af grønt lys til gmo-kartoffel



 For første gang i 12 år har EU-Kommissionen givet tilladelse til at dyrke en genmodificeret afgrøde på europæisk jord. 
Det er gmo-kartoflen med navnet Amflora, som fremover må dyrkes til industriel brug i Europa samt til brug i dyrefoder. Kartoflen er udviklet af den tyske kemigigant BASF og har et ekstra højt indhold af kartoffelstivelse, som blandt andet bruges til fremstilling af papir. 
I en udtalelse fra kommissionen understreges det, at gmo-kartoflen er sikkerhedsgodkendt af EU's myndighed for fødevaresikkerhed, Efsa.
Alligevel er kritikken hård fra grønne politikere og organisationer. De påpeger, at kartoflen indeholder et gen, som er resistent mod antibiotika, og at det kan få alvorlige konsekvenser, hvis det overføres til andre afgrøder.
- Det er chokerende, at en af kommissionens første officielle handlinger er godkendelsen af en gmo-afgrøde, der sætter miljøet og den offentlige sundhed i fare, siger Mario Contiero fra Greenpeace.
EU-Kommissionen påpeger dog, at der er "meget begrænset risiko" for, at genet kan overføres til andre planter. Samtidig er der fastsat stramme regler om, at gmo-kartoflen skal holdes fysisk adskilt fra andre fødevarer.
Alligevel er også SF's Margrete Auken, som sidder i den grønne gruppe i EU-Parlamentet, stærkt bekymret.
- Kommissionen har fuldstændig tilsidesat forsigtighedsprincippet. Det er ikke livsnødvendigt, at vi får den her kartoffel, så der er ingen grund til at udsætte os for den mindste risiko for noget så alvorligt som resistens over for antibiotika, siger hun.
Spørgsmålet om gmo-afgrøder har længe splittet EU's medlemslande. Tidligere er kun en enkelt type af gmo-majs godkendt til dyrkning i Europa, og her har en række medlemslande indført særlige nationale forbud.
Margrete Auken vil nu i samarbejde med SF's gruppe i Folketinget presse på for, at Danmark skal lave et lignende forbud mod gmo-kartoflen.
