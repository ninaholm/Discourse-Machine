EU vil forbyde lakridspiber
EU er på vej med forbud mod slik, der ligner tobak. Det kan gå ud over lakridspiber og chokoladecigaretter


 
	Det kan snart være slut med at snolde lakridspiber, når man går i kiosken i Danmark.

	EU er nemlig på vej med et direktiv, der vil sætte en stopper for salg af slik, snacks og legetøj, der ligner tobaksvarer, skriver Altinget.dk.

	Bliver direktivet endeligt vedtaget, vil det efter alt at dømme betyde et farvel til tyggegummi- og chokoladecigaretter og til den klassiske lakridspibe i EU's 28 medlemsstater.

	- Halvdelen af alle nye rygere er under 18 år, og 95 procent er under 25 år. Det skyldes blandt andet, at tobaksindustrien udnytter hver en mulighed for at markedsføre sig over for børn, siger svenske Carl Schlyter til netavisen Altinget.dk.

	Han er talsmand for EU-Parlamentets grønne gruppe, der har været med til at fremme forbuddet i parlamentet.

	Også i Kræftens Bekæmpelse er man glade for det lurende forbud.

	- De her produkter er tobaksindustriens måde at gøre overgangen fra slik til tobak så let som muligt, og det er en måde at lokke børn til at begynde at ryge. Så det er godt, at der bliver sat en stopper for det, siger Kræftens Bekæmpelses koordinator for tobaksforebyggelse, Niels Them Kjær.

	Det lurende lakridspibeforbud er en del af et større tobaksdirektiv, der indeholder en lang række stramninger.

	Ud over forbud mod slik, der ligner tobak, er der også udsigt til større advarsler på cigaretpakkerne, forbud mod mentolcigaretter og nye restriktioner på salget af snus.

	Dansk Folkepartis medlem af EU-Parlamentet, Morten Messerschmidt, er oprørt over de nye forbud.

	- Det er både en arrogant nedvurdering af forbrugernes intelligens og et udtryk for, at man i EU blander sig i alt muligt, der er et eller andet sted imellem ligegyldigt og dybt latterligt, siger Morten Messerschmidt til Altinget.dk.

	Bendt Bendtsen sidder i Europa-Parlamentet for den konservative gruppe, der har støttet forslaget hidtil. Han ærgrer sig dog også over udsigten til et forbud mod lakridspiber.

