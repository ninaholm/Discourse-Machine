Kold start på det nye år med frost, blæst og sne
Natten til fredag kommer der et skifte i vejret, og der er mulighed for sne i den nordlige halvdel af landet.


 Mange har guffet sig et par ekstra kilo julefedt på sidebenene i løbet af højtiden, og det kan blive nyttigt den kommende tid. For det bliver rigtig koldt i Danmark, lyder det fra DMI.
Den kolde luft bliver sendt ind fra øst, og selv om vi undgår de ekstreme frostgrader, som i øjeblikket opleves i de baltiske lande, Polen og det nordlige Skandinavien, så bliver der brug for både vanter, huer og halstørklæder.
- Det kommer til at føles rigtig koldt mandag, tirsdag og onsdag. Temperaturerne vil i dagtimerne ligge mellem frysepunktet og ned til en fire graders frost, men en hård østlig vind vil få det til at føles som om, der var tale om 15 graders frost, siger Lars Henriksen, vagthavende meteorolog ved DMI.
De første tre hverdage er der mulighed for noget solskin, og tirsdag kan der hist og her vise sig nogle snebyger. I nattetimerne kan det blive ned til fem graders frost.
Sent torsdag og natten til fredag sker der ting og sager med et skifte i vejret. Et stort frontsystem kommer ind over landet fra sydvest og får følgeskab af en del nedbør.
- Frontsystemet bringer mildere luft med sig. Og det kan ende med - specielt i den nordlige halvdel af landet - med en del sne. Måske endda snefygning og noget, der nærmer sig snestorm, siger Lars Henriksen.
I den sydlige halvdel af landet er chancen for en tur på kælkebakkerne ikke særlig stor. Derimod kan der komme noget slud op til weekenden, lyder det fra Lars Henriksen.
