Det bliver den koldeste april i 25 år
Alt tyder på, at vi i år har haft den koldeste april 25 år. For blot to år siden slog april dansk varmerekord.


 Hvis du føler, at det har været nødvendigt med hue og vanter i længere tid end normalt i år, så er det med god grund.
April tegner nemlig til at blive den koldeste april i 25 år, oplyser DMI.
- De første par uger af måneden har været så kolde, at gennemsnitstemperaturen ser ud til at ende på laveste niveau siden 1988, siger vagtchef ved DMI Henning Gisselø.
Gudskelov har der i år ikke været helt så koldt som i 1988, hvor gennemsnittet nåede helt ned i nærheden af frysepunktet med sine 2,5 grader.
Med dette års gennemsnitstemperatur på 5,5 grader er der dog lang vej op til snittet i samme måned 2011. Her målte DMI den varmeste april i dansk vejrhistorie med en gennemsnitstemperatur på hele 9,5 grader.
Trods dette års kolde vejr har april været relativt tør og solrig.
Kulden betyder imidlertid, at træerne og blomsterne er længere om at springe ud end normalt, ligesom det varmere vejr i maj formentligt vil lade vente på sig, vurderer vagtchefen:
- Både den kolde jord og vandet omkring Danmark betyder, at der kan gå lidt længere tid end normalt, før vi når normale temperaturer for maj. Det kan betyde, at planterne måske venter lidt med at springe helt ud, siger han og tilføjer:
- Men selvom det hænger lidt til den kolde side, så tror jeg ikke, at maj bliver usædvanlig vejrmæssigt.
