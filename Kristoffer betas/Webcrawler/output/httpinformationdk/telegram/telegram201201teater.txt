Teaterchef: Det er sværere med færre penge
Chefen på Det Kongelige Teater ærgrer sig over operachefens afsked: Ambitioner og økonomi hang ikke sammen.


 De økonomiske problemer på Det Kongelige Teater får nu operachef Keith Warner til at sige op. Teaterchef Erik Jacobsen erkender, at Warners store ambitioner ikke kan bære teatrets trængte økonomi.
- Han har haft så store ambitioner, at bukserne ikke kunne holde i forhold til vores organisation og økonomi, siger han.
Teatret skal nu ud og finde en ny operachef, men Erik Jacobsen har intet hastværk, da Keith Warner allerede har lagt planerne for de kommende års repertoire.
Hvilke muligheder teatret har, kan teaterchefen dog endnu ikke svare på.
- Men det er da klart, at der er nogle ting, der bliver sværere, når man får færre penge. Jeg er fortrøstningsfuld og har haft en god dialog med min nye bestyrelse og et møde med repræsentanterne for kunstnerne i dag, siger Erik Jacobsen.
- Vi skal nok finde en god løsning, som bringer den kongelige opera videre, siger han.
Operachefens afsked får ikke Erik Jacobsen til at frygte, at andre chefer på teatret går samme vej.
- Nej, det frygter jeg ikke. De har kæmpet hårdt for at få gennemført det her og har gjort det på en ordentlig måde, fastslår han.
Keith Warner fortsætter i hvert fald frem til sommerferien med at få løn, da han er i gang med opsætningen af Parsifal. Han har dog ikke længere noget ledelsesansvar.
Sparerunden skyldes, at Det Kongelige Teaters bevillinger over de næste år løbende vil blive reduceret, så de i 2015 ligger 31 millioner kroner under niveauet fra sidste år.
Det har blandt andet betydet, at 81 stillinger er blevet nedlagt på teatret, ligesom Det Kongelige Teater skærer ned på antallet af forestillinger.
