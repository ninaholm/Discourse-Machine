Markedsoversigt: Både aktier og renter steg ovenpå Fed-referat



 
Der var medvind på aktiemarkedet, og også renterne steg torsdag.
Pæn fremgang til Carlsberg, Tryg og Genmab var med til at give plus på det danske aktiemarked torsdag.
Investorerne havde stor appetit på aktier med udsigt til afdæmpede pengepolitiske stramninger i USA i den kommende periode.
Sent onsdag blev referatet fra seneste rentemøde i den amerikanske centralbank offentliggjort, og det peger i retning af, at banken kun ganske langsomt vil hæve renterne.
Reaktionen blev stigende aktier i USA onsdag og Europa torsdag. Herhjemme steg C20 Cap-indekset 0,6 pct. til 1029,63.
- Vi kan takke den amerikanske centralbank for den gode stemning. Vi har fået mere vished for, at der snart kommer en renteforhøjelse, men samtidig - og endnu mere vigtigt - så kommer stramningerne af pengepolitikken kun gradvist, siger Michael Borre, der er aktierådgiver i Nordea.
Der var stor fremgang til Carlsberg. Ifølge Danske Bank var aktien trukket op af rygter om, at selskabet muligvis kan se frem mod mere lempelige forretningsvilkår i Rusland. Aktien steg 1,9 pct. til 608,50 kr.
Carlsberg havde i toppen af C20 selskab af forsikringskoncernen Tryg, der uden de store nyheder steg med 2 pct. til 132,70 kr.
Fremgang var der også til biotekkoncernen Genmab, der endnu en gang steg til vejrs efter mandagens godkendelse af kræftmidlet Daratumumab i USA. Aktien steg 1,6 pct. til 840 kr., hvilket gav lukkerekord.
Rekord var der også til William Demant. Det tyske finanshus Berenberg hævede kursmålet til 740 kr. fra 650 kr., og aktien steg 0,3 pct. til 641,50 kr.
Fokus var der også til Novo Nordisk, der afholdt kapitalmarkedsdag. Aktien lukkede i 379,20 kr. efter en fremgang på 0,2 pct.
På rentemarkedet medførte udsigten til en meget rolig normalisering af pengepolitikken i USA stigende interesse for obligationer i torsdagens handel, hvilket gav rentefald over det meste af linjen.
Udviklingen skal formentlig ses i lyset af ordlyden i onsdagens referat fra seneste rentemøde i den amerikanske centralbank, Federal Reserve, som indikerede en kort række af renteforhøjelser og dermed fortsat lave renter i lang tid.
Det vurderer Simon Fasdal, der er obligationschef i Saxo Bank.
- Markedet begynder at forstå, at det ikke er så vigtigt, om de hæver renten i december, og at det i stedet er vigtigt, hvor mange gange renten bliver hævet efterfølgende. Og her er det mest sandsynligt - efter at vi har læst referatet - at der ikke bliver ret mange forhøjelser, siger Simon Fasdal.
Herhjemme faldt renten på den toneangivende tiårige statsobligation med 3 basispoint til 0,75 pct., og rundt om i Europa så man det samme billede.
- Markedet havde forventet nogle mere hårde meldinger, men det var der ikke, og derfor ser vi både aktier stige og renterne falde oven på det her referat, siger Simon Fasdal.

Redaktion +45 33 30 03 35 Ritzau Finans, E-mail:finans@ritzau.dk, www.ritzaufinans.dk


