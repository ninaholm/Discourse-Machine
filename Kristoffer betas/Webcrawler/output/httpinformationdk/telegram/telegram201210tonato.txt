To Nato-soldater dræbt af insider
I år er over 50 medlemmer af Isaf-styrken blev dræbt af personer, som blev formodet at være allierede.


 To soldater fra den Nato-ledede koalitionsstyrke i Afghanistan blev tirsdag skudt og dræbt af en mand i politiuniform, siger alliancens Internationale Sikkerhedsstøttestyrke (Isaf).
Angrebet er det seneste såkaldte insiderangreb, som har undergravet tillidsforholdet mellem Nato-styrkerne og deres afghanske allierede.
- En person iført den nationale afghanske politiuniform vendte sit våben mod Isaf-styrker i det sydlige Afghanistan og dræbte to britiske soldater, hedder det i en officiel pressemeddelelse.
 En talsmand for Taliban siger, at det var en af deres mænd, som havde infiltreret politet.
 - En af vore mujahedenere, Atiqulla, som havde infiltreret politistyrkerne, udførte angrebet i Gereshk-distriktet i Helmandprovinsen i dag, siger Taliban-talsmanden Qari Yusuf Ahmadi.
Det er det andet angreb af denne type, som er gennemført i Gereshk inden for en uge. Sidste uge blev to briter dræbt.
I år er over 50 medlemmer af Isaf-styrken blev dræbt af personer, som blev formodet at være allierede.
Nato siger, at omkring 25 procent af angrebene er udført af Taliban, mens resten skyldes brydninger og spændinger mellem personer og kulturelle forskelle.
Den amerikanske forsvarsminister, Leon Panetta sagde til forsvarsministrene i Nato i Bruxelles i denne måned, at hele udfaldet af konflikten kan afhænge af, hvordan Nato får standset de såkaldte insiderangreb.
På trods af et stigende antal såkaldte insider-angreb på Nato-soldater i Afghanistan i løbet af 2012, er de danske styrkers tillid til afghanere i uniform i det store og hele usvækket.
Det fastslog oberst Kresten Hedegård fra Hærens Operative Kommando (HOK) for få uger siden.
 - Vi opfatter ikke de afghanske sikkerhedsstyrker som en trussel, siger han i en pressemeddelelse fra HOK.
