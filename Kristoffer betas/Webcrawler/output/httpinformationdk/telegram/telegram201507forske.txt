Forsker: Annoncer til flygtninge vil ikke få stor effekt
Folk på flugt tænker mere på deres sikkerhed end på velfærdsydelserne i Danmark, vurderer forsker.


 Står man som flygtning i en situation, hvor man flygter for livet, vil det sandsynligvis ikke have nogen stor indflydelse på flugtruten, at man kender til de danske velfærdsydelser.
Sådan lyder det fra seniorforsker Ninna Nyberg Sørensen fra Dansk Institut for Internationale Studier (Diis), der blandt andet forsker i international migration og flygtningestrømme.
- Det vil formodentlig ikke have den store effekt at oplyse om lavere ydelser, for folk, der flygter fra noget, tænker mere på sikkerhed. Så hvis der er mulighed for at finde sikkerhed og søge asyl et sted, er det nok det, der kommer i første række, siger hun.
Hendes kommentar kommer, efter at integrationsminister Inger Støjberg (V) torsdag foreslog at indrykke annoncer i udenlandske aviser - for eksempel tyrkiske - for at holde flygtninge fra Danmarks grænser.
Men der er ikke noget belæg for, at det skulle kunne sænke antallet af flygtninge i Danmark, peger Ninna Nyberg Sørensen på:
- Der er mange flere flygtninge fattige steder end rige steder. Både i nærområderne, men også inden for EU. Der er en fordeling, der bestemt ikke giver de højest ydende lande de største byrder, siger hun.
EU's grænseagentur, Frontex, har gennem længere tid fundet flere eksempler på facebooksider, hvor menneskesmuglere udbyder rejser til forskellige europæiske lande.
Flere af annoncerne reklamerer med behagelige ture på moderne skibe, selvom det formentlig er langt fra virkeligheden.
Desuden er integrationsministeren på et møde med Frontex sidste uge blevet præsenteret for materiale, der er rettet mod asylansøgerne og forklarer om deres vilkår i de forskellige EU-lande.
