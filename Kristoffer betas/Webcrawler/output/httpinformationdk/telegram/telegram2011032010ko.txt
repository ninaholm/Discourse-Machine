2010 kostede flest civile afghanere livet
Sidste år blev 2777 civile afghanere dræbt i krigen i Afghanistan. Det er det højeste antal nogensinde.


 Kamphandlingerne i Afghanistan kostede sidste år 2777 civile afghanere livet. Det er det højeste antal nogensinde i den knap 11 år lange krig, viser en opgørelse fra FN.
Ifølge statistikken, som er offentliggjort af landets uafhængige menneskerettighedskommission, er det en stigning på 15 procent fra året før.
Opgørelsen viser, at militante talibanoprørere står bag 75 procent af de civile dødsfald.
Men trods stigningen tegner de internationale styrker og afghanske regeringsstyrker sig for 16 procent af de civile dødsfald, hvilket er 26 procent færre end i 2009.
Det er ikke muligt at placere skylden for de resterende ni procent af dødsfaldene.
Blandt det mest alarmerende er de såkaldte "målrettede drab" mod embedsmænd, hjælpearbejdere og andre civile, der støtter de afghanske myndigheder. Det antal er steget med mere end 100 procent, viser FN's opgørelse.
- Enhver, der beslutter sig for at deltage i et kredsmøde, en kampagne for en kandidat, der arbejder for en udviklingsorganisation eller taler frit om en ny talibanleder i området, ved med sikkerhed, at beslutningen kan få konsekvenser for liv og død, fremgår det af opgørelsen.
Selvmordsangreb og vejsidebomber dræbte 1141 mennesker i 2010, mens de internationale styrkers luftangreb kostede 171 mennesker livet, viser statistikken.
Drab på civile har længe været en øm tå i forholdet mellem præsident Hamid Karzais regering og de internationale koalitionsstyrker i det uroplagede land.
I sidste uge bidrog endnu en episode til det i forvejen anspændte forhold, da ni unge drenge blev dræbt i et fejlslagent luftangreb i det østlige Afghanistan.
Præsident Karzai afviste vredt en sjælden undskyldning fra den amerikanske general David Petraeus, som står i spidsen for de internationale styrker i Afghanistan.
Også USA's forsvarsminister, Robert Gates, har beklaget hændelsen.
