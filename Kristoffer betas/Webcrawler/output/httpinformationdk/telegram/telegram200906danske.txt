Danske studerende må stadig til lommerne



 Danske Studerendes Fællesråd (DSF) er glade for gårsdagens politiske aftale, hvor regeringen og Socialdemokraterne blev enige om regulering og finansiering af de såkaldte Erasmus Mundus-uddannelser. En ordning udvekslingsstuderende på de videregående uddannelser kan benytte sig af i Europa.
 - Tidligere var der uklarheder med hensyn til de studerendes retssikkerhed i forhold til deres eksamenspapirer og klageadgang. Desuden var princippet om gensidig udveksling af studerende ikke en del af den officielle politik, siger Nils Wiese, uddannelsespolitisk ordfører og næstformand for DSF.
 Han forklarer, at aftalen klart forbedrer danske studerendes vilkår. Dog halter aftalen stadig, når det kommer til brugerbetalingen. Der ydes nemlig stadig kun taxametertilskud til den del af uddannelsen, som foregår på et dansk universitet. Danske studerende risikerer derfor selv at skulle betale for den del af  uddannelsen, der foregår på udenlandske universiteter med deltagerbetaling.
 - Midt i begejstringen må vi ærgre os over, at regeringen ikke vil skærpe loven mod brugerbetaling, siger Nils Wiese og tilføjer, at den uklare lov til dato har været årsag til, at der er blevet opkrævet ulovlig brugerbetaling på Erasmus Mundus-uddannelser.
