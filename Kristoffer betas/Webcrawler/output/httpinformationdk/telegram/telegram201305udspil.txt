Udspil: Færre smøger og mindre alkohol skal sikre lighed
Regeringen sætter i sit sundhedsudspil ind mod danskernes ulighed på sundhedsområdet, hvor rige lever længst.


 De danskere, der har mest i pengepungen, lever både sundere og længere end de, der har knapt så meget.
Uligheden i sundheden er et af de områder, som regeringen vil komme til livs med et nyt sundhedsudspil. Det skal blandt andet ske ved at poste flere penge i forebyggelse og ved at sætte ind over for alkoholisme og storrygning.
Særligt familier med alkoholproblemer skal have mere hjælp. Det skal ske for at beskytte børn mod alkohols sundhedsskadelige konsekvenser, lyder det i forslaget.
Regeringen vil også sætte ind mod rygning, fordi storrygere i gennemsnit dør otte til ti år for tidligt.
Sundhedsminister Astrid Krag (SF) peger på, at den rigeste fjerdedel af danske mænd i gennemsnit lever 10 år længere end den fattigste fjerdedel. Og uligheden er næsten fordoblet på kun 25 år.
- En forskel i levetiden på 10 år er en skræmmende stor ulighed i vores samfund, lyder det fra Astrid Krag i en pressemeddelelse.
- I alt for mange år er der fra politisk hold blevet set gennem fingre med uligheden, og man har undladt at gøre en ekstra indsats for at løfte sundheden for de borgere og patienter, som har brug for en hjælpende hånd. Det gør vi noget ved nu, siger hun.
Regeringen vil blandt andet give sundhedsvæsnet et lighedstjek for at samle mere viden om, hvor man kan sætte målrettet ind og komme uligheden til livs. Derudover vil regeringen opstille nationale mål for danskernes sundhed de næste 10 år.
I det hele taget ønsker regeringen med sit udspil at sætte en ny kurs på sundhedsområdet.
- Patienterne skal i centrum for et stærkt sundhedsvæsen, hvor ingen falder mellem to stole, siger Astrid Krag.
En bedre sammenhæng i sundhedsvæsnet vil især gavne danskere, som lider af diabetes, lungesygdommen KOL eller andre kroniske sygdomme og derfor har brug for alle dele af sundhedsvæsnet, mener ministeren.
I alt vil regeringen tilføre alkoholbehandlingen 112 millioner kroner, og 42 millioner kroner skal gå til at hjælpe storrygere kvitte smøgerne.
Pengene kommer fra omprioriteringer såsom at skære i tilskuddet til tandlægekontrol.
