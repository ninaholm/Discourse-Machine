Obama kommer til klimatopmøde



 USA's præsident, Barack Obama, kommer til København for at deltage i starten af klimatopmødet 9. december, siger amerikanske regeringsembedsmænd.
 Obama besøger København på vej til Oslo, hvor han 10. december skal modtage Nobels fredspris på Oslos rådhus.
 Og Obama vender ifølge embedsmændene ikke tilbage til København for at deltage i resten af klimatopmødet, der varer fra 7. december til 18. december, hvor omkring 65 stats- og regeringschefer ventes at deltage.
 Obamas beslutning om at rejse til København kommer dagen efter, han sagde, at klimatopmødet skal "nå frem til en stærk operationel aftale, der er i stand til at konfrontere klimaforandringens trusler og tjene som et sprængbræt til en juridisk bindende traktat".
 Obama har allerede en gang været i København som amerikansk præsident.
 Det var i forbindelse med den internationale olympiske komités (IOC) topmøde i begyndelsen af oktober, hvor Obama uden held forsøgte at fremme Chicagos kandidatur som værtsby for OL i 2016. Dengang tilbragte Obama cirka fem timer i Danmark.
 Ifølge Ritzaus oplysninger vil Obama formentlig heller ikke overnatte i København til december.
