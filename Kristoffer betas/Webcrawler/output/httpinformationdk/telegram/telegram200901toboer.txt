To børn dræbt i jordskælv i Costa Rica



 To børn blev dræbt, da et kraftigt jordskælv i dag ramte Costa Rica og skabte panik og store ødelæggelser, mens indbyggerne flygtede fra rystende bygninger i hovedstaden, San Jose. 
 Politi og naboer fandt de to børn, som havde solgt slik i nærheden af jordskælvets epicenter ved Poas-vulkanen, der er en af Costa Ricas største turistattraktioner. Børnene blev dræbt af et jordskred, der blev udløst af de voldsomme rystelser.
 Skælvet blev målt til 6,2 på Richterskalaen og ramte 35 kilometer fra hovedstaden, meddelte USA's Geologiske Undersøgelser. 
 Myndighederne oplyste, at der var sket alvorlige skader på infrastrukturen, vejene og bygninger, og at mange folk var kvæstede eller sad fanget i deres huse. 
 Jordskælvet var så kraftigt, at vandet i flere swimming pools blev skyllet ud, og vidner sagde, at de aldrig havde oplevet så voldsomme rystelser i 30 år.
 Skælvet kunne også mærkes i nabolandet Nicaragua, oplyste myndighederne.
