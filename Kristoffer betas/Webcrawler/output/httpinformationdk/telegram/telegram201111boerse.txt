Børser reagerer moderat på Berlusconi-exit
Børserne i Asien reagerer moderat positivt på, at Italiens har fået ny premierminister og vedtaget spareplan.


 Flere af de toneangivende asiatiske børser bød på moderate stigninger i morgenhandlen, som er første markedsreaktion, efter at Italien har fået en ny regeringsleder i Mario Monti, der tager over efter premierminister Silvio Berlusconi har indgivet sin afskedsbegæring.
Det japanske Nikkei-aktieindeks steg i løbet af kort tid med 1,5 procent, mens Hong Kongs Hang Seng-indeks steg med 2,48 procent.
Berlusconi valgte som lovet at træde tilbage efter det italienske parlament i weekenden vedtog en spareplan, der skal hindre landets økonomi i at havne i gældsituation, der ikke kan løses uden hjælp fra EU og IMF.
Monti, en 68-årig professor i økonomi og dekan ved det anerkendte Bocconi-universitet i Milano, har et renommé som frygtløs bureaukrat fra sin tid i Bruxelles, hvor han var EU-kommissær i to omgange.
Straks efter, at Monti havde fået mandat til at danne en teknokratisk samlingsregering, forsikrede han italienerne om, at de kan overvinde den økonomiske krise i landet.
- Jeg vil arbejde for, at vi hurtigt kan komme ud af en situation, der har elementer af en krise, men som Italien kan overvinde, hvis vi gør en fælles indsats, sagde Monti.
EU har de seneste måneder presset hårdt på for at få Italien til at gennemføre omfattende sparetiltag, så landet ikke forværrer krisen i eurozonen.
