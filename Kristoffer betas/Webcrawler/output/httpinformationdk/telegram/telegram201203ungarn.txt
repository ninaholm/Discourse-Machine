Ungarn demonstrerer for og imod Orbán
Hundredtusinder er samlet i Budapest i demonstrationer både for og imod Viktor Orbáns regering.


 Hundredtusinder af ungarere samledes torsdag aften for at protestere både for og imod Ungarns kontroversielle premierminister, Viktor Orbán.
I alt deltog omkring 350.000 mennesker i de to store, rivaliserende demonstrationer på Ungarns nationaldag.
Uden for parlamentet samledes op mod en kvart million af Orbáns tilhængere, mens en demonstration, der var arrangeret af oppositionen, trak knap 100.000 mennesker til.
Orbán, som har fået hård kritik fra EU på grund af reformer, som EU betragter som udemokratiske, holdt en brandtale for sine tilhængere hvor han lovede, at Ungarn ikke vil ligge under for udenlandsk pres.
- Vi vil ikke være en koloni!, erklærede premierministeren.
- Ungarere vil ikke leve, som udlandet dikterer, de vil ikke opgive deres uafhængighed eller frihed, sagde han.
Den ungarske befolkning er dybt splittet i deres syn på den kontroversielle centrum-højre leder.
Orbáns tilhængere roser ham for at forsøge at styrke regeringens rolle, mens hans politiske modstandere mener, at han forsøger at koncentrere magten om sig selv, og at det ungarske styre under hans ledelse er drejet i en mere autoritær retning.
