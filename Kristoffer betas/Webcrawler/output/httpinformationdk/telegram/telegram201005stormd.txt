Storm dræber 90 i Centralamerika
Mudderskred og regn forårsaget af den tropiske storm Agatha har dræbt mindst 90 mennesker i Centralamerika. 74.000 har måtte flygte fra deres hjem.


 Årets første tropiske storm, Agatha, har dræbt mindst 90 mennesker i Centralamerika, hvor voldsom regn har udløst mudderskred og fået floder til at gå over deres bredder. Det oplyser officielle kilder mandag.
 Agatha har også tvunget flere end 74.000 mennesker til at flygte fra deres hjem i Guatemala, El Salvador, Honduras og Mexico.
- Vi modtaget rapporter om at 73 mennesker er blevet dræbt i Guatamala, hovedparten har mistet livet som følge af mudderskred, oplyser David de Leon chefen for Guatemalas katastrofeberedskab til det franske nyhedsbureau AFP.
Avisen Prensa Libre angiver på sin webside et uofficielt dødstal på 80.
Blandt de døde er fire børn, som opholdt sig i et hus, der blev revet med i et mudderskred, oplyses det.
I nabolandet El Salvador siger myndighederne, at ni mennesker er blevet dræbt som følge af oversvømmelser og mudderskred.
Fra Honduras rapporterer katastrofeberedskabet, at mindst otte blev dræbt, efter at Agatha ramte landet og tvang regeringen til at indføre nødretstilstand i fem af de 18 departementer.
Der har siden løndag været indført nødretstilstand i Guatemala. Honduras indførte nødretstilstand i store dele af landet og har etableret kriseberedskabskomiteer til at tage sig af de mange oversvømmelser og stormskader.
Guatemalas præsident Alavaro Colom oplyser, at oversvømmede floder og mudderskred har tvunget 74.500 mennesker til at forlade deres hjem. 
Han siger, at landets skoler vil være lukket indtil næste uge.
