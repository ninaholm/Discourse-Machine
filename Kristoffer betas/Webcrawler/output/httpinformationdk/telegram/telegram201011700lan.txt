700 landsbyer i Senegal afviser omskæring
Hundreder af landsbyer i Senegal droppede søndag den århundreder gamle skik med omskæring af piger.


 700 landsbyer i Senegals sydlige provins Kolda erklærede søndag en ende på omskæring af piger og tvangsægteskaber. Det skete samtidig med en demonstrationsmarch, der havde henved 3000 deltagere.
Marchen fandt sted som optakt til erklæringen søndag om, at de 700 landsbyer går bort fra "kvindelig omskæring, tvungne og tidlige ægteskaber" i Koldaregionen, oplyser en journalist fra det franske nyhedsbureau AFP.
Skridtet kommer efter omfattende arbejde fra regering og private organisationer for at få lokalsamfundene i området til at opgive de kulturelle og religiøse skikke, der fører til skamfering af kvinders kønsdele.
Andre omkring 4500 landsbyer i Senegal har tidligere erklæret, at de går bort fra kvindelig omskæring.
