Bombe til Merkel ligner Athen-bomber
Den pakkebombe, der tirsdag ankom til kanslerbygningen i Berlin, ligner de bomber, der er sendt til ambassader i Athen, siger Tysklands indenrigsminister.


 Den eksplosive pakke, der blev sendt til Tysklands kansler, Angela Merkel, kom fra Athen og ligner andre pakkebomber, der er sendt til ambassader i den græske hovedstad.
Det siger den tyske indenrigsminister, Thomas de Maiziere.
Ifølge ham er den "eksplosive anordning" i pakken til Merkel magen til den, der tidligere på dagen blev sendt til den schweiziske ambassade i Athen. Det gælder både den teknologi, der er anvendt, og pakkens udvendige kendetegn.
Pakken var sendt med luftpost til Tyskland søndag.
De Maiziere siger, at der ikke er tegn på, at tirsdagens forsendelser har noget at gøre med de pakkebomber, der i slutningen af sidste uge blev sendt fra Yemen.
Disse pakkebomber blev i fredags fundet i fragtfly, som var på vej til USA. 
