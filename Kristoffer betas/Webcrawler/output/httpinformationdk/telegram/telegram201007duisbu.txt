Duisburgs borgmester opfordres til at gå
Borgmesteren i den tyske by Duisburg, hvor 19 omkom lørdag ved en festival, er under pres og opfordres til at træde tilbage. Sikkerheden var ikke god nok.


 Presset stiger mod borgmesteren i Duisburg, Adolf Sauerland, og han opfordres til at træde tilbage efter tragedien lørdag, hvor 19 unge mennesker omkom under technofestivalen Love Parade i byen.
Ifølge medierapporter var myndighederne i byen blevet advaret om, at Duisburg var for lille til at huse en af Europas største technofestivaler, og at sikkerhedsforanstaltninger var alt for lemfældige og helt utilstrækkelige.
- Selv om en undersøgelse er i gang, står det klart, at Duisburg som by totalt fejlede, skriver den lokale avis Neue Rhein Zeitung i en leder.
- Selv lørdag aften, hvor ofre lå døende på byens hospitaler, forsvarede byens ledere på kujonagtig vis deres beslutning, og de forsvarede endda sikkerhedsforanstaltningerne, hedder det videre i avisen.
Adolf Sauerland forsvarede byens forberedelser og kaldte sikkerhedsplanen for "solid" under et pressemøde søndag. 
Men hans forklaring falder ikke i god jord, og kritikere kræver hans afgang.
- Borgmesterens kyniske reaktion er uacceptabel. Han har endda sagt, at ofrene delvist selv er skyld i ulykken, skriver avisen og fortsætter:
- Hans skandaløse holdning er intet mindre en hån mod de døde - unge som kom langvejs fra og døde på grund af byens overbebyrdede organisation.
De omkomne var mellem 20 og 40 år og kom fra Tyskland, Australien, Italien, Holland, Kina, Bosnien og Spanien.
Cirka 350 blev kvæstet ved tragedien, som skete, da der gik panik blandt gæster i en indgangstunnel til festpladsen. 
