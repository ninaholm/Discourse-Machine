Hillary Clinton træffer præsidentbeslutning efter nytår
Den tidligere udenrigsminister og førstedame i USA spås at blive Demokraternes næste præsidentkandidat.


 Kalenderen kommer til at vise 2015, før Hillary Clinton beslutter sig for, om hun stiller op som præsidentkandidat i USA.
Den tidligere amerikanske udenrigsminister siger, at hun i begyndelsen af næste år offentliggør sin beslutning.
I 2008 tabte Clinton kampen om at blive Demokraternes præsidentkandidat til den nuværende præsident, Barack Obama, og det ventes blandt iagttagere af amerikansk politik, at hun vil gøre endnu et forsøg på at komme i Det Hvide Hus.
- Jeg vil formentlig træffe beslutningen, om hvorvidt jeg stiller op igen, i begyndelsen af det nye år. Det er en meget stor post, så jeg overvejer det, men har endnu ikke truffet min beslutning, fortæller Clinton.
Hillary Clinton, hvis mand - Bill Clinton - har siddet som præsident, siger, at hun er nødt til at have "en meget klar vision" for landet, før hun melder sig ind i kampen om USA's øverste embede.
Hun sad fire år som udenrigsminister under Barack Obama.
Den tidligere førstedame udgav i sommer bogen "Hard Choices", der af politiske kommentatorer blev betegnet som det uofficielle startskud på hendes valgkamp. Bogen ville angiveligt kunne finpudse hendes omdømme op til en eventuel kampagne i 2016.
Tidligere målinger har vist, at Clinton har bred opbakning i det demokratiske bagland. Også blandt den amerikanske befolkning bliver hun anset som en stærk leder.
