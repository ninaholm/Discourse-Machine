Regeringen holder fast i forbud mod hunderacer
Fødevareministeren erkender, at hundeloven er for firkantet og lægger nu op til at ændre reglerne for skambid.


 Det meget kritiserede og omdiskuterede raceforbud mod 13 hunderacer bliver der ikke ændret ved.
Til gengæld bliver reglerne for skambid justeret.
Det står klart efter at fødevareminister Karen Hækkerup (S) kommer med et nyt udspil til en revision af den omdiskuterede hundelov. Udspillet sendes i høring fredag.
- Med de nye og mere præcise regler om skambid, behøver hundeejere ikke længere at frygte, at deres hund skal aflives, kun fordi den har været i voldsom leg i parken eller har forsvaret sig, fordi den følte sig truet, siger fødevareminister Karen Hækkerup.
Hun erkender, at den nuværende lov fra 2010 er for firkantet.
- Der er borgere, der er kommet i klemme. Fremover skal en sagkyndig ind over, inden en hund, der har bidt et menneske eller en anden hund, bliver aflivet, siger hun.
Evalueringen af hundeloven, der er lavet af Københavns Universitet, viser, at forbudsordningen har haft den effekt, at antallet af hunde af de forbudte racer er faldet i Danmark.
- De forbudte racer tegner sig for cirka 40 procent af de i alt 157 bid, der er registreret siden lovændringen i 2010. Men de forbudte hunderacer udgør kun to procent af alle hunde i Danmark, siger Karen Hækkerup og fortsætter:
- Den tryghed og sikkerhed, der lå til grund for, at vi indførte forbudsordningen, er lige så væsentligt i dag, som det var for tre år siden.
- Evalueringen har ikke givet mig et grundlag for at ophæve ordningen - derimod står det klart, at den skaber tryghed i befolkningen, siger fødevareminister Karen Hækkerup.
Forslaget til hundeloven er i høring frem til 18. oktober 2013.
Siden hundeloven blev ændret i 2010 er cirka 600 hunde blevet aflivet, både som følge af skambid og som følge af raceforbuddet.
