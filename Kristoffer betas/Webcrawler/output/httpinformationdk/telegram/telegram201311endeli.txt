Det endelige valgresultat: S er størst i kommunerne
Danmarks største kommunale parti er fortsat Socialdemokraterne, efter at den sidste stemme er talt op.


 Socialdemokraterne er fortsat Danmarks største kommunale parti med 29,5 procent af stemmerne, viser den endelige optælling af stemmerne ved kommunalvalget 2013.
 Venstre bliver det næststørste parti med 26,6 procent af stemmerne.
Dermed gør Socialdemokraterne tirsdagens løbende exitprognoser til skamme og nøjes med en tilbagegang på 1,1 procentpoint i forhold til kommunalvalget i 2009. Tidligere tirsdag så det ud til, at regeringspartiet ville tabe over fem procentpoint.
- Det er selvfølgelig en lille tilbagegang for os og en fremgang for Venstre, men ikke i nærheden af det, vi var spået til for bare seks timer siden, sagde Socialdemokraternes politiske ordfører, Magnus Heunicke, ved S-valgfesten på spillestedet Vega omkring midnat, da Socialdemokraterne for alvor begyndte at lægge afstand til Venstre.
- Selvfølgelig er vi kede af de borgmesterposter, vi ser ud til at have tabt. Samtidig kan vi se, vi har vundet andre, og vi har genvundet de fire store byer. Det kan vi ikke være skuffede over. Det er et godt resultat for os, siger Magnus Heunicke.
Natten til onsdag står det desuden klart, at Socialdemokraterne bevarer borgmesterposterne i landets største byer - København, Aarhus, Aalborg og Odense.
Venstre vinder 1,8 procentpoint i forhold til det seneste kommunalvalg på trods af den seneste tids stormvejr om V-formand Lars Løkke Rasmussens rejsevaner som GGGI-formand.
Og formanden erkender sin del af ansvaret for, at fremgangen ikke blev større.
 - Jeg ved jo godt, at min egen personlige politiske kampform da har været bedre, end den har været netop i denne periode, sagde oppositionslederen ved Venstres valgfest i Huset i Magstræde i København på valgnatten.
- Og havde den været bedre, så havde jeg nok også kunne gøre en større forskel selv. Men jeg har gjort det så godt, jeg kunne, og har oplevet kampgejst og engagement hele vejen rundt, siger han.
Enhedslisten har den største fremgang blandt alle partierne og går 4,6 procentpoint frem til en stemmeandel på 6,9 procent.
Socialistisk Folkeparti får kommunalvalgets største lussing med en tilbagegang på 8,9 procentpoint, så partiet nu har 5,6 procent af stemmerne. Alligevel ser SF ud til at beholde sine to borgmesterposter.
Dansk Folkeparti går frem med to procentpoint til 10,1 procent af stemmerne og er det tredjestørste parti i kommunerne.
De Konservative har med 8,6 procent af stemmerne tabt 2,4 procentpoint i forhold til sidste kommunalvalg, men holder skansen i vigtige bastioner som Frederiksberg og Gentofte.
De Radikale vinder 1,1 procentpoint og har nu 4,8 procent af stemmerne, mens Liberal Alliance går fra 0,3 procent ved sidste valg til nu 2,9 procent af stemmerne.
I alt har fem procent af vælgerne stemt på en lokalliste - det er en fremgang på 0,4 procentpoint.
Den sidste stemme var talt og det endelige valgresultat gjort op klokken 03.45 onsdag morgen. Den endelige stemmeprocent landede på 71,9 procent og slog dermed valgdeltagelsen fra kommunalvalget i 2009 på 65,8 procent med flere længder.
I alt afgav vælgerne 47.175 blanke stemmer, mens 57.051 blev erklæret ugyldige.
