Thor Pedersen sikrer muslimsk middag
Dansk Folkeparti og Kristendemokraterne har klaget til Folketingets formand over en kommende ramadan-middag på Christiansborg. Han vil dog ikke blande sig.


 Folketingets formand, Thor Pedersen (V), vil ikke gribe ind overfor en ramadan-middag, der efter planen bliver afholdt mandag aften i Folketingets restaurant. Det skriver ekstrabladet.dk.
Festen, som SF's socialordfører, Özlem Cekic, står bag, har vakt harme hos Dansk Folkeparti og Kristendemokraterne. 
De to partier kalder middagen i Snapstinget "en provokation mod det danske samfund" og har skrevet til Folketingets formand og bedt om hans holdning.
Han vil imidlertid ikke blande sig i ramadan-middagen:
- Jeg finder ikke grundlag for at gå ind i den aftale, der er indgået mellem MF Özlem Sara Cekic og restauranten i Folketinget, siger Thor Pedersen i sit svar, der er sendt torsdag.
Blandt de godt 180 tilmeldte gæster, er socialminister Benedikte Kiær (K), tidligere fodboldlandstræner Sepp Piontek og tidligere overrabbiner Bent Melchior.
Statsminister Lars Løkke Rasmussen (V) har meldt afbud.
