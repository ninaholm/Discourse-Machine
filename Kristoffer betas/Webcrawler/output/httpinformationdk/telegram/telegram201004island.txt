Islandsk vulkansky skaber kaos i flytrafik
Aske fra en islandsk vulkan skaber kaos i international luftfart. Al flytrafik stoppes i Storbritannien torsdag eftermiddag. Nordiske lande også hårdt ramt.


 Et kraftigt vulkanudbrud på Island skaber noget nær kaos i international luftfart. Al flytrafik over Storbritannien, Irland og Norge indstilles torsdag eftermiddag.
Værst ramt er Storbritannien, hvor flytrafikken stoppes helt mellem klokken 13.00 og 19.00 dansk tid, og Norge, hvor flytrafikken allerede blev stoppet klokken 10.00. 
Flyledelsen i Heathrow, Europas største lufthavn, venter ikke, at trafikken kommer i gang igen før tidligst fredag, rapporterer BBC i London
Det samme gælder for flytrafikken over det nordlige Sverige. Også flyvninger i Danmark og Finland påvirkes af asken, som på grund af vindforhold er på vej ind over de pågældende lande.
Asken kan ikke ses umiddelbart, men de fine partikler er til stor far for flyenes motorer og vinger, som kan sættes ud af funktion.
Britiske luftfartsmyndigheder følger udviklingen tæt og vil torsdag eftermiddag tage stilling til, hvornår flytrafikken genoptages.
I Island er flytrafikken derimod ikke påvirket af udbruddet, der sker i den sydlige del af landet. Trafikken fra Keflavik-lufthavnen uden for Reykjavik og alle øvrige lufthavne er normal, siger den islandske flyledelse. 
Hvor lang tid vulkanasken vil skabe problemer for flytrafikken er uklart. Britiske medier rapporterer, at trafikken kan være indstillet hen over weekenden.

