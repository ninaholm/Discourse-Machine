Verdens lande vedtager historisk klimaaftale i Paris
Klimaaftalen, der skal træde i kraft i 2020, skal holde den globale temperaturstigning under to grader.


 En historisk aftale, der skal begrænse temperaturstigninger og redde kloden fra en klimakatastrofe, er vedtaget af 195 lande på klimatopmødet i Paris.
Det sker efter maratonforhandlinger på klimatopmødet, der gik i gang 30. november i den franske hovedstad og fredag aften løb ud i overtid.
Klimaaftalen, der skal træde i kraft i 2020, skal holde den globale temperaturstigning under to grader i forhold til førindustrielt niveau og sigte efter at begrænse stigningen til 1,5 grader.
