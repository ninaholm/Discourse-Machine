Hedegaard kræver flere tal fra Kina



 Kinas bebudede nedskæringer i C02-forbruget opmuntrer topmødeminister Connie Hedegaard (K), men samtidig efterlyser hun konkret besked om, hvor meget kineserne skærer ned i procent.
 - Vi må analysere mere omhyggeligt, hvad den nye kinesiske erklæring betyder, når det gælder en procent for, hvor meget de afviger fra "business as usual", siger Connie Hedegaard i en pressemeddelelse på engelsk.
 - Det er nyt og meget opmuntrende, at Kina træder frem internationalt, siger hun, efter at Kina torsdag lovede at udnytte sin energi betydeligt mere effektivt.
 Den kinesiske produktion ventes imidlertid at vokse så meget, at udledningen af CO2 alligevel ikke bliver reduceret, men stiger frem mod 2020.
 FN-topmødet i København i december virker som tidsfrist, mener ministeren.
 - Ét efter ét leverer regeringerne fra hele verden. I sidste uge så vi konkrete mål fra Brasilien og Sydkorea, og Rusland forbedrede sit bud, siger hun.
 Hedegaard påpeger, at den amerikanske præsident, Barack Obama, onsdag fremlagde de amerikanske mål, ikke bare for 2020, men også for 2025 og 2030. Hun jubler ikke over, at USA i 2020 kun vil have skåret fire procent af C02-udledningen i 1990. Til gengæld får amerikanerne travlt efter 2020.
 - Fire procent er måske ikke, hvad verden havde håbet, men USA ser ud til at vide, at prisen for at komme sent er, at vejen til reduktioner efter 2020 bliver endnu mere stejl, med 18 procent under 1990-niveauet i 2025 og 32 procent i 2030, skriver Connie Hedegaard, som ikke var til rådighed for yderligere kommentarer.
