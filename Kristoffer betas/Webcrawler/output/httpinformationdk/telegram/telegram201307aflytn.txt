Aflytningsskandale kan fælde EU's længst siddende leder
Efterretningsskandale vil angiveligt vælte Europas længst siddende regeringschef, Jean-Claude Juncker.


 Luxembourgs premierminister gennem 18 år, Jean-Claude Juncker, der igennem en årrække har været kendt som selveste Mr. Euro i EU-samarbejdet, ser ud til at forlade sin post onsdag. Det oplyser en talsmand for den luxembourgske regering.
Årsagen til Junckers afgang er en omfattende efterretningsskandale, der har rystet det lille fyrstedømme i EU's midte.
Sagen har ikke noget at gøre med den afhoppede amerikanske efterretningsmand Edward Snowdens afsløringer, men handler om, at Luxembourgs efterretningstjeneste i årevis har kørt friløb uden nogen kontrol.
- Premierministeren må selv bestemme, om han vil igennem et mistillidsvotum, eller om han selv går af, siger regeringstalsmand Guy Schuller til nyhedsbureauet dpa.
Klokken 14 onsdag drøfter parlamentet i Luxembourg en rapport fra et parlamentarisk undersøgelsesudvalg, der har kulegravet sagen.
Her ventes et flertal at placere ansvaret for skandalen hos Juncker, efter at den kristeligt demokratiske premierministers socialdemokratiske regeringspartner op til weekenden sammen med oppositionen bakkede op om undersøgelsesrapporten.
Ifølge rapporten har Juncker ikke levet op til sit ansvar om at holde efterretningstjenesten Srel tilstrækkeligt i ørerne. Således skal Srel også efter den kolde krigs afslutning have stået for utallige ulovlige aflytninger.
Og ironisk nok er Europas længst siddende regeringschef selv været offer for efterretningstjenesten, idet den daværende Srel-chef ulovligt båndede en samtale, han havde med Juncker i januar 2007.
Også en samtale mellem Luxembourgs statsoverhoved, storhertug Henri, og regeringschefen skal være blevet aflyttet.
Den 58-årige Jean-Claude Juncker har været premierminister i Luxembourg siden januar 1995. Dengang hed Frankrigs præsident François Mitterrand, og Helmut Kohl var forbundskansler i Tyskland.
Juncker er kendt som en af euroens grundlæggere. I sin funktion som finansminister var han en markant chef for eurogruppen fra oprettelsen i 2005 og frem til januar i år.
Den forhenværende Mr. Euro og uddannede jurist har dog ikke tænkt sig at kaste håndklædet i ringen uden kamp.
Han har onsdag søgt om at tale i 120 minutter i parlamentet, og Juncker gør klar til et hurtigt politisk comeback.
Alt tyder nemlig på, at onsdagens parlamentsmøde resulterer i et nyvalg til efteråret og dermed trekvart år før tid. Her vil veteranen igen gå efter at blive premierminister.
