Europas højeste bygning indvies i London
Meningerne er delte om den 310 meter høje The Shard, der er Londons nye vartegn. Men boligløse kan få plads.


 Europas højeste skyskraber vil torsdag aften blive fejret i London med et stor lasershow på aftenhimlen, mens kritikerne fortsat debatterer, om det er et arkitektonisk mesterværk eller en sviner på metropolens skyline.
Den 310 meter høje konstruktion i glas og stål indvies af Qatars premierminister Hamad bin Jasem al-Thani, hvis regering har betalt for bygningsværket, og dronning Elizabeths søn, prins Andrew.
Indvielsen af bygningen på sydsiden af Themsen ved London Bridge gælder bygningens ydre konstruktion. Selve indretningen vil først være færdig i 2013.
"The Shard" er navnet på den italienske arkitekt Renzo Pianos nye højhus, der skal kunne rumme 12.000 mennesker på 95 etager. Der skal være et femstjernet hotel og 600.000 kvadratmeter kontorer, restauranter og butikker.
Der er også 10 lejligheder til salg, så er man frisk på den, boligløs, og lige står med 50 millioner pund (465 millioner kroner), så er der plads.
Lejlighederne ligger mellem etagerne 53 og 65.
- Det vil blive en lige så væsentlig del af et besøg i London, som når man tager op på toppen af Empire State Building under et besøg i New York, lyder det begejstret fra Irvine Stellar, der er formand for selskabet bag byggeriet.
Den britiske kulturarvsstyrelse, der har ansvar for at beskytte bevaringsværdige områder, siger, at skyskraberen lukker for udsynet til katedralen St. Pauls, og FN's kulturorganisation Unesco mener, at bygningen kompromitterer Tower of Londons "visuelle integritet".
- The Shard har skamferet Londons ansigt for altid, skriver kritikeren Simon Hughes i avisen The Guardian.
Selv om det er Europas højeste bygning, så er der med de 310 meter et godt stykke op til verdens højeste - Burj Khalifa i Dubai med 828 meter.
