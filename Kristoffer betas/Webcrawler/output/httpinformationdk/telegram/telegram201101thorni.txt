Thorning: Barfoed spiller med åbne kort
Lars Barfoed vil arbejde for skattelettelser. Helle Thorning er tilfreds med, at han "spiller med åbne kort."


 Socialdemokraternes formand, Helle Thorning-Schmidt, roser De Konservatives nye politiske leder, Lars Barfoed, for at stå fast på kravet om skattelettelser.
- Jeg kan jo se, at han allerede nu spiller med åbne kort. Og det vil jeg rose ham for. Det står allerede nu klart, at den konservative mærkesag nummer ét er at få skattelettelser, siger Helle Thorning-Schmidt.
Selv om Lars Barfoed på sit pressemøde understregede, at skattelettelserne ikke kan komme på tale, før den allerede aftalte lettelse af topskatten er trådt i kraft i 2014, så beroliger det ikke Socialdemokraternes formand.
- Jeg hørte, at Lars Barfoed gerne vil have flere skattelettelser, og det sagde han indtil flere gange på pressemødet. Så er det interessante spørgsmål, om der også kommer flere skattelettelser i den næste valgperiode - ud over de allerede planlagte. Og det ville han ikke afvise. Tværtimod. Det handler stadig om skattelettelser for de Konservative, siger Helle Thorning-Schmidt.
Socialdemokraterne formand ønsker ikke at gætte på, om den nye formand kan vende De Konservatives katastrofale meningsmålinger:
- Jeg synes bare, at de har klaret overgangen flot hos De Konservative. Lene Espersen gjorde det rigtig godt, og jeg var imponeret over hendes måde at tackle det på. Jeg håber da, at det kan betyde, at vi kan tale mere politik, og det glæder jeg mig da til. Og når Lars Barfoed netop er så åben om skattelettelserne, så kan vi få en meget klar diskussion i den kommende tid.
