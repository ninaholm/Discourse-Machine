Reaktorbeholder intakt på japansk a-værk
Reaktoren på det beskadigede Fukushima 1 a-kraftværk i Japan er intakt. Havvand skal køle reaktoren ned.


 Beholderen med reaktoren på det beskadigede atomkraftværk i Japan er intakt, siger Tepco, selskabet bag værket.
Risikoen for radioaktiv udslip er lille, og nu vil Tepco køle reaktoren ned med havvand.
Det er Japans regerings kabinetssekretær, Yukio Edano, der kommer med oplysningen fra Tepco, hvis Fukushima 1 atomkraftværk blev kraftigt beskadiget ved jordskælvet fredag.
Der har været en eksplosion på værket, og myndighederne har oprettet en evakueringszone i en radius på 20 kilometer.
- Atomreaktoren er omgivet af en stålbeholder, der igen er omgivet af en cementbygning. Bygningen er kollapset, men reaktorbeholderen indeni eksploderede ikke, siger Edano.
- Vi har bekræftet, at reaktorbeholderen ikke er beskadiget. Der har ikke været noget større radioaktivt udslip, og der er ikke nogen større ændring i strålingsniveauet udenfor, så vi beder alle om at være rolige.
- Vi har besluttet at fylde reaktorbeholderen med havvand, tilføjer han.
Det skal køle den ned og reducere trykket. Det vil, ifølge Edano, tage 10 timer at fylde reaktorkernen med havvand og 10 dage at gennemføre hele processen.
Han forklarer, at årsagen til eksplosionen på værket var, at kølevandsniveauet faldt, og så lækkede der brint ind i rummet mellem bygning og reaktorbeholder. Da brinten blev blandet med ilt, opstod eksplosionen.
Edanos udtalelser kom kort efter, at Naoto Kan, den japanske premierminister, i en tale opfordrede indbyggerne nær værket til at bevare roen. Han sagde, at regeringen nok skal beskytte folks helbred.
Premierministeren sagde videre, at jordskælvet og den efterfølgende ødelæggende tsunami er en "hidtil uset national katastrofe".
