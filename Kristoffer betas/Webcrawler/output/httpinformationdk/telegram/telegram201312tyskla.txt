Tysklands CDU har stemt for regeringsaftale
Tysklands konservative kristelige demokrater i CDU har med stort flertal stemt for aftale med SPD.


 Tysklands konservative kristelige demokrater i CDU har med stort flertal vedtaget en regeringsaftale med det tyske socialdemokrati SPD.

Ved en lille partikongres i Berlin var der ved en åben afstemning ingen nej-stemmer og kun to blanke stemmer fra de 167 delegerede.

Alle venter nu på udfaldet af en urafstemning mellem SPD's medlemmer, hvor et ja vil bane vej for en såkaldt stor koalition mellem de kristelige demokrater og socialdemokraterne.
Resultatet af SPD-afstemningen ventes offentliggjort næste weekend.
En meningsmåling viste søndag, at et flertal af SPD-medlemmerne støtter den aftale, som er blevet forhandlet på plads af SPD's leder og forbundskansler Angela Merkel og andre ledere fra CDU og dets bayerske søsterparti CSU.
Regeringsaftalen på 185 sider om en venstre-højre regering bestående af de to største partier er til afstemning blandt de mere end 474.000 SPD-medlemmer. De to partiers ledelser håber, at en ny forbundsregering vil være indsat inden jul.
Der er dog en vis tvivl om udfaldet af SPD-afstemningen, da mange socialdemokrater er skeptiske over for en nyt samarbejde i en Merkel-regering, da SPD fik sit dårligste valgresultat i efterkrigstiden i 2009 efter at have været med i en stor koalition.
Ifølge en Forsa-måling i Welt am Sonntag er 78 procent af SPD's medlemmer for aftalen, mens kun 19 er i mod. En separat måling foretaget af Emnid i Bild am Sonntag viste, at 70 procent af SPD-medlemmerne støtter regeringsaftalen.
 Siger et flertal af socialdemokraterne ja, vil Forbundsdagen 17. december genvælge Merkel som forbundskansler, og den nye regering kan indlede arbejdet på baggrund af det regeringsgrundlag, som CDU, CSU og SPD besluttede 27. november.
Aftalen indeholder røde mærkesager som indførelsen af en national mindsteløn og nemmere adgang til dobbelt statsborgerskab.
 Den udbredte skepsis i baglandet er årsag til, at SPD-formand Sigmar Gabriel har fået iværksat den første tyske urafstemning om et regeringsgrundlag nogensinde.
De 474.820 SPD-medlemmer skal senest 12. december have sendt deres brev til hovedkvarteret, hvorefter stemmerne tælles op i stor banegårdshal. Resultatet offentliggøres lørdag aften den 14. december.
Hvis det bliver et nej, ventes hele partiledelsen at træde tilbage. Merkel kan så prøve at danne regering med De Grønne eller gå efter nyvalg.
