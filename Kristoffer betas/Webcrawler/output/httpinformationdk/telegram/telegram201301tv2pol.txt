TV2: Politikere overvejer F-16-fly til Afghanistan
Politikerne er på trapperne med en ny plan for Helmand-indsatsen. F-16-fly kan være del af planen.


 Partierne bag den danske indsats i Afghanistan er i forbindelse med et møde i Udenrigsministeriet mandag aften ved at lægge sidste hånd på Helmandplanen for 2013 og 2014. Det erfarer TV2 News.
Planen kan ifølge TV2 News indeholde en aftale om at sende fire F-16-jagerfly til landet, når Danmark trækker soldater hjem.
Det nye i aftalen er også, at det bliver slået fast, at det bliver i sommeren 2014, at den endelige tilbagetrækning af de danske kamptropper begynder.
Politikerne skal tirsdag mødes i Udenrigspolitisk Nævn, og her kan en eventuel aftale blive præsenteret.
Et bredt flertal i Folketinget bestående af alle partier på nær Enhedslisten er i dag med i forliget bag Afghanistan-missionen.
Indsatsen i Afghanistan sker under mandat fra FN og efter invitation fra den afghanske regering.
Den danske indsats i Afghanistan har indtil videre kostet 13 milliarder kroner. De militære udgifter beløber sig til 9,8 milliarder kroner, mens der er ydet udviklingsbistand for 3,3 milliarder kroner.
I alt er 43 danske soldater blevet dræbt i Afghanistan.
