Harley-Davidson ramt af finanskrisen



 Harley-Davidson Inc., USA's største motorcykelproducent, måtte torsdag notere et fald på 37 procent i overskuddet for tredje kvartal 2008 på grund af nedgangen i salget af motorcykler globalt samt indvirkningerne fra den igangværende finanskrise.
 Omsætningen for kvartalet var 1,42 milliarder dollar sammenlignet med 1,54 milliarder dollar samme kvartal sidste år - en nedgang på 7,7 procent. Overskuddet i tredje kvartal lander på 166,5 millioner dollar efter skat sammenlignet med 265 millioner dollar samme kvartal sidste år - en nedgang på 37,1 procent, fremgår det af en erklæring fra Harley-Davidson Inc.
 - Salget af enheder i adskillige europæiske lande faldt i september mere end vi forudså som følge af forværrede økonomiske tilstande, siger administrerende direktør Jim Ziemer.
 Salget skrantede også hjemme i USA. Her blev der i tredje kvartal solgt 59.000 nye Harley-Davidsons, hvilket var et fald på 15 procent. Dette trak koncernens globale salg ned med 9,6 procent. I alt blev der i tredje kvartal 2008 solgt 80.952 nye Harley-Davidson-motorcykler på verdensplan.
