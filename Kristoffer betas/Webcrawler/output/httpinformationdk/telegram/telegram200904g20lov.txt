G20 lover vækst på fire procent



 De kom til London for at få skovlen under den globale økonomiske krise, og stats- og regeringscheferne fra verdens 20 førende økonomier er overbeviste om, at de leverer varen med den aftale, de i dag indgik på G20-topmødet.
 I topmødets sluterklæring lover de således, at de vækstfremmende tiltag, de har aftalt i London, vil puste nyt liv i den nedtursramte verdensøkonomi og sikre en vækst på hele fire procent ved afslutningen af næste år.
 - Vi tager fat på en hidtil uset og afstemt fiskal ekspansion, som vil sikre eller skabe millioner af job, som ellers ville være blevet ødelagt. Det vil ved afslutningen af næste år være nået 5000 milliarder dollar (27.700 milliarder kroner), få væksten op fire procent og fremskynde forvandlingen hen imod en grøn økonomi, hedder det i sluterklæringen.
 - Vi forpligter os til at levere de bæredygtige fiskale tiltag, som er nødvendige for at genskabe vækst, tilføjer lederne for G20-landene uden dog at gå i detaljer med, hvordan det konkret skal ske.
 Forud for topmødet havde især Frankrigs præsident, Nicolas Sarkozy, og Tysklands forbundskansler, Angela Merkel, afvist at gribe til yderligere fiskale tiltag som flere vækstpakker, som USA's præsident, Barack Obama, ellers havde sat næsen op efter.
