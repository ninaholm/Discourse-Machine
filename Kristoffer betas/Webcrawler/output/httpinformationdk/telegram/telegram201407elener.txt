EL efter energiaftale: Forbrugerne slipper billigere
SF og Enhedslisten er tilfredse med, at den sidste del af vækstpakke nu er på plads.


 Både SF og Enhedslisten er begejstrede for, at det mandag aften er lykkedes regeringen og partierne bag energiforliget - undtagen De Konservative - at lande en aftale om at rulle den såkaldte forsyningssikkerhedsafgift tilbage samt at lempe PSO-afgiften.
Aftalen er sidste del af den store vækstpakke, som regeringen i forvejen har fået på plads med de andre partier for at sætte gang i væksten.
Per Clausen, klima- og energiordfører i Enhedslisten, glæder sig blandt andet over, at aftalen beskytter de svageste.
- Vi har været med til at sikre, at den droppede forsyningssikkerhedsafgift finansieres på en måde, som ikke skaber øget ulighed, og hvor de almindelige forbrugere slipper billigere, end de ellers ville have gjort, siger Per Clausen i en skriftlig udtalelse.
Han understreger, at det for ham har været helt afgørende at sikre, at over 50 procent af el-produktionen i 2020 sker fra vindkraft.
Samtidig pointerer han, at regeringen, Enhedslisten og SF nu har aftalt, at de til efteråret skal forhandle konkrete initiativer, der kan sikre, at aftalen om 40 procents reduktion af CO2-udslippet i 2020 overholdes.
For SF's klima og energiordfører, Steen Gade, har det været helt afgørende, at målene i energiaftalen fra 2012 fastholdes, og at partiet har fået sikkerhed om havvindmøllerne på Kriegers Flak, som var en del af selvsamme energiaftale.
- Faktisk giver den nye aftale det danske elnet endnu mere vind i sejlene. I stedet for den oprindelige målsætning om, at halvdelen af elektriciteten skulle komme fra vind i 2020, kan vi nu se frem til op mod 53 procent, siger han i en skriftlig kommentar.
- Vi har tidligere oplevet, at en borgerlig regering er løbet fra løfter om en stor vindmøllepark ved Anholt, hvilket resulterede i, at parken blev væsentligt dyrere, da den så endelig skulle bygges.
- Derfor har SF insisteret på at få en klar tidsplan fra regeringen for, hvornår Kriegers Flak bliver sendt i udbud, og hvornår det skal tilsluttes el-nettet. Den tidsplan har vi fået, siger han.
For at skaffe millionerne til de lempede afgifter bliver opførelsen af den store havvindmøllepark ud for Møn forlænget med to år, så den skal stå færdig senest ved udgangen af 2021.
