SF: Bios-ambulancer i Syddanmark bliver næppe realitet
Regionsrådsmedlem tvivler på, at der vil køre Bios-ambulancer rundt i Syddanmark fra på tirsdag.


 Der er stadig medlemmer af regionsrådet i Region Syddanmark, der ikke tror, at der kommer til at køre Bios-ambulancer i Sydjylland og på Fyn fra 1. september.
Regionen besluttede ellers fredag, at det hollandsk-ejede Bios stadig skal stå for ambulancekørslen i regionen, selvom det er kommet frem, at de mangler personale og angiveligt ikke har nok hænder til at fylde vagtplanen.
Ifølge Fyens Stiftstidende overvejede regionen helt at droppe selskabet af samme grund.
- Det kan ikke komme bag på nogen, at vagtplanen ikke kan hænge sammen, siger Ida Damborg (SF) og fortsætter:
- De skal bruge 147 mand for at bemande ambulancerne i et døgn og altså 558 for at få vagtplanen til at hænge sammen. Men lige nu har de kun 320. Så jeg tror ikke på det, siger hun.
I begyndelsen af august fremhævede Bios, at de ikke havde nogle problemer med hensyn til bemanding.
Ida Damborg mener, at tilliden mellem regionen og Bios nu er så tilpas brudt, at der aldrig vil komme til at eksistere et meningsfyldt samarbejde.
- Regionen har indgået et samarbejde med et selskab, som de samtidig siger, at de ikke har tillid til, og som de skal holde opsyn med. Men jeg kan ikke se, hvordan borgerne skal have tillid til et selskab, når politikerne ikke har, siger Ida Damborg.
Netop tilliden er emnet på et møde, som regionen holder med Bios hen over weekenden. Hverken Bios eller regionen vil svare på, hvornår eller præcist hvad der skal diskuteres på mødet.
- Vi skal blandt andet snakke om, hvordan vi får genskabt den nødvendige tillid mellem Bios og os, siger regionsrådsformand Stephanie Lose (V) uden at ville uddybe mødets indhold.
Det er lidt over et år siden, at det hollandske firma Bios slog Falck i en budkrig om ambulancekørsel på Fyn og i Syd- og Sønderjylland.
