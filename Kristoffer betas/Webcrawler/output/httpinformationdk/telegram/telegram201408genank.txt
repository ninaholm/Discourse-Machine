Genan kasserer fire årsregnskaber
Alt for mange fejl har fået det lukningstruede Genan til at kassere årsregnskaberne fra 2009 til 2012.


 Den danske genbrugsvirksomhed Genan kasserer nu fire årsregnskaber, som Deloitte skulle gennemgå.
Regnskaberne i genbrugskoncernen Genan er således fyldt med så mange fejl, at selskabet har været nødt til at ændre på hoved- og nøgletallene for 2009 til 2012.
Det fremgår af de regnskaber, som Genan-koncernen offentliggjorde med flere måneders forsinkelse torsdag aften, skriver DR Nyheder.
Lars Bo Langsted, der er professor i jura på Aalborg Universitet og ekspert i spørgsmål om revisoransvar, siger til DR, at han aldrig har set noget lignende:
- Jeg har aldrig før set, at en virksomhed af den størrelse lægger luft til så mange tidligere årsregnskaber og skriver, de har været misvisende.
Genan har de seneste uger været truet af lukning, og blandt andre pensionsselskabet PKA risikerer at sætte en investering i selskabet på en milliard kroner over styr.
Tidligere på ugen nedskrev PKA sin investering i selskabet med 830 millioner kroner, og torsdag købte man stifteren og den hidtidige hovedaktionær Bent A. Nielsen ud af selskabet og smed både ham samt en søn og en datter ud af selskabets ledelse.
De store fejl i regnskaberne har ligeledes kostet den tidligere revisor i selskabet jobbet og et partnerskab i Deloitte.
- Vi mener ikke, at revisionen af de tidligere års regnskaber lever op til den kvalitet, vi plejer at have i Deloitte. Vi må erkende, at vores tidligere partner ikke har gjort sit arbejde godt nok, siger partner i Deloitte, Jan Bo Hansen, til DR.
Deloitte fik i foråret henvendelser fra flere ansatte i Genan. Henvendelserne førte til, at revisionsselskabet satte et helt nyt hold revisorer på selskabet og senere fyrede Genans revisor gennem mange år.
DR Nyheder har uden held forsøgt at få en kommentar fra Genans tidligere ledelse og revision.
