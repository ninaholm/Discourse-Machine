Marokkos konge er klar til reformer
Marokkos kong Mohammed VI fremlægger forslag, der vil beskære hans magt og parlamentets rolle.


 Det arabiske forår sætter sig spor i Marokko, hvor kongen vil præsentere et forslag til en ny forfatning, der vil svække kongens magt og styrke regeringen og parlamentet.
Det fremgår af udkastet, som en række medier har haft mulighed for at læse. Den 47-årige Kong Mohammed VI vil i en tv-tale fredag aften præsentere sit forslag.
Den ny forfatning skal til folkeafstemning i næste måned.
Kong Mohammed VI har dog ikke udsigt til at blive arbejdsløs. Han skal fortsat spille en nøglerolle i sager, der angår nationens sikkerhed, en række militære spørgsmål samt religiøse anliggender.
Kongen skal fortsat have ret til at opløse parlamentet og udskrive nyvalg.
Derimod bliver det i fremtiden premierministerens opgave at udnævne ministre, embedsmænd i administrationen og ledere i statsdrevne virksomheder.
Efter vinterens store demonstrationer og omvæltninger i Tunesien og Egypten har Marokko også været ramt af protester mod kongestyret.
Men demonstrationerne har i omfang været langt mindre, da kongen allerede i marts signalerede vilje til forandringer. Han udnævnte et forfatningsudvalg, der skulle komme med forslag til reformer.
