Trine Pertou Mach vil hive regeringen mod venstre
Trine Pertou Mach (SF) ser frem til at vende tilbage til Christiansborg, hvor hun vil kæmpe for røde aftaler.


 
Torsdag aften blev det kendt, at det er venstrefløjs-SF'eren Trine Pertou Mach, der overtager den stol i SF's folketingsgruppe, der blev ledig, efter at Villy Søvndal af helbredsmæssige årsager måtte trække sig tilbage.

	Og Trine Pertou Mach vil kæmpe for at hive SF til venstre og sætte en stopper for forlig, der krydser midten af dansk politik.

	- Vi skal have SF helt tilbage på banen som et klart venstrefløjsparti. Og den kamp, der er den vigtigste - kampen mod højrefløjen - skal vi køre maks på med.

	- Det bliver ikke højrefløjen, der kommer til at levere grøn omstilling eller et mere retfærdigt samfund. Det er helt sikkert, siger Trine Pertou Mach, der bliver ny skatte- samt forsknings- og udviklingsordfører, til Ritzau.

	Hun har tidligere kritiseret regeringen for, at Venstre blev inviteret med i en ny finanslovaftale på målstregen.

	- Jeg har sagt, at det var en god finanslov, men at den også kunne blive bedre. Partiet havde jo helst set, at aftalen var blevet indgået med Enhedslisten.

	Spørgsmål: Betyder det, at du vil kæmpe for, at de kommende vækstinitiativer bliver til uden blå støtte?

	- Ja, det er da klart. Jeg vil lige som resten af SF helst lave en række af de store aftaler med Enhedslisten. Dem er vi tættere på rent politisk, end vi er med Venstre og De Konservative. I forbindelse med finansloven var Venstre jo til salg for hvad som helst.

	44-årige Trine Pertou Mach er tidligere formand for Mellemfolkeligt Samvirke og nuværende medlem af SF's landsledelse.

	Hun har tidligere vikarieret for Ida Auken (SF) i Folketinget, og Trine Pertou Mach ser frem til igen at have sin daglige gang på Christiansborg.

	- Jeg glæder mig til at være en del af det SF-hold, der sidder derinde og være en del af sammenholdet. Vi har masser at gøre, hvis venstrefløjen skal vinde næste valg. Der skulle være arbejde nok til alle.

