R: Uansvarligt at gøre Røpke til formand



 Det radikale medlem af Region Hovedstaden Kirsten Lee kritiserer de borgerlige partier for at have peget på den 25-årige SF'er Andreas Røpke som formand for regionen. 
 - Efter min opfattelse er det dybt uansvarligt af Venstre, de Konservative og Dansk Folkeparti at overlade styringen til et ungt menneske, som ikke har nogen politisk erfaring. Det er trods alt en butik med 3600 ansatte og et budget på 37 milliarder kroner, siger Kirsten Lee.
 Hun mener ikke, at SF'eren har den erfaring med økonomistyring og ledelse, som er nødvendigt. Og det hjælper ikke, at han har embedsmænd til at hjælpe sig, siger Kirsten Lee, der selv har administrativ erfaring fra sundhedsvæsenet som centerdirektør på Rigshospitalet.
 - Han bliver en marionet for støttepartierne, siger Kirsten Lee, der støtter den hidtidige regionsrådsformand, Vibeke Storm Rasmussen (S).
 Hvem der skal være den kommende formand for Region Hovedstaden er stadig et åbent spørgsmål.  SF's hidtidige gruppeformand Allan Schneidermann er meget utilfreds med aftalen og han ønsker at starte forhandlingerne på ny sammen med Socialdemokraterne og De Radikale, mens den 25-årige Andreas Røpke holder fast i aftalen med de tre borgerlige partier. På et møde fredag opgave SF'erne at komme til enighed. De mødes igen mandag. Imens sidder både Vibeke Storm Rasmussen (S) og de tre borgerlige partier og venter spændt på, hvilken vej SF falder. 

