Vidne: Jackson var i fin form før dødsfald
Michael Jacksons læge ønskede at fjerne middel fra sangerens soveværelse, ifølge vidneudsagn.


 Michael Jacksons personlige assistent berettede på andendagen i retssagen mod sangerens læge Conrad Murray om de hektiske forsøg på at genoplive sangeren, og om, hvordan Murray forsøgte at få fjernet et middel fra Jacksons soveværelse.
Conrad Murray anklages for uagtsomt manddrab. Hans forsvarer hævder, at Jackson selv var skyld i sin død, fordi han medicinerede sig selv uden Murrays viden.
Tilhørerne og juryen i retten i Los Angeles hørte onsdag også, at Murray adskillige gange garanterede, at sangeren var ved godt helbred.
Sangerens assistent Michael Amir Williams beskrev i vidneskranken det første telefonopkald fra Murray efter Jackson var kollapset. På det tidspunkt befandt Williams sig inde i Los Angeles.
- Du bliver nødt til at komme med det samme, og sørg for, at der kommer nogen med herop, erindrede Williams samtalen med lægen.
Williams fortalte også om de prøver på comeback-showet, som Jackson gennemførte aftenen før sin død.
- Han var i godt humør, sagde assistenten og tilføjede om Jacksons sidste optræden på en scene, at "det var en forbløffende præstation".
Men samme nat gik noget helt galt, da Conrad Murray gav Jackson en kombination af lægemidler, for at sangeren kunne falde i søvn. Da Murray vendte tilbage til soveværelset efter et toiletbesøg fandt han en livløs Jackson.
Dagen efter havde Williams en "underlig" samtale med Conrad Murray i forhallen til det hospital, hvor Jackson var blevet erklæret dø.
- Vi talte først om, hvor forfærdeligt det var. Så sagde Murray til mig: "Der er noget creme i Michaels værelse...som jeg ikke ønsker omverdenen skal have kendskab til." Derefter bad han mig om at blive kørt tilbage til huset for at fjerne midlet.
Williams afviste Murrays ønske med den forklaring, at han ikke havde sine bilnøgler på sig.
I høringerne op til retssagen kom det frem, at Conrad Murray havde forsøgt at fjerne medicinsk udstyr og de flasker af bedøvelsesmidlet propofol, som Jackson var storforbruger af, inden politiets ankomst.
Den advokat, der udfærdigede Murrays ansættelseskontrakt som Jacksons læge, fortalte i retten, at Murray gentagne gange forsikrede hende, at sangerens helbred var glimrende.
- Du skal ikke bekymre dig. Han er i en forrygende form, beroligede Murray advokaten Kathy Jorrie.
Retssagen er berammet til at vare i fem uger.

