Nu skal pengene til næste års sundhedsvæsen findes
Regeringen og regionerne genoptager forhandlinger, de satte på pause, da der blev udskrevet folketingsvalg.


 Penge til stigende medicinudgifter, mere personale og bedre it. Sådan lød nogle af kravene fra Danske Regioner, da organisationen før folketingsvalget var gået i gang med at lægge arm om næste års budgetter med daværende finansminister Bjarne Corydon (S).
Men så blev der udskrevet folketingsvalg, og forhandlingerne blev sat på hold.
Nu er regeringen imidlertid klar til at tage endnu en holmgang med Danske Regioner, anført af regionsrådsformanden for Region Midtjylland, Bent Hansen (S).
Denne gang bliver det den nye regerings finansminister, Claus Hjort Frederiksen (V), der sidder for bordenden, når parterne mødes mandag klokken 9.30 i Finansministeriet.
De fem regioner har ansvar for drift af sygehuse, indkøb af medicin, behandling af patienter og udgifter til praktiserende læger og speciallæger. De fem danske regioner havde i 2014 et driftsbudget på 102,6 milliarder kroner til sundhedsvæsnet.
