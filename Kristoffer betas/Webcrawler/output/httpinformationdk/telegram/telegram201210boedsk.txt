Bødskov lander kompromis om offentlighedslov
Regeringen er enig med V og K om ny offentlighedslov. Omstridt undtagelse fra aktindsigt er blødt op.


 Regeringen, V og K er enige om ny offentlighedslov. Det betyder, at der bliver lavet om på reglerne for, hvilke dokumenter der er omfattet af aktindsigt.
- Med aftalen lægges der på en lang række områder op til væsentlige forbedringer af åbenheden i forvaltningen, siger justitsminister Morten Bødskov (S).
- Der er fundet en god og rigtig balance mellem på den ene side princippet om åbenhed i den offentlige forvaltning og på den anden side de hensyn, der kan føre til, at der i visse tilfælde ikke gives aktindsigt, tilføjer han.
Loven baserer sig på en tre år gammel betænkning fra Offentlighedskommissionen. Men i forhold til de tidligere udkast, der har været til loven, er der en meget væsentlig ændring i det udkast, regeringen nu lægger frem.
Den omstridte formulering om, at dokumenter til "ministerbetjening" kunne undtages fra aktindsigt, er nemlig fjernet.
I stedet bliver det præciseret, hvad der skal til for at undtage dokumenter fra aktindsigt. Det skal nemlig være muligt, hvis der er tale om dokumenter, der bruges til politisk rådgivning.
Tidligere justitsminister Lars Barfoed (K) forsøgte i sin tid at samle flertal for en ny offentlighedslov.
Men dengang var de nuværende regeringspartier imod, blandt andet fordi de frygtede at reglen om undtagelse fra aktindsigt for dokumenter til ministerbetjening ville blive et gummistempel, der kunne bruges til at nægte offentligheden indsigt.
Men selvom den aftale, der ligger, altså er ændret i forhold til Barfoeds udlast, er V og K tilfredse.
- Der sker en modernisering og en udvidelse af offentlighedens adgang til aktindsigt. Samtidig er der også taget hensyn til, at det skal være muligt at have fortrolige politiske drøftelser i forbindelse med lovgivningsarbejdet, siger Venstres ordfører Jan E. Jørgensen.
Hos SF glæder retsordfører Karina Lorentzen sig især over, at der som et forsøg bliver indført åbne postlister.
- Fordelen er, at journalister og borgere nemt selv at kan undersøge, hvad der ligger af dokumenter, som de kan søge aktindsigt i, siger hun.
