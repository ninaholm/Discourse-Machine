Snevejret driller i Sverige og Tyskland
Både vej- og togtrafikken i Sydsverige og Nordtyskland er generet af vintervejrets sne og is.


 Store dele af Nordeuropa har dagen før jul kæmpemæssige problemer med at få afviklet trafikken på landjorden. Store snemængder blandet med kraftig vind skaber problemer for både landevejs- og togtrafikken.
Det svenske meteorologiske institut, SMHI, har i den sydlige del af landet været ude med en klasse 2-advarsel, som er den næsthøjeste. Den betyder, at der er store problemer ved at færdes, ligesom der ikke er nogen garanti for fremkommeligheden.
Vintervejret har lagt sig som en tung dyne over vejene i Sydsverige. Togtrafikken fra Malmø mod Ystad, Hässleholm og Helsingborg stod torsdag eftermiddag helt stille, og der blev indsat busser i stedet. 
Politiet i Skåne fraråder al udkørsel på de snedækkede veje, hvor der også er sket snesevis af mindre uheld. Myndighederne kan kun garantere, at E4 og E6 er fremkommelige, mens landeveje og mindre veje hurtigt fyger til. 
De tyske myndigheder meddelte lillejuleaften, at de tidligere dages trafikkaos er lettet en smule, men man maner samtidig til forsigtig kørsel i de nordlige og østlige dele af landet. Det skyldtes særligt isglatte veje.
På flere af de nordtyske motorveje snegler trafikken sig torsdag af sted med en gennemsnitshastighed på mellem 10 og 30 kilometer i timen. Andre steder er der kilometerlange køer, hvor uheld har fået trafikken til at stå stille.
De tyske jernbaner, DB, var også presset af vintervejret. Der var indsat ekstratog for at afvikle trafikken på nord-syd- og øst-vest-ruterne. Mellem Oldenburg og Puttgarten stod togene stille i adskillige timer, men torsdag aften ruller de igen.
