DF: S udnytter kynisk de ledige



 Socialdemokraternes udspil til en vækstpakke, som skal sparke gang i dansk økonomi, er ren selvpromovering, mener Dansk Folkeparti. Socialdemokraterne er mere ude på at hjælpe sig selv end vælgerne, lyder det fra regeringens støtteparti.
 - Jeg synes, det er meget ubehageligt, at Socialdemokratiet kommer med et udspil, som i så tydelig grad kun handler om at profilere sig over for vælgerne. Vi har en tragisk situation, hvor krisen betyder, at flere og flere bliver ledige, og så bruger Socialdemokraterne her de ledige i et kynisk spil i ren profileringstrang, siger partiets finansordfører, Kristian Thulesen Dahl til Ritzau.
 Thulesen Dahl mener, at Socialdemokraterne plan bringer mindelser om 1970'erne, hvor daværende statsminister Anker Jørgensen "i en krisetid pumpede milliarder af skatteydernes penge ud uden at få tilstrækkelige valuta for pengene". 
 - Vi risikerer at smide en masse af skatteydernes penge ud til nogen initiativer, der i bedste fald er nytteløse, men i værste fald er dybt skadelige for økonomien, forklarer Thulesen Dahl.
