Nordmand skal lede observatører i Syrien
54-årig norsk generalmajor, der forhandlede aftale om en fortrop, skal lede observatørgruppe på 300 mand.


 FN vil fredag udnævne den norske generalmajor Robert Mood som leder af den observatørgruppe, der skal indsættes i Syrien inden for kort tid, siger FN-diplomater i New York.
Den erfarne norske officer rejste søndag til New York for at bistå med planlægningen af missionen, og han rejser til Damaskus i næste weekend som leder af korpset, der skal bestå af 300 mand inden for kort tid, hvis det går efter planen.
 - Det eneste, der er sikkert at sige, er, at Robert Mood vil få en meget krævende opgave, siger mellemøsteksperten Kjetil Selvik til NTB.
FN's generalsekretær, Ban Ki-moon, har nomineret Mood til stillingen.
Observatørstyrken skal i første omgang indsættes i Syrien i tre måneder. Den 54-årige generalmajor forhandlede aftalen om en fortrop af observatører med den syriske regering.
 Syriens regime har truet med at afvise alle observatører, der kommer fra de vestlige og arabiske lande, som har støttet den syriske opposition.
Frankrig sagde tidligere onsdag, at det vil se mindst 300 FN-observatører ude i terrænet i Syrien inden for to uger.
Og hvis regimet i Damaskus ikke lever op til fredsaftalen i begyndelsen af maj, så vil franskmændene presse på for at få skelsættende resolution i FN, som giver mulighed for at gennemføre et indgreb i Syrien.
- Dette kan ikke fortsætte i det uendelige. Vi ønsker at se observatører indsat i et tilstrækkeligt stort antal - mindst 300. De skal indsættes hurtigst muligt, sagde den franske udenrigsminister, Alain Juppe.
Han siger, at datoen 5. maj er skelsættende, da den internationale udsending Kofi Annan skal fremlægge en rapport til Sikkerhedsrådet netop den dag.
- Det er sandhedens øjeblik, siger Juppe.
Den øverste leder af FN's fredsbevarende styrker, Herve Ladsous, siger, at det vil tage mindst en måned at få de første 100 observatører ind i Syrien.
