USA-talsmand: Uklogt at løfte Iran-sanktioner fra dag et
Iran skal ikke regne med, at man vil hæve sanktioner med det samme efter atomaftale, siger regeringstalsmand.


 Iran var i festhumør torsdag i sidste uge, da det efter en årelang konflikt om landets omstridte atomprogram omsider lykkedes at indgå en aftale i schweiziske Lausanne.
Men hvis iranerne tror, at det betyder et snarligt farvel til alle sanktioner, kan de ifølge den amerikanske regering tro om.
- Det er regeringens holdning, at det vil være uklogt at hæve sanktionerne fra dag et, siger Josh Earnest, som er talsmand for Det Hvide Hus.
- Detaljerne for udfasning af sanktioner er endnu ikke aftalt.
I torsdags indgik Iran på den ene side og de fem permanente medlemmer af FN's Sikkerhedsråd med Tyskland på den anden en politisk rammeaftale.
Nu følger de forhandlinger, som skal omsætte den politiske aftale til handling - og der er allerede uenigheder mellem USA og Iran om tolkningen.
Amerikanerne mener, at man kan lette sanktionerne, hvis Iran bevisligt efterlever de forpligtelser, der er nedfældet mellem parterne.
Iran derimod har gentagne gange slået fast, at økonomiske sanktioner fra FN, USA og EU skal hæves, straks aftalen træder i kraft.
Amerikanske diplomater har sagt, at sanktionerne løftes over en periode på nogle måneder og helt op til et år afhængig af Irans vilje til at overholde det aftalte.
