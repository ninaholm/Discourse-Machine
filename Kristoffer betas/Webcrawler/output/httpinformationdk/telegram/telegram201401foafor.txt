FOA-formand: Koch-rapport vil betyde mindre uddannelse
Forslag fra Carsten Koch-udvalget modarbejder hinanden og vil betyde, at færre vil uddanne sig, mener FOA.


 Noget af det allervigtigste for arbejdsløse er at blive dygtigere gennem uddannelse, og netop derfor er de foreløbige oplysninger fra Carsten Koch-rapporten dybt bekymrende.
Det mener FOA-formand Dennis Kristensen efter at have læst hovedpunkterne fra ekspertudvalget, der har udarbejdet en række forslag til, hvordan landets beskæftigelsessystem kan optimeres.
- Jeg er meget forundret over meldingen omkring uddannelse.
- Først siger de, at uddannelse er vigtig, og derefter går de ind og siger, at det nu heller ikke er mere vigtigt, end at "det kan du godt selv betale", siger Dennis Kristensen.
FOA-formanden henviser således til Carsten Koch-udvalgets forslag om, at ufaglærte ledige fra dag et som ledig skal kunne tage en erhvervsuddannelse, men at det skal foregå til en nedsat dagpengesats med mulighed for at tage et supplerende lån.
- Det er en besynderlig konstruktion, siger Dennis Kristensen, der desuden finder det mærkværdigt, at udvalget vil fjerne de lediges ret til seks ugers selvvalgt uddannelse.
- Det er det stik modsatte, vi har brug for. Man skal gøres i stand til at kunne søge bredere. Hvis man havde lavet det om til et længere forløb og til gengæld havde krævet, at det var mere erhvervsrettet, så kunne jeg godt have været med.
- Men bare at fjerne de seks selvvalgte uger, det er gak i låget, siger Dennis Kristensen.
Han er imidlertid positiv over for, at Carsten Koch udvalget lægger op til, at jobindsatsen målrettes mere mod den enkelte.
- Men jeg synes godt nok, at de redskaber, man så sætter ind, de vil virke modsat. De vil i virkeligheden føre til, at vi kommer til at se mindre uddannelse, mener FOA-formanden.
Også LO-sekretær Ejner K. Holst er skeptisk over for Koch-rapportens uddannelsesambitioner.
Han påpeger, at arbejdsløse, der for eksempel blot mangler et certifikatkurs på et par uger, kan komme til at vente seks måneder og måske længere på at få et sådant kursus.
- Det hænger jo dårligt sammen. Det er jeg sikker på nok skal blive justeret, når udvalget får læst vores kommentarer til rapporten, siger Ejner K. Holst i en udtalelse.
