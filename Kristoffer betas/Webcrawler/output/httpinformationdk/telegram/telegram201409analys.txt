Analyse: Aarhus og København er ude af krisen
Der bliver længere mellem arbejdsløse i København og Aarhus, viser analyse fra Arbejderbevægelsens Erhvervsråd.


 I København og Aarhus er så mange kommet i job, at der nu er flere mennesker i job i de to store kommuner, end da økonomien boomede i nullerne, skriver Ugebladet A4.
I hovedstaden er der nu 7,7 procent flere i arbejde, sammenlignet med før krisen begyndte i 2008. I Aarhus er det 1,3 procent flere der er i job nu end dengang.
Det viser en analyse, som Arbejderbevægelsens Erhvervsråd (AE) har udarbejdet for Ugebrevet A4.
 Chefanalytiker Erik Bjørsted fra AE sætter ord på opsvinget i landets to største byer.
- De store byer med mange job inden for privat service - altså eksempelvis rengøring, rådgivning, transport eller advokatbistand - er ikke blevet så hårdt ramt af krisen som de mindre byer, hvor der er røget en masse job inden for industrien, forklarer han til Ugebrevet A4.
Rådmand for sociale forhold og beskæftigelse Thomas Medom (SF) siger om situationen i Aarhus:
- Vi er inde i en kraftig vækst, og der sker en masse på arbejdsmarkedet. En prognose fra Beskæftigelsesregionen viser, at der vil blive skabt 23.000 ekstra arbejdspladser i Aarhus frem mod år 2021.
Andelen af borgere i job København og Aarhus er dog endnu ikke helt på niveau med før krisen. I København var andelen af borgere i arbejde på 65,7 procent i foråret. Til sammenligning var andelen i 2008 ifølge Ugebrevet A4 oppe på 68 procent.
Når antallet af mennesker i job i København og Aarhus alligevel er højere nu end før krisen, hænger det sammen med, at de to byer oplever stor tilgang i indbyggertallet, skriver Ugebladet A4.
Vestsjælland, Sydhavsøerne, Sønderjylland, Nordvestjylland og Bornholm hænger ifølge analysen fortsat i job-bremsen.
Antallet af mennesker i job på Lolland ligger 21,1 procent under antallet, før krisen ramte.
