KL: Bøder for tilsynssvigt er en dårlig idé
Det er ikke løsningen at straffe kommuner med bøder, hvis de ikke fører tilsyn med plejefamilier, siger KL.


 Det er ikke vejen frem at straffe kommunerne med bøde for at holde for dårligt øje med plejefamilier.
Det mener Kommunernes Landsforening (KL), som langt fra er enig i socialminister Benedikte Kiærs (K) forslag om, at der skal vanke en straf til kommuner, som forsømmer deres opgaver.
- Det er en dårlig idé. Jeg synes, det handler om, at kommuner og ministerium skal samarbejde, fremfor at gå og give hinanden bøder, siger Jane Findahl (SF), der er formand for KL's børne- og kulturudvalg.
Meldingen kom efter ministerens udtalelse mandag.
Jane Findahl mener, man i stedet skal forene kræfterne i et forsøg på at få sat ordentligt gang i den politiske aftale Barnets Reform, som sidste år blev indgået af samtlige partier undtagen Enhedslisten.
Barnets Reform er blandt andet et forsøg på at øge kvaliteten i tilsynet med anbragte børn og unge.
Tidligere har også formanden for Foreningen af Danske Socialchefer, Ole Pass, været fremme med kritik af socialministerens forslag om straf til kommuner, der ikke holder øje med plejefamilierne.
Benedikte Kiærs udspil er en reaktion på en redegørelse fra Vordingborg Kommune om sagen fra Mern, hvor en plejefamilie er tiltalt for årelange overgreb mod plejebørn.
Anklageskriftet mod plejefamilien er ubehagelig læsning med en række eksempler på, at en omgang tæsk var en normal opdragelsesmetode overfor de børn, familien havde ansvaret for.
- Den redegørelse viser, at det er godt, at jeg har bedt om at få kulegravet hele tilsynsområdet, for det her er simpelt hen ikke godt nok. Det er rystende, at kommunens tilsyn ikke har fanget problemerne, siger Benedikte
.
Jane Findahl og Benedikte Kiær mødes torsdag for at diskutere, hvad man kan gøre oven på sagen fra Mern, som Findahl kalder "en enlig, ulykkelig sag".
