Merkel på fredsmission er optimist inden Putin-møde
Angela Merkel og François Hollande besøger fredag Vladimir Putin for at diskutere fred i Østukraine


 Den tyske forbundskansler, Angela Merkel, og den franske præsident, François Hollande, rejser fredag til Moskva for at diskutere en plan, der skal skabe fred i det østlige Ukraine.
Urolighederne er de seneste uger eskaleret i området, men ifølge en talsmand for den tyske regering drager Merkel på besøg hos den russiske præsident, Vladimir Putin, med et optimistisk sind.
- Alle ønsker fred og går ud fra, at Rusland også gør det, siger regeringstalsmand Steffen Seibert til det tyske nyhedsbureau dpa.
Merkel og Hollande præsenterede deres fredsplan for Ukraines præsident, Petro Porosjenko, torsdag.
Han erklærede sig efter mødet positiv i håbet om at opnå en mere stabil våbenhvile.
Den tyske forsvarsminister, Ursula von der Leyen, advarede dog sent torsdag på tysk tv imod at have for høje forventninger til mødet.
- Men der kan som følge af forhandlingerne ske mange små skridt i den rigtige retning, sagde von der Leyen i et debatprogram på ZDF.
Der er ikke kommet meget indhold frem om aftalen, som skal forsøge at løse den 10 måneder lange konflikt i den østlige del af Ukraine mellem prorussiske separatister og ukrainske regeringsstyrker.
Ifølge Süddeutsche Zeitung skulle Merkel og Hollande dog have fortalt Porosjenko, at fredsplanen repræsenterer den sidste chance for at undgå et militært nederlag i Ukraine og et økonomisk kollaps.
Samtidig menes de to europæiske toppolitikere at ville lægge pres på Putin ved at advare om nye sanktioner fra EU.
Vesten beskylder Putin og Rusland for at støtte oprørerne i Østukraine med våben og personel.
Omkring 5500 mennesker er dræbt, siden konflikten brød ud sidste år i kølvandet på en opstand i Kijev, hvor den prorussiske præsident Viktor Janukovitj blev væltet, hvorpå Rusland annekterede sortehavshalvøen Krim.
I september 2014 indgik Rusland og Ukraine en handlingsplan i Minsk, men den deraf følgende våbenhvile varede ikke længe, og den seneste tid er aftalen brudt helt sammen.
