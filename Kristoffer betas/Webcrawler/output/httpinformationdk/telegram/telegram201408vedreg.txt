Det ved vi om regeringens sundhedsudspil
Regeringen ventes i denne uge at præsentere et samlet sundhedsudspil med blandt andet hurtigere kræftdiagnoser


 * På torsdag ventes regeringen at løfte sløret for et samlet sundhedsudspil, som ifølge de foreløbige oplysninger formentlig vil koste omkring fem milliarder kroner.
* I interview til flere medier har statsminister Helle Thorning-Schmidt (S) løftet sløret for, at regeringen blandt andet vil løfte behandlingen af kræftpatienter og kronisk syge.
* Sundhedsminister Nick Hækkerup (S) har samtidig gentaget budskabet om, at regeringen ønsker at mindske uligheden i sundhedsvæsnet.
* Det skal blandt andet ske ved at tilbyde et årligt sundhedstjek til udsatte grupper for at opdage sygdomme som diabetes, lunge- eller hjerte-kar-sygdomme tidligere.
* I 2012 døde cirka 16.000 danskere af kræft. Det er for mange, mener regeringen, som vil sikre danskerne en hurtigere diagnose ved mistanke om kræft.
* Ifølge et internt arbejdspapir, som dr.dk er kommet i besiddelse af, vil regeringen bruge én milliard kroner på at opdage kræft tidligere.
* Regeringen lægger ifølge det foreløbige udkast op til, at den praktiserende læge skal have lettere adgang til at henvise direkte og bestille tid til undersøgelser på sygehuse inden for ganske få dage.
* Regeringens mål er, at antallet af patienter, der overlever en kræftsygdom, skal stige med 25 procent frem mod 2025, skriver dr.dk med udgangspunkt i det interne papir, som kan blive justeret inden offentliggørelsen.
* Sundhedsudspillet vil indgå i regeringens forslag til finanslov, der ventes at blive præsenteret i næste uge.
Kilde: Jyllands-Posten og dr.dk
