Yemens regering ønsker hjælp fra arabiske landstyrker
Egyptens præsident, Abdel Fattah al-Sisi, ønsker at få etableret en fælles arabisk landstyrke.


 Yemens udenrigsminister, Riyadh Yaseen, siger, at landstyrker fra andre arabiske lande kan blive nødvendige i den næste fase af en saudiarabisk-ledet operation mod den shiitiske Houthi-milits, der skaber uro i Yemen.
 Houthi-militsen er støttet af Iran.
Udenrigsministeren, der lørdag deltog i et topmøde i Den Arabiske Liga Egypten, siger, at det er sandsynligt, at det bliver nødvendigt med den militære støtte.
Yaseen siger samtidig, at Yemens fortrængte præsident, Abd-Rabbu Mansour Hadi, vil vente med at vende hjem til sit land, indtil forholdene er stabile.
Ved Den Arabiske Ligas topmøde i den egyptiske badeby Sharm el-Sheikh var der lørdag bred opbakning til den militære offensiv fra luften mod houthierne, som erobrede magten fra præsident Abd-Rabbu Mansour Hadi i slutningen af januar.
Luftangrebene var først planlagt til at slutte i løbet af en måned, men de synes nu at trække ud og forventes at vare op mod et halvt år, siger diplomatiske kilder ved topmødet til nyhedsbureauet Reuters.
Koalitionen, som nu består af flere end 10 lande fra ligaen, der er domineret af sunnitiske ledere, frygter et shiitisk styre på spidsen af Den Arabiske Halvø og dermed øget iransk indflydelse i regionen.
Egyptens præsident, Abdel Fattah al-Sisi, gentog ved åbningen af topmødet et ønske om, at man benytter den aktuelle uro til at få etableret en fælles arabisk styrke som svar på sikkerhedstrusler i Mellemøsten.
Egypten bidrager i øjeblikket til koalitionen under Saudi-Arabiens ledelse i kampen mod den shiitiske Houthi-milits. Det sker ifølge Sisi for at "bevare et samlet Yemen og fred i landet".
 Arabiske kampfly kastede lørdag bomber på tredje døgn mod de shiitiske oprørere i Yemen, hvor kampe er eskaleret efter nytår. Det saudiarabiske militær siger, at de fleste ballistiske missiler, som militsen havde erobret fra Yemens hær, er blevet ødelagt under angrebene.
Den flygtede yemenitiske præsident kalder houthierne for "Irans marionet".
