Saudi-kvinder anholdt for at køre bil
Saudi-Arabien har anholdt fem kvinder for at køre bil og dermed krænke forbuddet mod kvinder bag rattet.


 Fem saudiarabiske kvinder en anholdt for at have krænket forbuddet mod kvindelige bilister i det konservative kongerige.
De fem, der er i alderen mellem 20 og 30 år, blev anholdt nord for hovedstaden Riyadh, hvor de siger, at de øvede sig i bilkørsel på en tom grund.
- Vi har ikke brudt loven. Vi kørte ikke på vejen, fortæller en af de anholdte via en mobiltelefon, som hun fik lov at beholde i arresten.
Anholdelserne finder sted en uge inden en varslet demonstration, hvor kvinder over hele Saudi-Arabien planlægger at sætte sig bag rattet og køre bil i protest mod det saudiarabiske forbud mod kvindelige bilister.
Saudi-Arabien, hvor en særlig striks form for sunni-islam er udbredt, er det eneste land i verden, der har et egentligt forbud mod kvindelige bilister.
De kvinder, der har arrangeret næste uges demonstration, påpeger, at der ikke findes en egentlig lovgivning på området, men at forbuddet er baseret på en såkaldt fatwa, det vil sige et religiøst dekret.
I sidste måned blev en kvinde anholdt for at køre bil i Saudi-Arabien, hvilket udløste en landsdækkende kampagne med appeller til kong Abdullah om at løslade hende og ophæve forbuddet mod, at kvinder kører bil.
