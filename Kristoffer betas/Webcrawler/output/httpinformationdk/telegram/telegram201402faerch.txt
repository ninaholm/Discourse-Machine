Færch sælger plastsucces for ukendt milliardbeløb
Den nordiske kapitalfond EQT køber Færch Plast. Fonden er klar med flere investeringer, siger Færch-formand.


 Den nordiske kapitalfond EQT køber den succesrige familieejede plastvirksomhed Færch Plast for et ukendt beløb. Det oplyser EQT i en pressemeddelelse.
Ifølge Børsen er der tale om et milliardbeløb, men ingen af parterne ønsker at oplyse salgsprisen.
Færch Plast er ledende inden for produktion af emballage til færdigretter og andre fødevarer i Storbritannien, Skandinavien og Benelux-landene.
- Vi afslutter en æra i Færch Plasts historie og åbner for en række muligheder for at udvikle Færch Plast på det internationale marked med EQT som en stærk strategisk og økonomisk ejer, siger Færch Holdings bestyrelsesformand, Niels Kornerup, i pressemeddelelsen.
Over for Børsen uddyber han, at salget sker på "det rigtige tidspunkt".
- Færch Plast kan udvikle sig til meget mere i Europa, hvis man har en ejer, der er klar til at investere yderligere. Og det har vi fundet med EQT, siger Niels Kornerup.
- Den store interesse har givet en pris, alle kan være tilfredse med. Der er ingen, som kan være utilfredse med den pris og de vilkår, som vi har opnået, siger han.
Morten Hummelmose, partner i EQT, siger i pressemeddelelsen, at kapitalfonden har fulgt Færch Plast i en årrække.
- Og vi er dybt imponerede over den kvalitet og det engagement, vi har set hos de medarbejdere, vi har mødt gennem processen, siger han.
Ifølge Børsen sker salget efter en proces, hvor en række kapitalfonde har stået i kø for at få fingre i den succesrige virksomhed, der har hovedsæde i Holstebro.
Færch Plast beskæftiger omkring 500 medarbejdere i primært Danmark, England og Tjekkiet. Virksomheden blev stiftet i 1969 og leverede i seneste regnskab et overskud før skat på 132 millioner kroner ud af en omsætning på godt en milliard kroner.
Den stenrige Færch-familie er kendt for en række interne økonomiske stridigheder og for at være delt i en jysk og en sjællandsk lejr.
Blandt andet mener moderen Tineke Færch, at hendes datter Merethe Færch i 2006 snød hende i handlen med en værdifuld aktiepost.
Da virksomheden blev sat til salg i august sidste år, skete det ifølge Berlingske Business, uden at den sjællandske del af familien vidste det.
