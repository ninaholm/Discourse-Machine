Tsunami rammer Hawaii - ingen dræbte
Tsunamien fra Japan har ramt Hawaii. Californien og Kenya forbereder sig på bølgen, mens Guam ophæver alarmen.


 Flodbølgen, der opstod fredag ved et jordskælv i Japan, ramte ifølge tv-rapporter først kysten af øen Kauai tidlig fredag morgen (lokal tid). Tv-billeder viste også, hvordan bølgerne skyllede op på land på Waikiki.
Ingen skader raporteres fra bølgerne, der blev målt til 48 centimeter på øen Kauai og 70 centimeter på Barbers Point på Oahu.
Natten mellem torsdag og fredag lokal tid blev beboerne bragt til sikre steder på Hawaii-øerne, mens hotelgæster blev flyttet til højere etager.
Alarmer lød, fem timer inden tsunamien ramte, og politiet oprettede vejspærringer på veje, der leder ind mod oversvømmelseszoner omkring en time før bølgernes ankomst.

I Californien forbereder man sig på tsunamien, der forventes at kunne være op til to meter høj, når den rammer dele af det nordlige Californiens kyst. Flodbølgen fremtvinger evakueringer, siger en talsmand for det statslige katastrofeagentur.
- Det er meget muligt, at der vil blive foretaget nogle evakueringer, siger Jordan Scott.
Han tilføjer, at det nordligste Californien nær Oregons grænse vil opleve de største bølger.
Kenyas centrale meteorologiske center har også udstedt en tsunamialarm til indbyggerne i landets kystregion. Bølgerne vil ifølge afdelingen nå landet tidligt lørdag morgen.
- Folk langs den kenyanske kyst rådes derfor til at være på vagt, siger den meteorologiske afdeling.
I Guam er tsunami-alarmen blevet ophævet, efter den blev udløst af fredagens massive jordskælv ud for Japan. Det beretter guvernøren i det amerikanske stillehavsterritorium.
