Det egyptiske militær dræber 10 islamister
Onsdag og torsdag har det egyptiske militær dræbt 10 islamister i en offensiv på Sinai-halvøen.


 Ti islamister har mistet livet i kampe mod det egyptiske militær onsdag og torsdag på den egyptiske halvø Sinai, der er kendt for sine utallige turisthoteller.
- Den militære operation, der blev udført af de bevæbnede styrker i det nordlige Sinai i løbet af de sidste 48 timer, har ført til, at 10 islamister har mistet livet, siger en kilde i militæret til det statslige egyptiske nyhedsbureau, Mena.
Militærets offensiv var et led i at nedkæmpe den stigning af vold, der har været, siden den tidligere præsident Mohamed Mursi blev afsat ved et militærkup 3. juli.
Offensiven kommer blandt andet efter, at militante islamister har dræbt tre politimænd i tre forskellige byer på Sinai.
En af politibetjentene blev skudt og dræbt ude foran sit hjem i El-Arish, der er en af de største byer i det nordlige Sinai.
Sent onsdag aften åbnede militante islamister ild mod en politistation i byen og dræbte en betjent, før de flygtede væk fra stedet i en bil.
Sinai-halvøen har længe været plaget af den slags angreb, og siden militærkuppet mod Mursi har angrebene været næsten daglige.
Både politibetjente, kristne egyptere og tilfældige civile er blevet dræbt under angrebene.
Blandt analytikere er der bred enighed om, at det er islamistiske ekstremister, der ønsker at drage fordel af den store politiske usikkerhed i landet, der står bag angrebene.
