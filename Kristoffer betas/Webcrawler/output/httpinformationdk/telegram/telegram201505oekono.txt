Økonomien voksede lidt mindre end ventet i første kvartal
Selvom der var fremgang i den danske økonomi i første kvartal, var væksten mindre end ventet blandt økonomer.


 Den danske økonomi voksede i første kvartal af 2015, da bruttonationalproduktet (BNP) i sæsonkorrigerede tal gik frem med 0,4 procent sammenlignet med fjerde kvartal sidste år.
Det oplyser Danmarks Statistik, der har præsenteret Danmarks Nationalregnskab for årets første tre måneder.
Udviklingen var svagere end ventet af økonomerne, som havde regnet med en fremgang på 0,6 procent ifølge en rundspørge foretaget af Ritzau Finans.
- Der var fremgang i eksporten samt husholdningernes og det offentliges forbrug, mens investeringerne gik tilbage. På produktionssiden bidrog især handel og transport med videre positivt til væksten, skriver Danmarks Statistik.
Ifølge chefanalytiker Tore Stramer fra Nykredit har fredagens tal været ventet med spænding, da det giver et mere fyldestgørende svar på, om opsvinget har slået rod i dansk økonomi.
- Det er der meget, der tyder på, konstaterer chefanalytikeren i en skriftlig kommentar.
På grund af den fortsatte fremgang i første kvartal har BNP-væksten nu været positiv i de seneste syv kvartaler, påpeger Tore Stramer.
- Det er i sig selv bemærkelsesværdigt. Vi skal således helt tilbage til år 2000 for senest at finde syv kvartaler i træk med positiv økonomisk vækst i dansk økonomi.
- Dertil kommer, at BNP-væksten over det seneste år sniger sig op på samlet 1,7 procent, siger han.
Der er dog malurt i vækstbægeret, da Danmark fortsat har et efterslæb fra krisen, som skal indhentes gennem evnen til at gribe det globale opsving, lyder det fra Thomas Søby, cheføkonom i Landbrug & Fødevarer.
- Krisen er ikke endegyldigt lagt i graven, starter cheføkonomen i en skriftlig kommentar og fortsætter:
- Dagens offentliggørelse er et bevis på, at økonomien ikke for alvor er på vej ind i et selvbærende opsving. Det er derfor helt afgørende, at vi ikke lægger os i hængekøjen. Vi skal gribe mulighederne for at understøtte den positive udvikling.
På trods af den beskedne vækst er der fortsat store udfordringer for dansk økonomi. Ifølge Thomas Søby ligger nøglen til mere vækst i eksporten.
- Øget eksport kommer ikke af sig selv, og en ny regerings fokus bør derfor være på at forbedre vilkår for danske producenter og eksportører, siger cheføkonomen.
