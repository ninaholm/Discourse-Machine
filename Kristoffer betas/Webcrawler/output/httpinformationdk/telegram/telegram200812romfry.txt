Rom frygter Tiberen



 Rom er i alarmberedskab efter flere dage med heftige regnskyl. Myndighederne frygter, at floden Tiberen vil gå over sine bredder.
 Roms borgmester, Gianni Alemanno, karakteriserer det voldsomme uvejr som "et jordskælv", der har ramt den italienske hovedstad.
 Borgmesteren har allerede erklæret nødretstilstand efter de voldsomme storme, der i går forstyrrede såvel tog- som flytrafik.
 - Vi er blevet ramt af en bølge af helt exceptionelt dårligt vejr, der har haft konsekvenser i hele Italien, sagde Alemanno til avisen La Repubblica, da han blev spurgt, hvorfor heftige regnskyl er i stand til at bringe Rom i knæ.
 Tiberen, på hvis bredder Rom er grundlagt, ventes at gå over sine bredder fredag eftermiddag. Området omkring den historiske fodgængerbro over floden blev afspærret og evakuering af de nærliggende områder ventes senere.

