Gps på tranerygge sladrer om møllerisiko
Traner kan komme til at kollidere med havmøllepark i Østersøen, frygter forskere. Derfor har 10 fugle gps på.


 Hvert år trækker omkring 40.000 traner to gange hen over Østersøen mellem Sverige, Danmark og Tyskland.
Sidste sommer indfangede danske forskere en halv snes af de store fugle i Sverige, inden de var flyvefærdige, og udstyrede dem med en gps-sender på ryggen. Formålet er at finde ud af, om de er i fare for at kollidere med havvindmøller i fremtiden.
Tranernes trækruter mellem sommer- og vinterkvarter i henholdsvis Sverige og Spanien kan nemlig føre dem hen over den kommende store havmøllepark ved Kriegers Flak i Østersøen. Møllerne skal opføres på havbunden cirka 15 km øst for Møn.
Det er seniorforsker Mark Desholm fra DCE (Nationalt Center for Miljø og Energi) ved Aarhus Universitet, som i samarbejde med DHI og Niras er ved at kortlægge risikoen for tranekollisioner for møllebygherren, Energinet.dk.
Det sker som led i den såkaldte VVM-redegørelse, der skal afklare miljørisici ved mølleparken, som efter planen sættes i drift i 2020.
For første gang er de anvendte gps-sendere koblet op på mobilnettet, og det giver en langt billigere og mere effektiv indsamling af data i forhold til den hidtil brugte opkobling til satellit.
I marts-april indleder tranerne deres træk fra Spanien til det sydlige Sverige, og når de passerer over Østersøen via Rügen-området i Nordtyskland, vil gps-senderne levere data om fuglenes flyvehøjde og præcise rute hvert halve minut.
- Vejret spiller en stor rolle for tranernes trækrute og flyvehøjde over Østersøen. Data fra forårstrækket vil gøre os klogere på både deres rute og på, hvor mange der flyver ind over området med den projekterede vindmøllepark, siger Mark Desholm.
Senderne har allerede givet ham ny viden om tranernes træk sydover med ophold et par steder i Tyskland før ét langt stræk til Pyrenæerne og videre ned i Spanien.
