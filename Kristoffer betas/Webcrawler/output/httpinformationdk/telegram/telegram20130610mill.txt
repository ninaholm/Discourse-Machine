10 millioner børn slider som tjenestefolk
Madlavning, rengøring og ældrepleje. Børn helt ned til fem år bliver tvunget i arbejde flere steder på kloden.


 Op til 10,5 millioner børn knokler hver dag som hushjælp under forhold, der kan være farlige og minde om slavearbejde.
Det konkluderer FN's Internationale Arbejdsorganisation (ILO) i en ny rapport, der markerer den internationale dag mod børnearbejde.
Næsten 75 procent af de unge tjenestefolk er piger, og omkring 6,5 millioner af de små hushjælpere er mellem fem og 14 år.
- Situationen for de mange børn er ikke kun en alvorlig krænkelse af børns rettigheder, men det er fortsat en hindring for at opfylde mange nationale og internationale udviklingsmål, siger Constance Thomas, direktør for ILO's program mod børnearbejde.
De unge tjenestefolk er et globalt problem. Men det er særligt udbredt i afrikanske lande som Burkina Faso, Ghana, Elfenbenskysten og Mali, siger ILO.
Organisationen skriver i den 87 sider lange rapport, at forældre i Pakistan og Nepal ofte er nødt til at sende deres børn i arbejde som hushjælp for at kunne betale familiens gæld.
I Haiti er hundrede tusinder af børn endt i tjenestearbejde under forhold, der kun er en anelse bedre end slaveri. Og tusindvis af unge piger fra Etiopien bliver hvert år sendt til Mellemøsten for at trække i tjeneste-tøjet.
Arbejdet består ofte i at gøre rent, stryge tøj, lave mad, hente vand, passe haven eller tage sig af børn eller ældre. Flere er i fare for at blive udsat for seksuelle overgreb eller ende i prostitution, siger ILO.
- Vi har brug for solide regler til at klart at kunne identificere, forebygge og udrydde børnearbejde, siger Constance Thomas.
De unge hushjælpere udgår fem procent af alle verdens børnearbejdere under 17 år, vurderer ILO.
