SF roser EL for klog beslutning
Enhedslisten får kun indflydelse på en S-SF-regerings politik, når partiet stemmer for finansloven, siger SF's gruppeformand, Ole Sohn, som var medstifter af EL


 SF's gruppeformand, Ole Sohn, kalder det en "klog beslutning", at Enhedslistens folketingsgruppe kan stemme for en S-SF's regerings finanslov.
- Det er en klog beslutning, for det er forudsætningen for at kunne få indflydelse på en kommende regerings politik, siger SF's gruppeformand. Den tidligere DKP-formand var med til at stifte Enhedslisten af DKP, VS og det trotskistiske SAP.
Ole Sohn mener, at en S-SF-regering er afhængig af to forudsætninger: At 90 mandater peger på Socialdemokraternes formand, Helle Thorning-Schmidt, som statsminister, og at regeringen kan regne med sit parlamentariske flertal, når finansloven skal vedtages.
- Men når det er sagt, så vil jeg også understrege, at en ny regering vil prøve at genoplive det samarbejdende folkestyre og prøve at lave brede politiske forlig, når det er muligt, siger Ole Sohn.
