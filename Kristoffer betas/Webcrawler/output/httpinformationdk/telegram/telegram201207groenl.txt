Grønland får nej til at forlænge hvalkvote
EU-lande stemmer i hvalfangstkommission mod forslag om at  forlænge Grønlands kvote for fangst af store hvaler


 Danmark tabte torsdag en afstemning om hvalkvoter til Grønland for de kommende år. Det skete i Panama på det 64. årsmøde i Den Internationale Hvalfangstkommission (IWC).
Den danske hvalkommissær, Samsing, havde på vegne af rigsfællesskabet foreslået, at Grønland som oprindelig befolkning skulle have forlænget sine kvoter for fangst af store hvaler fra 2013 - inklusive 10 pukkelhvaler årligt.
Ifølge nyhedsbureauet AFP blev iagttagere overraskede over, at de øvrige EU-lande på mødet stemte imod det danske forslag. Disse lande forklarede, at forhandlingerne om at nå et kompromis om en lavere grænse for fangsten var mislykkedes.
Danmark har i årevis gået en pinefuld balancegang i Hvalfangstkommissionen, splittet mellem hvalvennerne i resten af EU og hensynet til Grønland og Færøerne, som historisk har været hvalfangstsamfund.
Grønland fik i 2010 en kvote på 9 pukkelhvaler, 10 finhvaler, 2 grønlandshvaler og 190 vågehvaler (178 på vestkysten og 12 på østkysten).
Færøerne vil også gerne fange store hvaler, men regnes ikke som oprindeligt folk og må derfor nøjes med de mindre grindehvaler, der ikke reguleres i IWC-regi.
Det har på hvalmødet i Panama vakt opsigt, at Sydkorea nu også melder sig som hvalfangstnation. Ifølge regeringen i Seoul vil landet nu fange et antal hvaler "til videnskabelige formål" - samme begrundelse, som Japan bruger for sin omstridte fangst.
