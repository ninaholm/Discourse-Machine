Stigende nedskrivninger er et mysterium i Jyske Bank
Det er svært at forklare, hvad der ligger bag Jyske Banks store nedskrivninger på udlån, vurderer analytiker.


 Trods et stigende overskud i 2014 er Jyske Bank kommet ud af regnskabsåret med markant større nedskrivninger på udlån.
Hvad, der ligger bag udviklingen, er svært at svare på, lyder det fra Jesper Christensen, aktieanalytiker i Alm. Brand Markets.
- Det kan jeg ikke forklare, og det er nok også derfor, at aktien falder så meget, som den gør, siger han.
Omkring to timer efter, at Jyske Bank præsenterede sit årsregnskab, falder bankens aktie 6,8 procent på den københavnske fondsbørs.
I løbet af 2014 er bankens nedskrivninger steget til 2,5 milliarder kroner. Dermed er nedskrivningerne mere end fordoblet siden 2013, hvor de lå på 1,2 milliarder kroner.
Den udvikling kan undre, nævner Jesper Christensen, der trækker en parallel til nogle af de andre store banker herhjemme.
- Hvis det havde været Sydbank, som vi talte om, så kunne man sige, at de har en højere eksponering mod landbruget, og at det ville have noget med det at gøre.
- Men landbrug er ikke en specielt stor del af Jyske Banks udlån. Og når man ser, hvor meget det fylder i Danske Bank og Nordea, så er det ikke sådan, at Jyske Bank er en landbrugsbank.
Jesper Christensen fortsætter med at sige, at der selvfølgelig er forskelle i de tre bankers udlånsstruktur, men i forhold til Sydbank ligger Jyske Bank, Danske Bank og Nordea tættere på hinanden, end de gør sammenlignet med Sydbank.
