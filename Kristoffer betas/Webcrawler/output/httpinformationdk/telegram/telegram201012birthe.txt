Birthe Rønn provokerer kirkens højrefløj
Folketinget kan tvinge folkekirken til at indføre et ritual for homoseksuelle par, mener Rønn Hornbech.


 - Det er en bombe under hele folkekirkeordningen.
Sådan vurderer generalsekretæren for Luthers Mission, Jens Ole Christensen, et par udtalelser, som kirkeminister Birthe Rønn Hornbech (V)  kom med under et samråd i Folketingets kirkeudvalg onsdag.
Det er følgende to sætninger, der falder Jens Ole Christensen for brystet.
"Folketinget er folkekirkens øverste synode (kirkeråd, red.)". "Hvis Folketinget ændrer ægteskabsloven, så skal folkekirken levere ydelsen".
- Folketinget kan ændre alt i folkekirken - det er det, hun siger, lyder det fra en tydeligt stærkt provokeret Jens Ole Christensen, umiddelbart efter samrådet.
Her gennemgik Birthe Rønn en udvalgsrapport, der blandt andet handler om, hvorvidt registreret partnerskab skal kunne indgås ved et kirkeligt ritual.
Jens Ole Christensen mener ikke, at kirken er forpligtet til at indføre et ritual, hvis ægteskabsloven ændres, så registrerede partnerskaber bliver juridisk sidestillet med et ægteskab.
- Folkekirken er bundet af sin bekendelse, mere end den er bundet af Folketinget og almindelig lovgivning. Det her er ren statskirkelighed, siger Jens Ole Christensen.
Også SF's medlem af kirkeudvalget Kamal Qureshi mener, at Rønn Hornbech forsøger at gøre folkekirken til mere statskirke end nødvendigt.
- Jeg synes, det er meget udansk, at vi som folkevalgte skal forholde os til, hvordan folkekirkens ritualer skal indrettes. Det afgørende for mig er at sørge for at få fjernet  hindringer for, at kirken kan vie personer af samme køn, siger Kamal Qureshi og tilføjer:
- Jeg vil gerne give de religiøse samfund større frihed, men om de så vil bruge firheden eller ej, det må være deres egen afgørelse
Birthe Rønn Hornbech havde ikke tid til at besvare spørgsmål efter samrådet, da hun skulle skynde sig videre til en kirkekoncert.

