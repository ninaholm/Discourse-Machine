FN: Israel brød den humanitære folkeret



 Israel begik brud på den humanitære folkeret under krigen i Gaza for otte måneder siden, fremgår det af en rapport offentliggjort af FN tirsdag.
 Rapporten fastslår, at Israel bevidst angreb civile, ikke tog skridt til at minimere tab af civile menneskeliv, og den finder samtidig stærke beviser for, at israelske soldater begik "grove brud" på Genève-konventionen.
 Affyringen af hvide fosforbomber og brugen af højeksplosive artilleriraketter er blandt de overtrædelser af den humanitære folkeret, som FN-rapporten peger på.
 - Der var talrige tilfælde af bevidste angreb på civile og civile mål i strid med de fundamentale principper i den humanitære folkeret, hvilket førte til dødsfald og alvorlige kvæstelser, hedder det blandt andet.
 Den humanitære folkeret udstikker retningslinjer for, hvordan de stridende parter beskytter ofre for de væbnede konflikter, og hvilke metoder og våben de bruger i disse konflikter. Reglerne er nedfældet i Geneve- og Haag-konventionerne.
 Israel afviser straks FN-rapporten. Regeringen i Jerusalem kaldte den "ensidig".
 Israel har nægtet at samarbejde med FN-undersøgelsesholdet, der står bag rapporten. Holdet, der ledes af den ansete, sydafrikanske dommer Richard Goldstone, fik ikke tilladelse til at foretage undersøgelser i Israel.
 Omkring 1400 palæstinensere og 13 israelere blev dræbt under krigen i Gaza, der varede fra 28. december sidste år til 18. januar i år. Omkring 5500 mennesker, altovervejende palæstinensere, blev såret under krigen.
