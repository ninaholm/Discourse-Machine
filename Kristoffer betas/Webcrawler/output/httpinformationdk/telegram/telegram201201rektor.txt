Rektorformand: Lettere start uden lektier
Selv om frafaldet bliver mindre med lektiefrihed i gymnasierne, så er der også ulemper, mener rektorformand.


 Færre lektier især i 1. g kan betyde, at flere elever gennemfører gymnasiet.
Derfor er det en god idé, hvis gymnasierne overvejer, om de kan gøre overgangen fra folkeskole til gymnasium lidt blødere ved at slække på mængden af lektier i starten.
Det mener formanden for Gymnasieskolernes Rektorforening, Jens Boe Nielsen, som er rektor på det københavnske gymnasium Nørre G.
- Jeg tror, det er rigtigt, at både fraværet og frafaldet bliver mindre, når eleverne laver det hele på skolen, siger han til Ritzau.
Forsøg på flere gymnasier tyder ifølge dagbladet Politiken på, at der kan være flere fordele ved helt at droppe lektierne i gymnasiet og på hf.
Både på det tekniske gymnasium, htx, på CPH West i Ishøj og på Tønder Gymnasium er frafaldet blevet markant mindre efter, at lektierne er droppet.
Mange gymnasier bruger allerede modellen i en mindre radikal udgave, siger Jens Boe Nielsen.
- På mange gymnasier starter man blødt med meget få lektier i starten, og så lægger man langsomt flere og flere lektier på. Man laver lektiecafeer og andre seancer, hvor eleverne kan lave lektier med lærerhjælp, siger han.
Helt at afskaffe lektierne i gymnasiet er ifølge Jens Boe Nielsen måske at gå for vidt.
- Det er vores opgave at sikre, at eleverne kan studere selvstændigt, når de er færdige på gymnasiet. Desuden er der stor forskel på gymnasierne. På de gymnasier, hvor der kommer mange elever fra ikke studievante miljøer, er det måske mere relevant end for eksempel i Gentofte-området, siger Jens Boe Nielsen.
