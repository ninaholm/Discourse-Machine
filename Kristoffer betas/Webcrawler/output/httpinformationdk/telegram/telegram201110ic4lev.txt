IC4-levering overskrider ny deadline
Italiensk leverandør vil blive yderligere 10 måneder forsinket, vurderer ny rapport.


 DSB kommer endnu engang til at flytte det kryds i kalenderen, der første gang blev sat ved årsskiftet 2005/2006.
Datoen for leveringen af det sidste IC4-tog skal sandsynligvis flyttes fra juli næste år til maj 2013, vurderes det i den rapport, som konsulenthuset Atkins har udarbejdet for Transportministeriet.
Den konklusion udløser irritation hos DSB øverste chef for IC4-projektet.
- Selvfølgelig er jeg ikke tilfreds med, at de er forsinkede, og jeg er ikke tilfreds med IC4-forløbet i det hele taget, siger koncerndirektør Frank Olesen.
Den seneste deadline for leveringen af det sidste IC4-tog blev fastsat i slutningen af 2010 i en aftale mellem DSB og den italienske leverandør.
Nu vurderer Atkins, at det sidste tog i bedste fald er klar i september næste år, mens DSB i værste fald skal vente helt til februar 2014.
Uanset hvad kommer den italienske leverandør, AnsaldoBreda, endnu engang til at overskride en aftalt deadline.
Frank Olesen påpeger, at AnsaldoBreda skal betale dagbøder for de forsinkede leverancer. Og han er frustreret over, at det ikke har fået leverandøren til at stramme sig an.
- Ud over, at jeg er irriteret og træt af det og ked af det, så koster det italienerne kassen at være forsinkede. Og jeg kan ikke forstå ud fra en forretningsvinkel, at de ikke tager sig sammen, konstaterer koncerndirektøren.
Til trods for at IC4-togene nu ender med at være over syv år forsinkede, så må Frank Olesen acceptere, at det ikke er nok til, at DSB annullerer kontrakten med italienerne.
- Der skal være nogle ret specifikke forsinkelses-elementer opfyldt for, at vi kan ophæve kontrakten. Og de er ikke opfyldt, forklarer han.
