Kun i tre kommuner arbejder et flertal af borgerne
Antal af borgere på offentlig forsørgelse overstiger antallet, der arbejder og betaler skat i hovedstaden.


 Er du en af dem, der hver morgen står op og går på arbejde? Ja, så er du nok i undertal. I 30 ud af hovedstadsområdets 33 kommuner er der nemlig flere pensionister, sygemeldte og børn end folk i arbejde.
Det viser en undersøgelse foretaget af Det Nationale Institut for Kommuner og Regioners Analyse og Forskning (Kora) for DR.
Det betyder, at kommunerne har flere borgere, der enten er børn eller på offentlig forsørgelse, end borgere, der tager på arbejde og på den måde betaler skat.
Det skyldes blandt andet, at gruppen af ældre borgere vokser, og i de kommende år vil den kun blive endnu større. Desuden er kommunernes udgifter til syge borgere og folk på overførselsindkomster steget igennem flere år.
De eneste tre kommuner, der stadig har flere borgere i arbejde end på offentlig forsørgelse, er Frederiksberg, København og Egedal kommuner.
En af de kommuner, som har flere borgere under forsørgelse, end den har borgere, der hver måned afleverer en bid af lønchecken, er Albertslund.
- Vi skal være rigtig dygtige til at prioritere de skattekroner, som vi får ind, sådan så vi får mere for skattekronerne, end vi ellers ville have fået, siger den socialdemokratiske borgmester i Albertslund Steen Christensen til DR København.
I flere kommuner, heriblandt Albertslund, er det blandt andet i ældreplejen, man vil spare penge fremover. Og de ældre vil blive undervist i at blive mere selvhjulpne.
Den virkelighed kommer ikke til at ændre sig lige foreløbig, lyder det fra Albertslunds borgmester.
- Borgerne skal vænne sig til, at det er økonomiske stramme tider mange år fremover, siger Steen Christensen til DR København.
