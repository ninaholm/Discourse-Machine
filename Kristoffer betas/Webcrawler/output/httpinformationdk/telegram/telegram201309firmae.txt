Firmaer overvejer at forlade Danmark: Her er for dyrt
Over halvdelen af de internationale virksomheder i Danmark overvejer i ny undersøgelse at flytte til udlandet.


 Danmark er for dyrt at drive virksomhed i, og 54 procent af internationale virksomheder i Danmark overvejer at flytte investeringer og arbejdspladser ud af landet.
Sådan lyder dommen i det årlige Business Barometer fra det amerikanske handelskammer i Danmark (AmCham Denmark), hvor virksomhederne i rapporten samlet konkluderer, at Danmark ikke er konkurrencedygtigt nok.
Administrerende direktør i handelskammeret, Stephen Brugger siger, at det er afgørende, at Danmark tager fat på det høje omkostningsniveau, hvis Danmark skal kunne tiltrække investeringer.
- Her spiller høje skatter og afgifter en stor rolle, og derfor er det også et skridt på vejen, at man sænker selskabsskatten. Men det er et meget lille skridt, og det er kun interessant for nogle virksomheder.
- Der er behov for mere grundlæggende tiltag, hvis Danmark for alvor skal være et attraktivt sted at investere, siger Stephen Brugger.
Det halter også med adgangen til talent, der er en forudsætning for mange internationale investeringer, og selv om Danmark i øjeblikket klarer sig godt, er lederne i de amerikanske virksomheder bekymrede for fremtidsudsigterne.
Det danske uddannelsessystem vurderes i undersøgelsen til at være gennemsnitligt, og virksomhederne oplever, at Danmark er klart dårligere end gennemsnittet til at tiltrække og fastholde udenlandske talenter.
- Når det gælder erhvervsvilkår er "gennemsnit" bare ikke godt nok. Vi har som udgangspunkt et lille marked, der sagtens kan serviceres fra Sverige eller Tyskland.
- Hvis vi skal tiltrække investeringer, bliver vi nødt til at være markant bedre end landene omkring os, siger Stephen Brugger.
Undersøgelsen er gennemført i sommer, 103 virksomheder har svaret, og de repræsenterer tilsammen 64.000 arbejdspladser. 25 procent af dem har hovedsæde i Danmark, 67 procent af dem i USA og ni procent har deres hovedsæde i andre lande.
