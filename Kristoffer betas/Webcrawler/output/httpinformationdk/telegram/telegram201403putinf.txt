Putin frem fra skjul: Klar til at diskutere Ukraine
EU har den seneste tid forgæves forsøgt at få Putin i seriøs dialog om Ruslands mulige annektering af Krim.


 Putin lægger op til, at Rusland går i dialog med Ukraine, Europa og USA, efter at der de seneste uger er opstået en næsten koldkrigslignende atmosfære på grund af Ruslands fremfærd på den ukrainske Krim-halvø.
- Vi må sammen tænke over, hvordan vi håndterer forholdet med vore partnere og venner i Ukraine og med vore partnere i Europa og USA, siger den russiske præsident ifølge nyhedsbureauet Interfax.
Den russiske udenrigsminister, Sergej Lavrov, har torsdag været i telefonisk kontakt med sin amerikanske kollega John Kerry om en løsning på situationen i Ukraine, melder det russiske udenrigsministerium.
Telefonmødet torsdag resulterede ikke i nogle umiddelbare løsninger, men de to udenrigsministre har ifølge det russiske udenrigsministerium aftalt at fortsætte samtalen fredag, skriver nyhedsbureauet Itar-Tass.
Efter mødet slår John Kerry dog fast, at hvis folkeafstemningen om Krim-halvøens fremtid finder sted, er både USA og Europa klar til at tage "en række alvorlige skridt" mod Rusland mandag.
Spændingerne mellem Rusland og USA risikerer også at påvirke forholdet mellem Washington og Moskva omkring situationen i Syrien, siger Kerry ifølge Reuters.
EU har den seneste tid forgæves forsøgt at få Putin i seriøs dialog omkring Ruslands mulige annektering af Krim-halvøen, hvor der søndag holdes folkeafstemning om at komme under russisk flag.
Den europæiske union har foreslået, at man nedsætter en kontaktgruppe, der skal diskutere sagen.
EU har stoppet aktuelle forhandlinger omkring blandt andet regler for udstedelse af visum med Rusland som følge af konflikten.
Om den aktuelle situation i Ukraine sagde Vladimir Putin tidligere torsdag, da han talte i Sotji:
- Jeg vil gerne forsikre jer om, at Rusland ikke har igangsat det, som vi nu står over for (i Ukraine).
I weekenden holdt Putin telefonmøde med den tyske kansler, Angela Merkel, og den britiske premierminister, David Cameron.
De samtaler løste tilsyneladende ingen af de aktuelle konflikter.
