Flere får kontoen lænset af it-kriminelle
Selv om der advares mod svindel på nettet, er vi flere og flere der bliver narret af net-svindlere


 Det sker ofte, at der advares mod en ny form for svindel på nettet. Den ene uge er det mistænksomme breve fra Skat, den næste er det banken, der beder dig om at opdatere dine kontooplysninger.
Men trods advarslerne bliver stadig flere danskere offer for netsvindel. Og det betyder, at bankerne må udbetale flere og flere millioner i erstatning til folk, der er hoppet på limpinden, oplyser DR Østjylland.
Og er skaden sket, får kunderne nemlig erstattet tabet, medmindre de har båret sig groft uagtsomt ad.
Opfindsomheden er stor. Det seneste, der er set, er en mail, der anklager modtagerne for at have brugt deres kreditkort til at betale for børneporno. Men de kan undgå en politiundersøgelse ved at klikke ind på et link, som angiveligt tilhører Danske Bank.
- Generelt er de blevet mere truende i tonen. F.eks. får modtagerne ofte at vide, deres kort bliver spærret inden 24 timer, hvis de ikke følger instruktionerne. Jeg kan godt forstå, at en del modtagere kommer i tvivl, siger Søren Winge fra Nets til DR Østjylland.
Han siger, at bankerne og Nets, der står for administrer betalingssystemer så som dankort for bankerne, aldrig vil bede kunder om at sende personlige oplysninger i en mail.

DR Østjylland har snakket med en mand, der blev svindlet. Han fik en mail, tilsyneladende fra Nordea, hvoraf det fremgik, at der var sikkerhedsproblemer med hans konto, fortæller den 47-årig aarhusianer.
Men da han et par dage senere forsøgte at hæve penge i en automat, var kontoen tømt, og svindlerne havde brugt 2800 kroner til at betale for en flyrejse med Ryanair.
Banken har dækket hans tab, og den slags erstatninger koster bankerne et konstant stigende millionbeløb.
I første halvår af 2012 registrerede Nets, der administrerer betalingssystemer, svindel med dankort på nettet for 8,2 millioner - en stigning på over en tredjedel - 39 procent - i forhold til første halvår af 2011.
