Undersøgelse afslører kræftrisiko ved e-cigaretter
Elektroniske cigaretter er populære. Men Sundhedsstyrelsen kan ikke garantere, at de er ufarlige.


 Det er slet ikke ufarligt at pulse på e-cigaretterne - hvad enten det er dem med nikotin eller dem uden.
En ny stor fransk undersøgelse slår fast, at flere af de kemiske stoffer, der findes i e-cigaretter, tidligere har vist sig at være kræftfremkaldende, skriver metroxpress.
Og det er foruroligende, mener Sundhedsstyrelsen.
- Rapporten stadfæster en generel usikkerhed om e-cigaretter. Man kan ikke være sikker på, at de kun indeholder det, som producenten skriver, siger chefkonsulent hos Sundhedsstyrelsen Jørgen Falk til metroxpress.
- De undersøgelser, der er lavet, giver ikke sikkerhed for, at e-cigaretter er ufarlige, hverken med eller uden nikotin. Derfor kan vi ikke sige, at det er sikkert at bruge, fastslår han.
Undersøgelsen af e-cigaretterne er foretaget af den franske forbrugerorganisation "60 millions consommateurs".
Organisationen har ifølge metroxpress ikke andre interesser end forbrugernes, og kan dermed ikke kritiseres for at være part i e-cigaret-debatten, som mange tidligere undersøgelser har været.
Hos Kræftens Bekæmpelse mener man, at rapportens resultater bør have konsekvenser for salget af de populære substitutter for cigaretter:
- Konklusionen må være, at de her væsker bør behandles som lægemidler, når der er så klare bivirkninger. De har et positivt formål, men der er klare bivirkninger. De bør kun bruges i en kort periode som en hjælp til at stoppe med at ryge, siger projektchef Niels Them Kjær.
