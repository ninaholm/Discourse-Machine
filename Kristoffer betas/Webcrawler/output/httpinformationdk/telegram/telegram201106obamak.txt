Obama og Karzai skal drøfte afghansk krig
Drab på civile i Afghanistan skaber spændinger mellem USA og Afghanistan. Nu skal Obama og Karzai tale ud.


 USA's præsident, Barack Obama, og Afghanistans præsident, Hamid Karzai, skal onsdag tale sammen via videolink. Det sker på et tidspunkt, hvor Obama overvejer, hvornår han skal trække amerikanske soldater hjem fra Afghanistan.
Mandag mødtes Obama i to timer med sit nationale sikkerhedsråd for at drøfte krigen i Afghanistan og situationen i nabolandet Pakistan, siger talsmand for Det Hvide Hus, Jay Carney.
Mødet i Det Hvide Hus fandt sted, godt en måned efter at amerikanske specialstyrker dræbte al-Qaeda-lederen Osama bin Laden i hans skjulested i Pakistan.
Drabet på bin Laden udløste krav om en større tilbagetrækning fra Afghanistan, når Obama opfylder sit løfte om at begynde at trække soldater ud af Afghanistan til juli.
Det var et løfte, som Obama gav i december 2009, inden han sendte 30.000 soldater til Afghanistan for at styrke krigsindsatsen på kort sigt med henblik på at kunne trække soldaterne tidligere tilbage.
Videokonferencen med Karzai kommer på et tidspunkt, hvor der er spændinger mellem USA og den afghanske præsident, der i sidste uge sendte en rasende advarsel over de mange civile tab i Afghanistan.
Karzai sagde blandt andet, at de amerikansk-ledede styrker risikerer at udvikle sig til en "besættelsesstyrke", hvis de dødelige luftangreb fortsætter.
