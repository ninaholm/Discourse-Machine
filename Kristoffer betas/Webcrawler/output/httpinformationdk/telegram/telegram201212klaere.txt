K: Lærerformand er blevet konstruktiv på få dage
I tirsdags kom regeringens forslag til folkeskolereform. Lærernes svarudspil modtages pænt af politikere.


 Lærernes udspil om en mere sammenhængende skoledag modtages positivt hos både regeringspartiet Socialdemokraterne og de tidligere regeringspartier De Konservative og Venstre.
Den konservative ordfører Mai Henriksen synes, at lærernes formand, Anders Bondo Christensen, er kommet til at lyde bedre på kort tid.
- Formanden virker mere konstruktiv end for et par dage siden, siger hun.
- Det er rart at se. Lærerne er enige i, at de skal undervise mere, og at det faglige indhold skal styrkes, siger hun.
Lærerne fremlagde deres forslag torsdag to dage efter, at regeringen kom med sit udspil.
Den socialdemokratiske ordfører Troels Ravn mener, at Danmarks Lærerforening og formanden Anders Bondo Christensen er med på målet om at løfte folkeskolen.
- De vil gerne have en skoledag med spændende undervisning, flere undervisningstimer, mere dansk og matematik og mere fysisk aktivitet, siger Troels Ravn.
Også Venstres undervisningsordfører, Karen Ellemann, kalder det i TV2 News for glædeligt, at lærerne rækker hånden frem.
Politikerne forsøger at undgå kommentarer til de forhandlinger, som indledes fredag om overenskomstforhold mellem arbejdsgiverne i KL og lærerne, som repræsenteres af KTO, forhandlingsfællesskabet for ansatte kommuner og regioner.
Mange lærere er vrede over, at regeringens oplæg fra tirsdag ifølge deres opfattelse tager forskud på overenskomstforhandlingerne.
I Esbjerg har formanden for den lokale lærerforening, Kenneth Nielsen, meldt sig ud af Socialdemokraterne efter 12 år som medlem. Det sker i protest mod, at regeringen i hans øjne i sit udspil har indregnet en ændring i lærernes arbejdstid.
Den slags skal foregå ved overenskomstforhandlinger, er hans holdning.
Ole Velo Jensen, byrådsmedlem i Vejen, har også meldt sig ud af Socialdemokraterne i protest mod, hvad han opfatter som et angreb på den danske model på arbejdsmarkedet.
