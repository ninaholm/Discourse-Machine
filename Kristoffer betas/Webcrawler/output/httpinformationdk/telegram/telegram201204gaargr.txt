Vi går fra grønlænderstiv til danskerstiv
Nu bliver en af de største fordomme punkteret - danskerne drikker mere end grønlænderne.


 Efter i årevis at have været skydeskive for danskeres alkoholvittigheder kan grønlænderne nu pege fingre ad danskerne.
Tal fra Grønlandsk Statistik viser nemlig, at grønlændernes alkoholforbrug er faldet så meget, at danskerne nu drikker mere. Det skriver Fyens.dk.
Ifølge tallene indfører Grønland 9,8 liter alkohol om året per indbygger over 14 år, hvilket er et fald på 3,7 liter siden år 2000. Dermed er det mangeårige billede af, at det er grønlænderne, der drikker mest, blevet vendt på hovedet.
Grønlændernes forbrug er faldet støt siden år 2000. Det er værd at bemærke, at tallene kun redegører for hvor meget alkohol, der bliver indført og ikke hvor meget, der bliver konsumeret.
De nyeste tal fra Sundhedsstyrelsen viser, at hver dansker over 14 år i gennemsnit drikker 11,1 liter alkohol om året. Det er 1,3 liter mere end grønlænderne, der altså nu kan tage begrebet "danskerstiv" til sig.
En dansker over 14 år drikker årligt i gennemsnit 86 øl mere end en grønlænder, hvis man regner med en alkoholprocent på 4,6.
Samtidig med, at grønlændernes alkoholforbrug er faldet, kan de glæde sig over, at et grønlandsk mikrobryggeri åbnede igen i 2011 efter at være gået i betalingsstandsning.
Den grønlandske øl, Nanoq Beer, er brygget på indlandsisen. Det såkaldt bløde vand og sammensætningen af salt skulle efter sigende være særlig velegnet til øl.
