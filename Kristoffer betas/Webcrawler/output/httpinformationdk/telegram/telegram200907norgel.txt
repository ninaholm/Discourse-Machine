Norge lukker ambassade midlertidigt



 Norge har på grund af de sikkerhedsmæssige forhold besluttet midlertidigt at lukke sin ambassade i den pakistanske hovedstad, Islamabad.
 Det oplyser udenrigsministeriet i Oslo til norsk TV2.
 - På grund af den generelle udvikling og det totale trusselsbillede vil ambassaden lukke frem til weekenden, siger underdirektør Ragnhild Imerslund i udenrigsministeriet.
 Pakistansk politi oplyste i sidste uge, at det havde afsløret attentatplaner mod udenlandske mål i landet, heriblandt ambassaderne for Norge og Sverige.
 Danmark var ikke med på listen over truede ambassader. Sidste år angreb islamistiske terrorister den danske ambassade og dræbte otte mennesker.
