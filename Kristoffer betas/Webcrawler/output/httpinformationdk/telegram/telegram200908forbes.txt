Forbes: Merkel mest magtfuld
Fjerde år i træk kårer Forbes den tyske kansler Angela Merkel som verdens mest magtfulde kvinde. Michelle Obama er blandt debuttanterne på Forbes årlige liste.


 Den tyske kansler Angela Merkel er den mest magtfulde kvinde i verden, ifølge det amerikanske magasin Forbes. 
 Hvert år udkommer Forbes med en liste over verdens 100 mest magtfulde kvinder, og det er fjerde år i træk, at Merkel indtager førstepladsen. 
 Merkel blev Tysklands første kvindelige kansler i 2005, og det forventes, at hun bliver ved magten efter et føderalt valg den 27. september. 
 Den amerikanske præsidentfrue Michelle Obama er med på Forbes liste for første gang, og hun debutterer som nummer 40.    
 Dermed slår hun lige talkshowværtinden Oprah Winfrey, der er nummer 41, og den engelske dronning Elisabeth, der må "nøjes" med en plads som nummer 42. 
 Kvindernes magtfaktor udregnes ud fra deres økonomiske indflydelse, medietække og karrierer. 
 Condoleezza Rice var på Forbes' top ti sidste år, men efter at have forladt posten som udenrigsminister er hun røget helt ud. Hendes efterfølger Hillary Clinton var nummer 28 sidste år, da hendes præsidentkampagne gav hende maksimal medieeksponering, men er nu placeret som nummer 36. 
 Ud over præsidentfruen er premierministeren i Bangladesh, Hasina Wajed, med nummer 78 og Islands premierminister, Johanna Sigurdardottir, på plads nummer 74 nye på listen.
