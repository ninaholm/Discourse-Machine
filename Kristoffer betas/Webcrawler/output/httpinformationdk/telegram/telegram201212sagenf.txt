Sagen der fældede Birthe Rønn rulles op på Fremtidsvej
Mandag begynder statsløse-kommissionen undersøgelsen af den ulovlige forvaltning i Integrationsministeriet.


 I skyggen af den farverige Skattekommissionssag tager en anden stor sag mandag sin begyndelse i retslokalerne på Fremtidsvej i Søborg.
Her skal Statsløsekommissionen det næste halve år afhøre 43 vidner for at klarlægge, hvem der bærer hovedansvaret for, at Danmark i flere år snød en række statsløse for dansk statsborgerskab i strid med FN's konventioner.
Det var den sag, der fældede daværende integrationsminister Birthe Rønn Hornbech (V) i marts 2011 og tvang hende til at forlade ministerposten.
I dag er Integrationsministeriet nedlagt, Birthe Rønn er "ordfører vedrørende Grønland", og de to journalister fra Dagbladet Information, der satte sig for at undersøge, hvad der lå bag ministerens ord, har fået Cavling-prisen.
Ifølge en redegørelse fra det nu hedengangne ministerium er 36 statsløse blevet snydt for det statsborgerskab, de havde ret til ifølge konventionerne.
Redegørelsen fastslår også, at Hornbech allerede i august 2008 fik besked fra sit eget embedsapparat om, at der var noget helt galt med myndighedernes sagsbehandling.
Alligevel besluttede hun, at administrationen skulle fortsætte som hidtil, mens man i hemmelighed rådførte sig med nabolandene omkring, hvordan de administrerede FN-konventionerne.
Disse forespørgsler trak ud og trak ud, og imens fortsatte misforvaltningen uden, at nogen statsløse blev informeret.
Det blev Folketinget - der ifølge loven skal tildele statsborgerskab - så i 2010, men først året efter nåede nyheden også frem til de mennesker, det hele berørte, nemlig de statsløse selv.
Kommissionen skal nu afdække hele forløb. Det skal klarlægges, om skiftende integrationsministre har haft kendskab til den konventionsstridige forvaltning, ligesom Statsministeriets mulige involvering skal kortlægges.
Kommissionen har til arbejdet indsamlet i omegnen af 60.000 dokumenter, ligesom 43 vidner er kaldt til afhøring.
Ud over Birthe Rønn Hornbech er også hendes forgængere på integrationsministerposten, Bertel Haarder (V) og Rikke Hvilshøj (V) indkaldt, ligesom de forhenværende statsministre Anders Fogh Rasmussen (V) og Lars Løkke Rasmussen (V) er det.
Også Københavns overborgmester, Frank Jensen (S), skal berette, hvad han kendte til de statsløses sager fra sin tid som justitsminister i slutningen af 1990'erne.
Da Lars Løkke Rasmussen den 8. marts 2011 fyrede Birthe Rønn Hornbech på grund af statsløsesagen, stod han også i spidsen for at få nedsat den kommission, han selv skal vidne for.
Han skal efter planen vidne den 21. maj 2013, og på det tidspunkt kender han kommissionens adresse på Fremtidsvej i Søborg udmærket. Da har han nemlig også vidnet for Skattesagskommission, der har til huse samme sted.
Kommissionen har sat dage af til vidneafhøringer helt frem til 4. juni 2013. Første vidne er kontorchef i Indfødsretskontoret fra 1985-1992, Torben Steffensen.
