Corydon: Vi vil indføre resultatmål for Dong
Finansminister tager kritik fra Statsrevisorerne om Dong til efterretning: Bebuder mere aktiv rolle i ejerskab


 Finansminister Bjarne Corydon (S) bebuder en mere offensiv kurs i statens måde at håndtere sit ejerskab af Dong Energy på.
Samtidig tager han det til efterretning, at Statsrevisorerne finder det "mindre tilfredsstillende", at dialogen mellem hans ministerium og det statsejede Dong Energy i den sidste del af perioden 2008 til 2010 var utilstrækkelig.
Dengang var det ikke Corydon, der sad for bordenden i ministeriet, men først Venstre-formanden Lars Løkke Rasmussen og siden dennes partifælle Claus Hjort Frederiksen.
- Jeg har imidlertid noteret mig, Rigsrevisionen konstaterer, at Finansministeriet i 2011 og 2012 har spillet en mere aktiv rolle i forhold til Dong Energys strategiske udvikling, siger Corydon i en kommentar på ministeriets hjemmeside.
 - Det vil vi naturligvis fortsætte med, ligesom ministeriet løbende arbejder med at forbedre udøvelsen af ejerskabet i de statslige selskaber generelt, siger han.
Ministeren bebuder, at Finansministeriet efter anbefaling fra Rigsrevisionen vil fastsætte "egentlige resultatmål" for Dong med inspiration fra blandt andet Norge.
Hans reaktion kommer, efter at de seks statslige revisorer onsdag har fremlagt deres 82 sider lange beretning om energikoncernen, som bakker op om Rigsrevisionens gennemgang af Dong Energy, der blev offentliggjort for en uge siden.
Finansministeriet ejer på vegne af staten ca. 80 procent af aktierne i Dong Energy.
