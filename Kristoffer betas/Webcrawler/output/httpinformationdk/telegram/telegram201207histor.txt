Historisk stor spejderlejr rejser sig
Alle landets spejdere har for første gang slået teltdugen sammen om en stor fælles sommerlejr. 33.000 deltager


 Indbyggertallet i Holstebro fordobles i en uge, når Danmarkshistoriens største spejderlejr slår dørene op 21. juli for 33.0000 spejdere fra ind- og udland
For første gang nogensinde står alle fem danske spejderkorps bag én stor fælles lejr. Og det giver ifølge en af de to lejrchefer, Erling Birkbak, helt nye muligheder.
- Vi vil gerne vise, at en plus en giver fire. Ved at slå os sammen kan vi nu løfte nogle opgaver, som ikke var mulige før, siger han.
Derfor slår spejderlejren i år også dørene op for alle interesserede ikke-spejdere på nye måder. Ved nogle af lejrbålene bliver der eksempelvis denne gang ikke kun varmet røde pølser, men også halalslagtet kylling.
Og det seneste halve år op til lejren har lokale spejdere fra Holstebro lavet projekter for børn med anden etnisk baggrund end dansk i det socialt belastede boligområde Trekanten.
- Vi vil gerne vise, at spejderbevægelsen ikke er en lukket klub. Spejderne kan mange ting, og vores måde at arbejde på gør det muligt for mange andre at være med, siger Erling Birkbak.
Åbenheden gælder ikke bare tosprogede unge. For eksempel har eleverne på gymnasier og teknisk skole i Holstebro op til lejren betalt en ekstra femmer for den daglige frokost på skolen for at rejse penge til, at en gruppe ukrainske pigespejdere får mulighed for at være med på lejren.
I år bliver det i øvrigt muligt på spejderlejren med inspiration fra danske festivaler at være med nogle dage og ikke hele ugen. Det skal give også endnu yngre spejdere chancen for at deltage nogle enkelte dage.
Lejren er allerede under opbygning, men kulminerer, når de 33.000 deltagere indfinder sig lørdag 21 juli.
Ankomsten af de historisk mange spejdere på samme sted betyder, at der på lørdag syv timer i træk ankommer en bus med spejdere hvert minut.
