Børnehaver gennemgås efter ulykke



 Sikkerheden i samtlige 63 børnehaver i Sønderborg Kommune bliver nu gået efter i sømmene. Samtidig bliver alle persienner og andre snoretræk i institutionerne fjernet.
 Det sker efter en alvorlig ulykke i går i institutionen Stjernevejens Børnehave i Gråsten, hvor en treårig dreng kom alvorligt til skade. Drengen legede sammen med en pige i en vindueskarm i institutionen, men fik snoretrækket fra en persienne om halsen og faldt ned fra vindueskarmen. 
 - Det er en uhyggelig tragisk ulykke, der har berørt os alle dybt. Der går næsten ikke et minut, uden jeg tænker på drengen og hans forældre, og sådan tror jeg, mange her har det. Når forældre afleverer deres børn i en daginstitution, skal de jo være trygge, siger Jørn Lehmann Petersen (S), formand for børneudvalget i Sønderborg Kommune.
 Seneste meldinger om drengens tilstand er, at han fortsat holdes i kunstigt koma på Odense Universitetshospital. 
