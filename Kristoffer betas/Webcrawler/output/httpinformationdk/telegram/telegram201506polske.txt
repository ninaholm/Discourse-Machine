Polske ministre går af efter aflytningsskandale
Polens premierminister håber at skabe tillid til regeringen, efter at flere ministre har forladt deres poster.


 En skandale i Polen om hemmelige optagelser, racistiske vittigheder, dyr vin og fornærmende udtalelser om udenlandske statsledere har onsdag fået en række fremtrædende politikere til at forlade regeringen.
Det skriver en række internationale medier.
Den mest prominente personlighed, der siger farvel, er Radoslaw Sikorski. Han er tidligere udenrigsminister og siden parlamentsformand.
Yderligere går tre nuværende ministre af. Det drejer sig ifølge nyhedsbureauet dpa om landets sportsminister, sundhedsministeren og ministeren for statens aktiver i virksomheder.
De fire blev alle kastet ud i politisk uvejr, da hemmelige optagelser sidste år rystede det politiske landskab i Polen.
På bånd kunne de og flere polske embedsfolk høres fortælle racistiske vittigheder og bestille dyr vin, mens Sikorski i en anden samtale med et parlamentsmedlem sagde, at Polens forhold til USA var "værdiløs", skriver Reuters.
- Det er direkte skadeligt, fordi det skaber en følelse af falsk tryghed (...) Rent bullshit. Vi kommer i konflikt med tyskerne, russerne, og vi tror, at alt er super, fordi vi har givet amerikanerne et blowjob. Tabere. Komplette tabere, sagde han ifølge et uddrag af samtalen.
Den udtalelse faldt, mens han var udenrigsminister.
Han har yderligere sagt, at den britiske premierminister, David Cameron, var enten inkompetent eller hensynsløs, skriver Reuters.
Skandalen fik ifølge dpa nyt liv tidligere på ugen, da fortrolige dokumenter og billeder fra sagens efterforskning blev lækket.
Det er Polens premierminister, Ewa Kopacz, der onsdag offentliggør de mange fratrædelser.
Også en af hendes rådgivere, tidligere finansminister Jacek Rostowski, forlader sin post. Det var ham, der lagde øre til Sikorskis udmelding om USA.
Ewa Kopacz siger i forbindelse med de mange fratrædelser, at hun undskylder sagen, og at hun nu vil forsøge at genskabe befolkningens tillid til hende og regeringen forud for det kommende parlamentsvalg om fire måneder.
