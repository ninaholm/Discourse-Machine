Obama opfordrer til fred i voldshærget kupstat
Lederne i Den Centralafrikanske Republik må sørge for, at forbrydere bliver anholdt, siger USA's præsident.


 USA's præsident, Barack Obama, lover at støtte Frankrig og Den Afrikanske Unions bestræbelser på at genoprette sikkerheden og beskytte civile i Den Centralafrikanske Republik (CAR).
I en meddelelse, der er optaget på Air Force One, opfordrer han også CAR's ledere til sikre fred i landet, hvor mange mennesker i sidste uge blev slået eller hakket til døde i sekterisk vold.
- I, de stolte borgere i Den Centralafrikanske Republik, har evnen til at vælge en anden vej, lyder det fra Obama, der er på vej til Sydafrika for tirsdag at deltage i en mindeceremoni for Nelson Mandela.
Præsidenten siger, at både kristne og muslimske ledere opfordrer til fred. Og det eksempel bør følges:
- Jeg opfordrer overgangsregeringen til at gøre det samme og til at anholde dem, der begår forbrydelser, siger Obama.
USA har lovet at fragte styrker fra Frankrig og Den Afrikanske Union til Den Centralafrikanske Republik.
Den amerikanske forsvarsminister, Chuck Hagel, sagde mandag, at han har givet grønt lys til at bistå i aktionen, efter at hans franske kollega, Jean-Yves Le Drian, bad amerikanerne om hjælp.
Efter at have fået FN's accept sender Frankrig 1200 soldater til CAR for at beskytte civilbefolkningen mod overgreb.
Volden i landet er eksploderet som følge af religiøse modsætninger mellem muslimer og kristne, efter at muslimske oprørere tog magten ved et kup tidligere i år.
Den Internationale Straffedomstol ICC advarede mandag om, at alle grupper som begår overgreb i landet, vil blive efterforsket og stillet til ansvar.
EU's humanitære chef, Kristalina Georgieva, har sagt, at landet står over for en dobbelttrussel for et statsligt sammenbrud og faren for et folkedrab.
