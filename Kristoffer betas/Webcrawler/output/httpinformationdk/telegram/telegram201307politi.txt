Politikere lægger pres på Facebook
Kulturordfører Mogens Jensen (S) er bekymret over Facebook og vil lave høring efter sommerferien


 
	Facebook skal tjekkes, fordi det spiller så stor en rolle i det danske samfund.

	Det siger Socialdemokraternes kulturordfører Mogens Jensen, som vil arrangere en høring om Facebook efter Folketingets sommerferie, til Berlingske.

	- Facebook er en debat- og informationsmotorvej i Danmark, og der er ingen tvivl om, at der er betydelig grund til at være meget skeptisk over for nogle af Facebooks politikker.

	- Det gælder blandt andet i forhold til det sociale medies etiske dispositioner, der i nogle tilfælde er af censurlignende karakter, siger Mogens Jensen til Berlingske.

	Ved høringen vil han drøfte, om man kan føre politisk dialog med den amerikanske virksomhed.

	- Lykkes dette ikke, kunne næste skridt være at påvirke organisationer, befolkning, medier og politikere til at fravælge Facebook, fordi det sociale medies værdier ikke harmonerer med traditionelle danske værdier som ytringsfrihed, siger Mogens Jensen.

	Selv om Venstres politiske ordfører Ellen Trane Nørby støtter en høring, vil hun primært presse Facebook fra EU.

	- Facebook er en meget vigtig del af samfundsdebatten, og det er vi som politikere nødt til at forholde os til, for det har konsekvenser, når en privat virksomhed bliver gatekeeper, siger Ellen Trane Nørby, som også er Venstres medieordfører, til avisen.

	- Men det vil have en hel anden tyngde, hvis det er et samlet EU, der forsøger at påvirke Facebook.

	EU er vejen frem, når danske politikere vil justere Facebook, mener Peter Nedergaard, professor i statskundskab ved Københavns Universitet.

	- EU har en række muligheder for at regulere forretningen Facebook - blandt andet fordi Facebook i praksis har monopollignende status, siger Peter Nedergaard til Berlingske.

