Engell: Finanslov er invitation til EL
Regeringens seneste udspil er en åben invitation til Enhedslisten op til finanslovforhandlingerne.


 Udviklingsbistanden skal øges, multinationale selskabers skatteforhold skal kigges efter i sømmene og loftet over børnechecken skal fjernes.
Det er alle sammen udspil fra regeringen, som kan være med til at sikre Enhedslistens stemmer til den kommende finanslov, vurderer politisk kommentator Hans Engell.
- For mig at se er der lagt op til et relativt gnidningsfrit forhandlingsforløb.
- Jeg mener, at de udspil, der er kommet fra regeringen er en åben invitation til Enhedslisten. Der er ikke noget af det, regeringen har lagt frem, som Enhedslisten ikke ville kunne tilslutte sig, siger Hans Engell.
Regeringens finanslovsforslag bliver fremlagt på torsdag af finansminister Bjarne Corydon (S). Statsminister Helle Thorning Schmidt har tidligere givet udtryk for, at finansloven gerne skal vedtages allerede midt i november.
Der kan dog komme nogle knaster undervejs, da Enhedslisten formentlig vil markere sig ved at stille ekstra krav, forklarer Hans Engell.
- Det kunne være, hvis Enhedslisten på nuværende tidspunkt vil ind omkring dagpengesystemet, som er noget af det, der koster rigtig mange penge, siger Hans Engell.
Enhedslisten har desuden proklameret, at partiet ønsker en skat på reklametryksager, kvælstofafgift i landbruget og et loft på 150.000 kroner om året for indbetalinger på pensionsopsparinger.
- Jeg tror, der bliver forhandlet til det sidste med aftenmøder og drama, men resultatet er givet på forhånd, og det er, at vi får en finanslov, som for første gang bæres igennem med Enhedslistens stemmer, fastslår Hans Engell.
