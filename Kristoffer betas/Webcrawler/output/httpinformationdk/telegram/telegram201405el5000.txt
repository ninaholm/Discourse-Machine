EL vil have 5000 grønne job ind i vækstplan
EL foreslår en grøn investeringsfond, som skal gøre det muligt for virksomheder at reducere energiforbruget.


 Enhedslistens politiske ordfører, Johanne Schmidt-Nielsen, har et klart budskab med til forhandlingerne om regeringens vækstplan: Finansminister Bjarne Corydon (S) skal sørge for flere grønne job.
- Vi vil meget gerne lave en aftale, der skaber nye arbejdspladser. Og her synes vi, at regeringens udspil er meget tyndt. Der er simpelthen for få job i det. Det er igen skatterabatter med løs hånd - blandt andet de facto lettelser af selskabsskatter. Det er spild af penge, siger Johanne Schmidt-Nielsen i en kommentar forud for forhandlingerne.
Enhedslisten er klar med et forslag om en grøn investeringsfond, som ved hjælp af midler fra pensionskasserne skal gøre det muligt for virksomhederne at reducere deres energiomkostninger.
Den fem milliarder kroner store fond skal ifølge Enhedslisten udlåne penge, så virksomhederne kan investere i energi- og ressourceeffektiviseringer.
Det vil være godt for miljøet og virksomhedernes økonomi - og samtidig skabe 5000 job til de håndværkere og andre, som skal stå for energirenoveringerne, forventer Johanne Schmidt-Nielsen.
- Det er afgørende, at de job, vi skaber, er bæredygtige og fremmer den grønne udvikling. Og her er regeringens vækstudspil et skridt i den forkerte retning.
- Det vil gøre det billigere for virksomhederne at forurene. Man går fra grøn til sort. Og samtidig letter man igen de facto selskabsskatten i en situation, hvor virksomhederne har kæmpe overskud. Det er spild af penge.
- Det, vi vil lægge vægt på i forhandlingerne, er, at der satses langt mere på fremtidens grønne job, siger Johanne Schmidt-Nielsen.
 Enhedslisten og regeringen fik stort set modellen på plads under efterårets forhandlinger om finansloven. Aftalen faldt dog sammen på grund af uenighed om ældres krav til bad - og regeringen blev i stedet enige med Venstre og De Konservative om statens budget.
Enhedslisten forventer, at statens omkostninger til den grønne fond vil være på 200 millioner kroner til etablering og indskud af egenkapital. Resten af pengene skal komme fra pensionskasser, som får en forrentning, mens virksomhederne får glæde af let og billig adgang til at låne.
