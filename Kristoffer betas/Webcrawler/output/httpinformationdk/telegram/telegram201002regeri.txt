Regeringen erkender endelig fattigdom



 Regeringen vil udvikle indikatorer for fattigdom i Danmark. Det fremgår af regeringens nye arbejdsprogram, og målsætningen høster roser og klapsalver fra Rådet for Socialt Udsatte.
Rådet mener, at det i den grad var på tide.
- Det er vigtigt, fordi det kan være med til at skabe en fremadrettet debat om, hvad vi faktisk gør med de fattige og de socialt udsatte i vores land. Regeringen har før haft for meget uld i munden, så vi slet ikke har fået den debat, siger formand for Rådet for Socialt Udsatte, Jann Sjursen.
Han mener, at der med forslaget er taget et væsentligt skridt mod at få indført en reel fattigdomsgrænse i Danmark, som det ses i andre europæiske lande.
- Med en sådan grænse kan man måle, om fattigdommen øges eller mindskes, hvilket er vigtigt. Det løser selvfølgelig ikke noget i sig selv for de socialt udsatte, men det er et vigtigt redskab, så man konkret kan se, hvor der skal sættes ind, forklarer Jann Sjursen.
At erkende og udvikle konkrete fattigdomsindikatorer bliver på den måde et springbræt til at kunne føre en aktiv og ikke mindst konkret politik på området, mener Jann Sjursen.
- Jeg oplever det her som et vendepunkt, og jeg håber på, at det fører til en fremadrettet debat, som går mere præcist på, hvilke løsninger, der skal til for at hjælpe de socialt udsatte, siger han.
I regeringens arbejdsprogram lægges der vægt på, at fattigdomsindikatorerne skal fastlægges på baggrund af forskellige parametre - blandt andet om man er studerende, eller hvordan man generelt har indrettet sit liv. Men her skal regeringen passe på, mener Jann Sjursen.
- Det må ikke blive en syltekrukke. Man skal ikke tilgodese så mange hensyn, at det i virkeligheden bliver totalt umuligt at lave en fattigdomsgrænse, forklarer han.
