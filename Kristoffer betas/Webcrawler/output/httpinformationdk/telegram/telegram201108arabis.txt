Arabisk Liga støtter libyske oprørere
De libyske oprøreres overgangsråd opnår fuld anerkendelse i den arabiske verden.


 Den Arabiske Liga oplyser, at den vil give "sin fulde støtte" til de libyske oprøreres overgangsråd, TNC, og overdrager Libyens permanente plads i Ligaens råd til oprørene.
- Vi er enige om, at det er på tide, at Libyen får sit sæde tilbage i den Arabiske Liga. TNC vil nu være den legitime repræsentant for Libyens folk, siger ligaens generalsekretær, Nabil Elaraby.
Accepten kommer efter, at de libyske oprørere har løbet Tripoli over ende og blandt andet indtaget Libyens mangeårige leder Muammar Gaddafis residens.
Optagelsen i Den Arabiske Ligas er et signal om, at den arabiske verden formelt anerkender magtskiftet i det nordafrikanske land.
Ifølge oprørenes repræsentant ved Ligaens møde, Abdelmoneim el-Houni, vil Libyen officielt være genoptaget som fuldgyldigt medlem med virkning fra næste lørdag.
Siden oprørerne indtog Tripoli, er Muammar Gaddafi ikke set offentligt, og hverken oprørerne eller Nato ved øjensynlig, hvor han befinder sig.
Netop nu leder de britiske specialstyrker ifølge britiske medier efter Gaddafi, mens oprørerne har udlovet en dusør på otte millioner kroner til den eller dem, der kan finde ham "død eller levende".
