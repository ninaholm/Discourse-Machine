Ingeniør: Bekymringer for skifergasboring er overdrevet
Det er godt, at stort selskab står for prøveboringen i Nordjylland, siger ekspert i olie- og gasboringer.


 Flere miljøorganisationer og borgere er utilfredse med, at byrådet i Frederikshavn onsdag stemte ja til at tillade en prøveboring efter skifergas i Nordjylland.
Men bekymringerne er i første omgang overdrevet, siger Søren Weiss Hartmann, Ingeniørforeningens ekspert i olie- og gasboringer.
Før en egentlig produktion af skifergas kan gå i gang, er der dog mange forhold, der skal afklares, siger han.
- Jeg er glad for, at det er et stort multinationalt selskab som det franske Total, der skal stå for boringen og ikke en mindre aktør. Total har den fornødne kapacitet og kan håndtere en sådan boring på forsvarlig vis, siger Søren Weiss Hartmann.
- Er der nogen, der skal bore, så skal det være et selskab som Total, Shell, Statoil eller andre af de store, siger Søren Weiss Hartmann, der udtaler sig på baggrund af 25 års erfaring med olie- og gasboringer.
Både Greenpeace og Danmarks Naturfredningsforening (DN) er imod boringen. Greenpeace mener, at den kan få "vidtrækkende konsekvenser for miljøet og klimaet" og deler DN's holdning om, at endnu et fossilt brændstof som skifergas ikke bør være en del af den fremtidige energipolitik i Danmark.
Søren Weiss Hartmann mener, at skifergas kan være et godt alternativ til olie og naturgas, men han er enig i, at produktion af skifergas vil påvirke miljøet, som alt anden industriel produktion.
- Men det samme kan siges om al anden energiproduktion. Også vindkraft, siger han.
Boringen i Nordjylland regner olie- og gaseksperten med vil vare nogle måneder.
- Når boringen er afsluttet, så vil hele området blive genoprettet, så der ikke efterlades ar i landskabet, siger han.
Hvis Total ønsker at indlede produktion af skifergas er det noget helt andet end end prøveboring og vil kræve nye tilladelser fra myndighederne.
- I det, at skiferen har en svagt forhøjet radioaktiv baggrundsstråling, kan deponering af det anvendte vand i forbindelse med udvinding af skifergassen, være en teknisk udfordring, men det er endnu ikke sikkert, at det bliver tilfældet, siger Søren Weiss Hartmann.
