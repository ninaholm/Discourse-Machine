Mandagens aktier: Mærsk-slutspurt kunne ikke hindre C20-fald



 
På trods af en mindre slutspurt i løbet af eftermiddagen endte de danske aktier i negativt terræn mandag efter lukkerekorder både torsdag og fredag.
Det strålende rekordhumør fra sidste uge var igen forsvundet som dug for forårssolen, og så sluttede C20 Cap-indekset 0,1 pct. lavere i 943,88 på en dag, hvor investorerne i stedet tog toppen af gevinsterne hjem.
Fredag eftermiddags stærke amerikanske arbejdsmarkedsrapport har øget forventningerne i markedet om en snarlig renteforhøjelse fra den amerikanske centralbank, Federal Reserve, og det fik også de amerikanske aktiehandlere til at sælge ud fredag.
- Det var en god nyhed, der blev vendt til en dårlig nyhed, som vi også har set det flere gange før. Markedet tager en lille puster nu og hiver lidt gevinst hjem, siger Jesper Bamberger, der er senioraktierådgiver hos Nordea, til Ritzau Finans.
Novo Nordisks it-selskab, NNIT, der fredag fik en forrygende start på tilværelsen som selvstændigt børsnoteret selskab, holdt mandag nogenlunde fast i sin debutstigning på 26 pct., da aktien faldt marginalt med 0,3 pct. til 157 kr.
Novo Nordisk, der solgte en stor portion af sine aktier i forbindelse med børsnoteringen, faldt mandag med 0,2 pct. til 320,60 kr. Medicinalselskabet har i weekenden præsenteret data for vægttabsmidlet Saxenda, der viste en forbedring i fasteblodsukkeret hos Saxenda-patienterne, der også havde større vægttab end de, der ikke blev behandlet med Saxenda.
Jyske Bank lukker sin schweiziske afdeling og samler sine internationale aktiviteter inden for private banking i to enheder i Gibraltar og København, fortalte banken i en meddelelse mandag.
- Årsagen til denne ændring er, at det ikke længere er rentabelt for Jyske Bank at drive internationale private banking-aktiviteter fra mange forskellige lokationer, skrev Jyske Bank.
Kunderne i den schweiziske afdeling vil blive tilbudt at blive overført til en af de to samlede afdelinger, mens "en række" af de 38 medarbejdere får tilbudt ansættelse andre steder, oplyste banken.
Aktien faldt med 1,9 pct. til 291,50 kr.
DSV-aktien har i de seneste seks år skudt en fart på aktiemarkedet, der næsten er til at få køresyge af, men analytikerne i Morgan Stanley tror på mere. De har i hvert fald hævet kursmålet for aktien til 225 kr. fra 172 kr. DSV fortsatte mandag frem med 0,1 pct. til 217,20 kr.
Teleselskabet TDC opruster i sin ledelse og flytter Gunnar Evensen, der indtil nu har været administrerende direktør for Get og TDC i Norge, til koncerndirektionen med titel af koncerndirektør med ansvar for Norge. Samtidig flyttes også Erik Heilborn ind i direktionen med titel som koncerndirektør med ansvar for Sverige.
Omvendt fratræder Asger Hattel senest ved udgangen af marts. Omrokeringen sker for at skabe dynamik i ledelsen og samle beslutningerne omkring Sverige, Norge og Danmark "ved et bord," lyder forklaringen fra TDC-topchef Carsten Dilling.
TDC-aktien sluttede 1,5 pct. lavere i 52,20 kr.
Tryg er ved at være nået til vejs ende for denne omgang, hvad gælder kursstigninger, mener det amerikanske finanshus Goldman Sachs, der har sænket sin anbefaling til "neutral" fra "køb", efter at forsikringsaktien er gået frem med godt 20 pct. i år. Det pressede Tryg-aktien, som faldt 1,4 pct. til 819,50 kr.
Helt i toppen af C20-regi sluttede Mærsk-aktierne, efter at oliepriserne ud på eftermiddagen tog sig et hop og gik fra fald til stigning målt på Brent-olien.
Mærsks B-aktie steg med 1,9 pct. til 15.380 kr., mens A-aktien steg 1,7 pct. til 14.850 kr. Dermed sluttede begge aktier netop i kursrekord.
Blandt sidepapirerne hoppede RTX-aktien gevaldigt efter en opjustering. Aktien var i forvejen steget med mere end 50 pct. over de seneste tre måneder, men topchef Flemming Hynkemejer kunne mandag morgen glæde ejerne yderligere med meldingen om en pæn opjustering af udsigterne til 2014/15, både hvad gælder omsætning og indtjening.
RTX steg med 7,8 pct. til 90 kr.
Stor fremdrift var der også til emballageproducenten Brdr. Hartmann, som leverede pæn fremgang i 2014 og venter endnu større vækst i 2015.
Brdr. Hartmann venter i 2015 en omsætning på 2,0-2,1 mia. kr. og en overskudsgrad (EBIT-margin) på mellem 10 og 11,5 pct. I 2014 endte omsætningen på 1615 mio. kr., mens overskudsgraden var 10,1 pct.
Hartmann-aktien steg med 10 pct. til 221 kr.
Andet punkt på mandagens regnskabsdagsorden var fodboldklubben AaB, som i 2014 vendte et 2013-underskud på knap 30 mio. kr. til et plus på 41,1 mio. kr. efter skat. Klubben var stærkt begunstiget af et dansk mesterskab, en pokaltitel, deltagelse i europæiske turneringer samt spillersalg.
For 2015 venter AaB et resultat før skat på 0 til minus 5 mio. kr. Aktien sluttede mandagen 0,3 pct. højere i 0,35 kr.
