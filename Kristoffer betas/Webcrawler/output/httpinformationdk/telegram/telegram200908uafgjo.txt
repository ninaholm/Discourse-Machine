Uafgjort mellem rød og blå blok
Kun ét mandat skiller regeringen og Dansk Folkeparti fra oppositionen i den første Catinétmåling efter sommerferien, hvor den blå blok dominerede mediebilledet.


 Skønt Socialdemokraterne distancerer Venstre som landets største parti, fører VK-regeringen og Dansk Folkeparti snævert med 88 mandater mod 87 mandater til den røde blok.
 Det viser den første meningsmåling fra Catinét for Ritzau efter en sommer, hvor regeringspartierne og især Dansk Folkeparti har domineret den politiske debat. Det snævre resultat skyldes, at Venstre går tilbage til 42 mandater - fire færre end ved valget. Til gengæld vinder De Konservative ét mandat til 19, mens Dansk Folkeparti med 27 mandater får et plus på to.
 I den røde blok taber kun De Radikale terræn. Det lille midterparti står til syv mandater - to færre end ved valget. Derimod får Socialdemokraterne 26,3 procent af stemmerne og 47 mandater. Det er en gevinst på to mandater i forhold til folketingsvalget. SF står med 28 mandater stadig til fremgang på fem flere mandater end ved valget. Yderst til venstre går Enhedslisten frem til fem mandater, som ved valget kan blive afgørende for, om flertallet går til rød side.
 Ifølge meningsmålingen kommer hverken Liberal Alliance eller Kristendemokraterne i Folketinget. Catinét har mellem den 8. august og 15. august interviewet 1139 repræsentativt udvalgte vælgere. 18 procent af de adspurgte var i tvivl om deres partivalg. Usikkerheden i meningsmålingen er plus/minus 2,6 procent. 

