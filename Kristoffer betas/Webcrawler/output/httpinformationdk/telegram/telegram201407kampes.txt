Kampe spreder sig efter drab på palæstinensisk dreng
Uroligheder spreder sig i Israel, efter begravelsen af en palæstinensisk teenager, som blev brændt i live.


 Drabet på en palæstinensisk teenager, som ifølge den palæstinensiske statsadvokat blev brændt levende, har udløst kampe flere steder i Israel.
Efter begravelsen i Jerusalem fredag, hvor tusindvis af palæstinensere krævede et nyt palæstinensisk oprør ved at råbe "intifada" med henvisning til de to tidligere intifadaer, har urolighederne spredt sig til flere andre byer.
Byerne Taibe, Jaljulia, Qalansuwa, Umm el-Fahm, Arara og Nazareth har dagen igennem været ramt af urolighederne, beretter nyhedsbureauet AFP. Samtidig har militante fra Gaza-striben affyret raketter mod det sydlige Israel, hvor en enkelt soldat er såret, men uden for livsfare.
Derefter angreb israelske militærfly tre steder i det sydlige Gaza, meddeler kilder fra begge sider.
Det israelske politi meddeler, at en betjent er blevet såret, da han blev ramt af en sten nær byen Arara. Samtidig fortæller politiet, at 24 arabiske israelere er blevet anholdt i de seneste kampe.
En af de anholdte i Jerusalem er Tariq Abu Khudair, en 15-årig fætter til den 16-årige Mohammed Abu Khudair, som palæstinenserne beskylder jødiske ekstremister for at have dræbt som hævn for drabet på tre israelske teenagere.
Den 15-årige Tariq Abu Khudair blev ifølge sine forældre først tævet og derefter anholdt af det israelske politi lørdag eftermiddag. Billeder af den forslåede teenager florerer på flere sociale medier og er med til at opildne til urolighederne.
Tariq Abu Khudair er amerikansk statsborger, og en talskvinde fra USA's udenrigsministerium udtaler, at man er "dybt bekymret" over meldingerne om, at den 15-årige dreng skulle være blevet tæsket af politiet.
- Vi opfordrer til en hurtig, gennemsigtig og troværdig efterforskning og fuldt ansvar for enhver overdreven magtanvendelse, siger hun.
Israel har fordømt drabet på den 16-årige Mohammed Abu Khudair og lovet, at de skyldige vil blive fundet og straffet.
