Firma bag Snowdens sikkerhedsgodkendelse undersøges
FBI undersøger amerikansk virksomhed, der står bag whistleblower Edward Snowdens seneste sikkerhedsgodkendelse


 Det firma, der udførte den seneste sikkerhedsgodkendelse af whistleblower Edward Snowden, bliver nu undersøgt for dets baggrundstjek og godkendelsesprocedure.
En undersøgelseskommission bestående af offentlige anklagere fra det amerikanske forbundspoliti, FBI, har fået til opgave at undersøge, hvorvidt firmaet US Investigations Services, USIS, forhastede dets sager.
Det vil være en overtrædelse af loven, skriver avisen Wall Street Journal.
Da Snowden arbejdede for den amerikanske efterretningstjeneste National Security Agency (NSA) som ansat i it-selskabet Booz Allen Hamilton, undergik han et baggrundstjek foretaget af USIS.
Snowden, der siden har lækket omfattende afsløringer af USA's elektroniske overvågning af folk og institutioner i både USA og udlandet, blev undersøgt i 2011.
Siden har USA sigtet Snowden for spionage, tyveri og "konvertering af statens ejendom".
Firmaet bag sikkerhedsgodkendelsen ønsker ikke at kommentere på specifikke sager vedrørende undersøgelser eller retssager.
- Med hensyn til dette spørgsmål har virksomheden samarbejdet fuldt ud med regeringen i dens undersøgelse og fortsætter med at gøre det, skriver USIS i en erklæring.
Efter at have siddet fast i Moskvas lufthavn i over en måned fik han den 1. august midlertidigt asyl, og derfor befinder han sig i Rusland, som USA gentagne gange har opfordret til at udlevere den afhoppede efterretningsmand.
