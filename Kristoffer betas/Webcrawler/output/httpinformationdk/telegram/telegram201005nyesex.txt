Nye sexanklager mod Polanski
Filminstruktøren Roman Polanski har fået en ny sexsag, hvor han beskyldes for overgreb på 16-årig for næsten 30 år siden.


 En britisk skuespiller har fremsat nye sexbeskyldninger mod filminstruktøren Roman Polanski. Hun hævder, at instruktøren tvang hende til sex kort efter hendes 16-års fødselsdag.
- Jeg er også et af Roman Polanskis ofre. Han udnyttede mig seksuelt på den værst mulige måde, da jeg kun var 16 år gammel, siger den nu 42-årige britiske skuespiller Charlotte Lewis, som stod frem for pressen hos sin advokat i Beverly Hills fredag. Overgrebet skete ifølge Lewis i Polanskis lejlighed i Paris for næsten 30 år siden. Hun har ikke anvendt ordet "voldtægt".
- Det eneste, jeg ønsker, er, at retfærdigheden skal ske fyldest, siger hun med henvisning til, at hendes udtalelser bør tages med i betragtning i Polanskis anden sexsag.
Den 76-årige Polanski sidder i husarrest i Schweiz og kæmper for at undgå at blive udleveret til USA for at undgå retsforfølgelse for at have haft sex med en 13-årig pige i 1977.
En advokat for Polanski udtrykker forbløffelse over anklagerne og siger, at Lewis formentligt vil blive retsforfulgt, hvis hun gentager sine beskyldninger.
Polanski har sagt om sin anden sag, at anklagerne mod ham er baseret på en løgn, og han anklager USA for at være mere interesseret i at få ham udleveret, så han kan "serveres på et fad til verdens medier".
Ifølge anklageskriftet forførte Polanski pigen Samantha Geimer efter at have givet hende champagne og euforiserende stoffer. Det skete under en fotoseance i skuespilleren Jack Nicholsons hjem.
Lewis, der havde en mindre rolle i Polanskis "Pirater" fra 1986, er bedst kendt for at have spillet sammen med Eddie Murphy i "The Golden Child" fra samme år. 
Den polskfødte instruktør og Oscarvinder står bag storfilm som "Rosemarys Baby", "Chinatown" og den biografaktuelle "Skyggen", som han vandt en sølvbjørn for på Berlinalen i februar i kategorien bedste instruktion.

