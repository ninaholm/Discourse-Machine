Grænsekontrol kan falde i Folketinget
Aftalen om øget kontrol ved landegrænsen hænger i en tynd tråd. Oppositionen vil samle alternativt flertal.


 Det omstridte forslag om skærpet grænsekontrol risikerer at falde pladask til jorden.
Oppositionen forsøger at sabotere beslutningsforslaget ved at fjerne sagsbehandlingen fra Finansudvalget og flytte den ind i Folketingssalen.
Her har det afgørende mandat nummer 90, Kristendemokraternes Per Ørum Jørgensen, en plads i modsætning til Finansudvalget.
Og han er meget skeptisk over for, at der mangler en skriftlig, juridisk vurdering af grænsekontrollen, hvilket justitsminister Lars Barfoed (K) erkendte torsdag.
- Regeringen kan ikke bare regne med, at jeg støtter dens forslag, siger Ørum Jørgensen til Politiken.
Kristendemokraten er bekymret for den voldsomme kritik fra udlandet, som regner ned over forslaget.
Ifølge Berlingske har han endnu ikke besluttet sig for, om han vil stemme ja eller nej i Folketingssalen.
- Jeg vil forholde mig til det, når det ligger i salen, for der kommer nye oplysninger frem hver eneste dag, siger Per Ørum Jørgensen til avisen.
Samtidig melder Liberal Alliance, at partiet vil stemme for oppositionens alternative forslag i Folketinget, som tvinger regeringen til at kassere planerne om flere toldere og nye grænsestationer.
- Hele idéen om grænsekontrol er udelukkende symbolpolitik og spild af offentlige midler, der giver fru Jensen falsk tryghed, siger politisk ordfører Simon Emil Ammitzbøl.
Den udmelding gør regeringen fuldstændigt afhængig af Per Ørums stemme, hvis ikke aktstykket om flere penge til mere kontrol ved grænsen skal forkastes.
- Det er blevet en så højspændt politisk sag, at vi mener, den bør afgøres i folketingssalen, siger SF's medlem af Finansudvalget Jesper Petersen.
Skatteminister Peter Christensen (V) ønsker ikke at kommentere den nye situation.
Dansk Folkepartis næstformand, Peter Skaarup, tager gerne en diskussion om grænsekontrol i Folketinget.
- Jeg er sikker på, at regeringen nok skal sørge for at få det parlamentariske flertal på plads, konstaterer han.
Finansordfører Mike Legarth fra de konservative indrømmer, at regeringen ikke har informeret omverdenen godt nok om aftalen.
- Den burde have været oversat til flere sprog med det samme og forklarer i internationale medier, siger han til Politiken.
Der meldes også om uro i Venstre egne rækker: Britta Schall Holberg, folketingsmedlem og tidligere minister, ved endnu ikke, hvad hun vil stemme til forslaget.
- Jeg er nødt til at gå hjem og se på, hvad pokker det er for noget. Jeg er nødt til at være dig svar skyldig, siger hun ifølge Berlingske.
