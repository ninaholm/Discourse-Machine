Norsk bjergbestiger i live på Everest



 En norsk bjergbestiger, som var meldt savnet på Mount Everest, er fundet i live i 6200 meters højde.
 Det oplyser Norsk TV 2 i dag.
 Den 39-årige bjergbestiger Jarle Trå forsvandt fra sin gruppe i fredags. Han befandt sig da i 8500 meters højde og forlod gruppen for at stige de sidste 350 meter op til Mount Everests tinde alene - og uden at bruge iltapparat.
 Jarle Trå blev tilsyneladende fundet af en gruppe sherpaer, der bærer bagage for bjergbestigere, og ført ned til en lejr.
 Der forlød intet om, hvorvidt han inden redningen havde nået toppen på verdens højeste bjerg.

