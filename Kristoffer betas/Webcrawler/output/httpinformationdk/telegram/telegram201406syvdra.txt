Syv dræbt og 15 såret under kampe i Libyen
Urao tager til i Benghazi, hvor frafalden general har indledt offensiv med en såkaldt National Hær.


 Syv mennesker er blevet dræbt og 15 er blevet såret under hårde kampe mandag mellem den libyske hær og militante islamister i den østlige by Benghazi, oplyser hospitalskilder.
Den militante gruppe Ansar al-sharia angreb en militær lejr, hvilket udløste skudvekslinger adskillige steder i havnebyen.
 Blandt de dræbte er fem soldater, siger en læge.
Libyen har været plaget af uro siden oprøret, der væltede Muammar Gaddafi i 2011. Myndighederne har svært ved at genetablere kontrollen i det nordafrikanske land, der er plaget af store interne magtkampe.
Mange steder er det magtfulde klaner, som bestemmer, hvad der er lov og orden.
De samme klaner har nægtet at lade deres militser indrullere i politiet og de væbnede styrker.
En gruppe, der bekæmper islamister under ledelse af en tidligere general, Khalifa Haftar, deltog i mandagens kampe.
Al-Qaeda i regionen har opfordret befolkningen til at gribe til våben mod generalen, der har forladt militæret for at bekæmpe islamister i Benghazi. I sidste måned indledte generalen med sin såkaldte Nationale Hær en offensiv under navnet "Operation Værdighed."
Islamister har stået bag næsten daglige angreb på soldater i Benghazi, siden Gaddafi blev dræbt under en folkelig opstand i 2011. Militser fra oprøret afviser at opgive deres våben og har forskanset sig i forskellige områder i ørkenstaten.
 Haftar siger, at folket har givet ham et mandat til at fortsætte en offensiv, da flere tusinde har tilkendegivet deres støtte til ham gennem demonstrationer.
Den 42-årige Maiteeq Maiteeq, der er støttet af Det Muslimske Broderskab, blev i maj Libyens yngste premierminister - den femte af slagsen, siden Muammar Gaddafi blev væltet.
