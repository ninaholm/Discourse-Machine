Holocaust-massegrav er afdækket i Rumænien



 
En massegrav med lig af jøder dræbt af den rumænske hær under Anden Verdenskrig er blevet afdækket i en skov i det nordøstlige Rumænien, oplyser Elie Wiesel-instituttet.
- Indtil videre har vi gravet 16 lig op, men dette er kun begyndelsen, fordi massegraven er meget dyb, siger Adrian Cioflanca, en forsker, der var med til at finde massegraven.
Både Cioflanca og Det Nationale Elie Wiesel-institut for Studier af Holocaust i Rumænien tror, at der ligger op imod 100 mennesker i massegraven.
Fundet i Vulturi-skoven i Propricani ca. 350 km nordøst for hovedstaden, Bukarest, er "yderligere bevis på forbrydelserne begået mod civile jøder i Rumænien", siger Alexandru Florian, leder af Ellie Wiesel-instituttet.
Det er første gang, der er fundet en Holocaust-massegrav i Rumænien siden 1945. Her blev der gravet 311 lig op i Stanca Roznovanu, oplyser instituttet.
- I en lang periode blev der ikke forsket i spørgsmålet, da det var tabu under kommunistregimet fra 1945 til 1989, siger Cioflanca til det franske nyhedsbureau AFP.
