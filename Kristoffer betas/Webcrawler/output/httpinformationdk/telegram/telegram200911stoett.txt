Støtten til demokrati falder i Østeuropa



 Kapitalisme og demokrati er mindre populær i flere tidligere sovjetrepublikker og lande i Øst- og Centraleuropa end for 20 år siden, da Berlinmuren faldt.
 En meningsmåling, foretaget af Pew-instituttet i Washington blandt befolkningerne bag det gamle jerntæppe, viser, at støtten til demokrati er faldet i forhold til en tilsvarende måling i 1991.
 Det største fald noteres i Ukraine. Her støttede 72 procent af befolkningen et flerpartisystem i stedet for kommunisme i 1991. Nu er det blot 30 procent.
 I det gamle Østtyskland er støtten til demokrati faldet med seks procentpoint til 85 procent.
 I Bulgarien er støtten faldet med 24 procent, i Litauen med 20 procent, i Ungarn med 18 procent, mens opbakningen til demokrati er faldet med otte procent i Rusland i forhold til 1991.
 Der er ligeledes færre tilhængere af kapitalisme i landene.
 I Ungarn er støtten til markedsøkonomi faldet med 34 procent, og i Litauen er faldet 26 procent.
 I Ukraine er faldet 16 procent, men her har kapitalisme den procentmæssigt mindste støtte i befolkningen, kun 26 procent.
