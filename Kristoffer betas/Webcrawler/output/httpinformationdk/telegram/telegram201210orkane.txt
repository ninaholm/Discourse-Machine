Orkanen Sandy stopper SAS-flyvninger
SAS aflyser alle mandagens afgange mellem København og henholdsvis Washington og New York på grund af orkan.


 SAS har nu besluttet at aflyse mandagens afgange fra Københavns Lufthavn og henholdsvis New York og Washington på grund af orkanen Sandy.
Det oplyser pressechef i SAS Trine Kromann-Mikkelsen.
Mandag skulle der have været to oversøiske afgange fra Københavns Lufthavn - en til New York og en til Washington. Samtidig var der planlagt et tilsvarende antal flyvninger den anden vej, oplyser Trine Kromann-Mikkelsen.
- Vi giver besked via sms til de passagerer, der har bestilt dette, og ellers kan man følge med på vores hjemmeside, sagde hun tidligere søndag til Ritzau.
Trine Kromann-Mikkelsen understreger, at passagerer med billet til New York eller Washington kan ombooke deres billet uden at skulle betale gebyr frem til den 31. oktober.
Hundredvis af fly til lufthavne på hele den nordamerikanske østkyst er aflyst, mens amerikanerne forbereder sig på mødet med det voldsomme uvejr, der formodes at blive det værste i årtier.
Sandy ventes at ramme USA's fastland mandag eller tirsdag med kraftige vindstød og voldsomme oversvømmelser.
Air France har aflyst alle flyafgange til New York og Washington mandag, mens amerikanske flyselskaber har aflyst hundredvis af indenrigsafgange.
Søndag var lufthavnene i New York stadig åbne - men lufthavnsmyndighederne advarede passagererne om store forsinkelser.
