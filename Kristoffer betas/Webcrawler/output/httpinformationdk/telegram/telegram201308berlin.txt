Berlingske sælger flere ugeaviser
Berlingske sælger Ballerup Bladet og Bagsværd-Søborg Bladet til Dansk Avis Tryk Holding A/S ved Sven Togsverd.


 Berlingske Media tager endnu et skridt i den igangværende salgsproces og sælger Ballerup Bladet og Bagsværd-Søborg Bladet til Dansk Avis Tryk Holding A/S ved Sven Togsverd, oplyser Berlingske Media.
De to ugeaviser har et samlet oplag på 65.000 eksemplarer.
- Med salget til Dansk Avis Tryk Holding A/S og Sven Togsverd får vores to ugeaviser en god ny ejer, der får en enestående mulighed for at komme til at stå stærkt i de berørte områder, siger koncernchef i Berlingske Media, Lisbeth Knudsen, i en pressemeddelelse.
- Jeg vil gerne sige tak til medarbejderne på de to ugeaviser for en yderst dedikeret og dygtig indsats, som betyder at vi med god samvittighed kan overdrage nogle meget veldrevne forretninger til den nye ejer, tilføjer hun.
I aftalen indgår også salg af Berlingske Medias 30 procents ejerandel i Brønshøj Husum Avis. Dermed bliver Dansk Avis Tryk Holding eneejer.
- Vi er godt tilfredse med, at handlen er kommet på plads. Der er tale om stærke og veldrevne ugeaviser, som passer fint ind i vore nuværende aktiviteter, siger Sven Togsverd.
Ugeaviserne overtages fra den 29. august 2013.
