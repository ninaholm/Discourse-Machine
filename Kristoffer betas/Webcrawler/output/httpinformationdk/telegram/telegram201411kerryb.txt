Kerry bringer nye atom-idéer på banen med Iran
Fristen for at nå en samlet aftale om Irans atomprogram udløber mandag.


 USA's udenrigsminister og hans iranske modpart er i færd med at diskutere nye idéer til, hvordan man kan nå til enighed om en løsning i de langstrakte forhandlinger om Irans atomprogram.
Lederne forbereder forskellige forslag, som kan præsenteres for de øvrige lande i forhandlingskredsen, oplyser anonyme kilder med indsigt i forhandlingerne ifølge Reuters.
Både USA's John Kerry og Irans Mohammad Javad Zarif aflyste fredag alle andre planer og blev i Wien, hvor parterne forsøger at finde frem til en aftale, inden fristen udløber mandag.
De nye forhandlinger mellem Iran på den ene side og USA, Rusland, Tyskland, Frankrig, Storbritannien og Kina på den anden begyndte tirsdag.
Målet med forhandlingerne er en aftale, der lægger begrænsninger på det iranske atomprogram. Til gengæld fjernes nogle af de internationale sanktioner mod Iran.
Vesten frygter, at Iran i hemmelighed udvikler atomvåben, hvilket gang på gang er blevet afvist af styret i Teheran.
Storbritanniens udenrigsminister, Philip Hammond, sagde inden møderne mellem Kerry og Zarif, at der mangler meget, hvis parterne skal nå til enighed, inden tidsfristen for forhandlingerne udløber. Omvendt har Ruslands udenrigsminister, Sergej Lavrov, sagt, at "alle elementer er på plads, for at der kan indgås et kompromis".
Hvis det lykkes at få en aftale på plads, vil det være en historisk afslutning på en af det 21. århundreds største geopolitiske udfordringer, og det vil dæmpe frygten for et fremtidigt atombevæbnet Iran og en mulig krig mellem Iran og Vesten.
