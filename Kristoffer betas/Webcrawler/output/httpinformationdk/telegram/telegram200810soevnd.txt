Søvndal: Fogh er en træt statsminister



 Det var en træt statsminister, der i dag holdt sin åbningstale i Folketinget. Sådan lyder karakteristikken af Anders Fogh Rasmussen fra SF's formand, Villy Søvndal.
 - Det var en genbrug af en tale, som handler om alt det, regeringen vil, modsat det, den gør. Det var en træt statsminister, der holdt sin måske sidste åbningstale. Hvis I gennemgår hans taler fra tidligere, så var den skåret over samme liste, lyder det fra Søvndal.
 Foghs tale kredsede meget om at skabe tryghed i samfundet. Desuden nævnte han, at dagpengeperioden muligvis kan sættes ned. Og de to ting skurrer i Villy Søvndals ører.
 - Han talte meget om tryghed. Men hans bud på tryghed var, at han vil skære i dagpengeperioden i en periode, hvor arbejdsløsheden stiger. Det hænger slet ikke sammen, mener Søvndal.

