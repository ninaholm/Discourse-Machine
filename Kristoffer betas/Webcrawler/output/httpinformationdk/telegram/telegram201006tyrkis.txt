Tyrkiske soldater ind i Irak efter angreb
Tyrkisk militær har krydset grænsen til det nordlige Irak på jagt efter kurdiske oprørere fra separatistbevægelsen PKK, der har udført flere angreb i Tyrkiet.


 Tyrkiske soldater er trængt ind i det nordlige Irak, efter at kurdiske oprørere har udført flere blodige angreb i Tyrkiet.
Tre mennesker er foreløbig dræbt i forbindelse med de tyrkiske soldaters fremmarch i Qandil-bjergene, hvor den kurdiske separatistbevægelse (PKK) har sine lejre.
Det er anden gang på fem dage, at det tyrkiske militær krydser grænsen til Irak.
I onsdags trængte soldaterne ind i Iraks Dohuk-provins længere mod vest i den første landoperation i to år. 
- To af vores mænd blev dræbt i de sammenstød, der fandt sted onsdag, siger en talsmand for PKK, Ahmed Denis.
De intensiverede kampe mellem PKK og tyrkiske styrker fik lørdag talsmanden til at advare om, at de kurdiske oprørere vil sprede deres væbnede kamp for selvstændighed til byer over hele Tyrkiet, hvis ikke hæren dropper sin militære konfrontation.
- Vil vil udføre operationer i alle tyrkiske byer, hvis regeringen fortsætter sine angreb mod os, siger Ahmed Denis.
Natten til lørdag gennemførte PKK et angreb mod en tyrkisk militærpost nær byen Semdinli tæt på den irakiske grænse.
Ni soldater blev dræbt, og senere mistede to andre soldater livet, da en landmine eksploderede, oplyser hæren.
Det tyrkiske militær reagerede med et helikopterangreb og dræbte 12 kurdiske oprørere. Senere udførte tyrkiske krigsfly en række angreb mod PKK's lejre i det nordlige Irak. 
Konflikten med PKK, der betegnes som en terrororganisation af Tyrkiet og en stor del af det internationale samfund, har kostet flere end 45.000 menneskeliv, siden den brød ud i 1984.
