Mistillid til regeringen breder sig i fagbevægelsen
Grupper af offentligt ansatte frygter, at de må betale for reformer næste gang, lyder det fra FTF


Regeringen og KL&#39;s tætte parløb om opgøret med lærernes arbejdstidsregler skaber utryghed i andre dele af fagbevægelsen.Ifølge Bente Sorgenfrey, formand for hovedorganisationen FTF, er tilliden til den danske forhandlingsmodel ved at smuldre blandt de offentlige ansatte.- Hvis man skal lave en ny sundhedsreform, skal sygeplejerskerne så indstille sig på at aflevere ved overenskomstbordet, inden de overhovedet er kommet til forhandlinger.- Sådan nogle bekymringer har mange af de grupper, jeg repræsenterer på det offentlige område, siger Bente Sorgenfrey.Ifølge DR 21 Søndag har regeringen og KL i knap halvandet år arbejdet på at forberede opgøret med lærernes arbejdstidsregler. Allerede i december 2011 var emnet på et møde i regeringens økonomiudvalg.Ifølge Bente Sorgenfrey stiller arbejdsgiverne og regeringens parløb spørgsmålstegn ved, om det danske forhandlingssystem reelt er så frit, som man plejer at sige.- Den danske aftalemodel er unik, fordi det er arbejdsmarkedets parter, der aftaler, hvordan vilkårene skal være. Men det her forløb bekymrer mange, fordi de oplever, at de frie forhandlinger bliver sat under pres, siger formanden.- Det virker som en meget koordineret situation, der vanskeliggør et normalt forhandlingsforløb. Det er uhørt, at lærerforeningen ikke har mulighed for at have frie forhandlinger, siger Bente Sorgenfrey.Onsdag har store dele af fagbevægelsen indkaldt til demonstrationer mod det, de mener, er regeringens utidige indblanding i overenskomstforhandlingerne.Ifølge DR deltog blandt andet finansminister Bjarne Corydon (S), økonomi- og indenrigsminister Margrethe Vestager (R) og daværende skatteminister Thor Möger Pedersen (SF) i mødet med lærernes arbejdstid på dagsordenen i 2011.Her nedsatte man en arbejdsgruppe med folk fra Finansministeriet, Ministeriet for Børn og Undervisning og KL, der skulle analysere lærernes særlige arbejdstidsregler som forberedelse til overenskomstforhandlingerne.
