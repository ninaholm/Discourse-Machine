Minister får Fogh i røret under sparerunde
Nato kæmper for at undgå de besparelser, som truer med at ramme netop Nato under spareforhandlinger i Danmark.


 Forsvarsminister Gitte Lillelund Bech (V) har haft Natos generalsekretær, Anders Fogh Rasmussen, i røret i denne uge.
Det skyldes, at store nedskæringer på danske bidrag til Nato-projekter er kommet på tale i spareforhandlinger, som skal føre til besparelser på tre milliarder kroner i det danske militær.
Nato er kraftigt imod de danske forslag om at spare over en halv milliard kroner på tre Nato-projekter. I onsdags sagde Nato-talsmand James Appathurai i Politiken, at Danmark risikerer at give et "helt forkert signal".
Forsvarsminister Gitte Lillelund Bech fortæller til Ritzau, at hun har talt med den tidligere danske statsminister Fogh efter et forsvarsministermøde i sidste uge.
Hun vil ikke komme nærmere ind på indholdet af samtalen og de igangværende forhandlinger i Danmark, men skriver i en e-mail:
- Vi er generelt nødt til at se på, hvordan man driver forsvaret mest effektivt - og hvor man får mest for pengene.
- Forligskredsen kigger naturligvis også på Nato-projekter for at sikre sig, at vi også her får mest muligt for pengene, skriver Gitte Lillelund Bech til Ritzau.
Den socialdemokratiske forsvarsordfører, John Dyrby Paulsen, mener, at Nato-projekterne er det mindste problem i spareforhandlingerne, som fortsætter på tirsdag.
- Projekterne har det med at blive meget dyrere og tage væsentlig længere tid end oprindeligt forudset af Nato selv, siger Dyrby.
Et af de projekter, som Nato nødigt vil undvære danske penge til, handler om avanceret flyovervågning, som skal give information om fjendens og egne soldaters positioner, skrev Politiken i onsdags.
