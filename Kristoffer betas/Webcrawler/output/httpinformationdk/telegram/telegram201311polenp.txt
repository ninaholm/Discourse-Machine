Polen vil producere skifergas næste år
Resultater af prøveboringer efter naturgas i den polske undergrund tyder på, at gassen kan udvindes næste år.


 Polen agter at indlede en kommerciel produktion af skifergas næste år, oplyser landets vicemiljøminister, Piotr Wozniak, onsdag. Dermed bliver Polen det første europæiske land, der kommer til at benytte den kontroversielle fracking-teknik.
- Efter de resultater, jeg lige har set, vil den første kommercielle udnyttelse begynde i Polen til næste år, siger ministeren ifølge det polske nyhedsbureau, PAP, efter at selskabet San Leon Energy havde offentliggjort flere resultater fra en prøvebrønd.
Det London-baserede selskab oplyser i en erklæring, at brydningen i en brønd, der blev boret i sommer i det nordlige Polen, langt har oversteget forventningerne.
Forsøg på at fastslå ud af, hvor meget gas brønden producerer, står fortsat på, men selskabet har alligevel planer om at bore en anden prøvebrønd i området.
- Resultatet er meget godt, siger viceminister Wozniak og giver udtryk for håb om, at andre selskaber vil være i stand til at begynde en udnyttelse af energireserverne til næste år.
Polen og Litauen er de to eneste europæiske lande, der maser på med søgning og hurtig kommerciel udvinding af skifergas ved at bruge hydraulisk fracking.
Fracking-teknikken går ud på at pumpe vand og kemikalier under højt tryk ned i dybe klippeformationer for at frigøre olie og gas, men miljøfolk advarer mod, at fremgangsmåden kan forurene grundvandet.
Polen, der er bekymret for dets forsyningssikkerhed, håber på at kunne udnytte de reserver af skifergas, der vurderes at udgøre mellem 800 milliarder og 2000 milliarder kubikmeter.
Med sine 38 millioner indbyggere importerer Polen omkring to tredjedele af dets årlige forbrug af naturgas fra Rusland.
Naturgassen vil også betyde, at Polen kan gøre sig uafhængig af de stærkt forurenende lokalt brudte kul, som udgør 90 procent af energien til elproduktion. EU er bekymret over kulafbrændingen, der forhindrer Polen i at opfylde kravet til ren luft.
