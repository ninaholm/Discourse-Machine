Rumæniens præsident Basescu genindtræder
Rumæniens præsident, Traian Basescu, genindtræder i sit embede har landets forfatningsdomstol besluttet.


 Den rumænske forfatningsdomstol erklærer en folkeafstemning om at afsætte præsident Traian Basescu for ugyldig, og han kan derefter genindtræde på sin post.
Dermed er Rumæniens centrumvenstre regerings forsøg på at slippe af med den konservative præsident mislykkedes i denne omgang.
Afgørelsen ventes imidlertid ikke at stoppe den månedlange konflikt mellem den socialdemokratiske premierminister, Victor Ponta, og den konservative Basescu.
Den politiske uro kommer, netop som Rumænien, et af Europas fattigste lande, står over for store nedskæringskrav fra udenlandske långivere.
Konflikten mellem Ponta og Basescu gik op i en spids, da Ponta i sommer udskrev en folkeafstemning om at afsætte Basescu.
Ved afstemningen stemte over 80 procent for at fjerne præsidenten fra magten, men valgdeltagelsen var kun 46 procent og dermed under de krævede 50 procent, for at afstemningen var bindende.
Forfatningsdomstolen erklærer kort, at resultatet af afstemningen den 29. juli ikke er gyldig.
Basescu har været suspenderet, men både Victor Ponta og den fungerende præsident Crin Antonescu erklærer, at de respekterer domstolens afgørelse og erkender, at Basescu kan genindtræde i præsidentembedet.
- Hvis dommerne erklærer afstemningen for ugyldig, kan Basescu vende tilbage til sin post, siger Ponta.
Basescu og Ponta er bitre politiske rivaler. Ponta gav som begrundelse for afstemningen, at Basescu har misbrugt sine beføjelser og obstrueret regeringens arbejde.
Omvendt hævder Basescu, at Ponta og hans regering forsøger at få kontrol med uafhængige statslige institutioner for at gennemføre sin politik.
Desuden anklager de hinanden for korruption og for at køre Rumæniens økonomi i sænk.
Basescu har været præsident i otte år. Han var tidligere yderst populær, men han har tabt sin folkelige opbakning i takt med, at krisen i Rumænien er taget til.
