Enhedslisten får ny gruppeformand på Christiansborg
Stine Brix går snart på barsel, og Jakob Sølvhøj er valgt som ny gruppeformand for Enhedslisten.


 Udskiftning hos Enhedslisten på Christiansborg.
Partiets folketingsgruppe har valgt en ny gruppeformand, fordi Stine Brix 29. marts går på barsel.
Valget er faldet på partiets handicap- og undervisningsordfører, Jakob Sølvhøj.
- Jeg er rigtig glad for den tillid, som folketingsgruppen har vist mig ved at vælge mig som gruppeformand. Enhedslisten spiller en central politisk rolle som Folketingets fjerdestørste parti og det største parti på venstrefløjen, siger Jakob Sølvhøj.
- Og den rolle forpligter selvfølgelig i en tid, hvor højrefløjen angriber vores velfærdssamfund, vores fælles natur og miljø og de mennesker, som er ramt af arbejdsløshed og sygdom.
- Der skal Enhedslisten selvfølgelig stå i forreste linje. Og så er jeg selvfølgelig meget optaget af, at vi får sat endnu flere klare røde og grønne visioner på dagsordenen, siger han.
Siden 2013 har Stine Brix været gruppeformand. Hun kalder Jakob Sølvhøj for den perfekte afløser.
- Jeg var været meget glad for arbejdet som gruppeformand. Og det glæder mig, at Jakob nu vil tage over. Med sin mangeårige karriere i fagbevægelsen og store engagement i Enhedslisten er han den perfekte kandidat til at varetage det arbejde.
- Jakob har vigtig erfaring fra bestyrelsesposter og tillidshverv, som hele folketingsgruppen og partiet vil drage nytte af, når han indtræder som ny formand, siger hun.
Sølvhøj har været medlem af Enhedslisten siden dannelsen i 1989, og han blev valgt ind i Folketinget ved valget sidste år.
Mens Stine Brix er på barsel, indtræder partifællen Peder Hvelplund fra Hjørring i Enhedslistens folketingsgruppe. Han bliver Enhedslistens nye sundhedsordfører.
Christian Juhl er indtrådt i Folketingets Præsidium, hvor Stine Brix har siddet fra 3. juli 2015 til 31. januar 2016.
Enhedslisten har 14 mandater i Folketinget og er dermed det næststørste parti i rød blok efter Socialdemokraterne.
