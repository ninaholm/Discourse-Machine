Kaptajnen på Costa Concordia idømt 16 års fængsel
En italiensk domstol har fundet Costa Concordias kaptajn, Francesco Schittino skyldig i uagtsomt manddrab.


 En italiensk domstol idømmer onsdag aften krydstogtskibet Costa Concordias kaptajn, Francesco Schettino, 16 år og en måneds fængsel, skriver nyhedsbureauet Reuters.
Forinden blev han erklæret skyldig i uagtsomt manddrab, da skibet under hans ledelse havarerede ved at sejle på et undersøisk skær ud for øen Giglio. Dommen blev anket på stedet.
Francesco Schettino brød onsdag eftermiddag sammen i tårer i en italiensk retssal, da han onsdag optrådte sidste gang inden dommen.
Han følte sig chikaneret og som offer for et karaktermord siden ulykken i 2012, da 32 af de 4229 mennesker om bord omkom efter skibets kollision mod en mindre klippeø ud for Italiens kyst.
Den 54-årige kaptajn var tiltalt for uagtsomt manddrab, for at have forårsaget ulykken og for at have forladt skibet, mens tusindvis af passagerer fortsat ventede på at blive evakueret. Hans optræden betegnes som kujonagtig og uprofessionel.
Det stod ikke umiddelbart klart, hvilke af tiltalepunkterne han var blevet dømt for.
I sit forsvar hævdede Schettino, at det var hans mandskab, der bar skylden for kollisionen, og at den forsinkede evakuering kan have reddet menneskeliv. Kaptajnen forklarede, at han faldt af det væltende fartøj, og at han ikke stak af i panik.
I en appel til dommerne bad kaptajnen om ikke at blive forlisets eneste syndebuk.
Costa Concordia gik på grund om aftenen den 13. januar 2012, da Schettino sejlede væk fra den planlagte rute og kom for tæt på øen Giglio. Her stødte det store skib på klipperne og kæntrede delvist.
Forsvaret hævdede, at kaptajnen forhindrede en langt mere alvorlig ulykke.
- Hvis domstolen skal give en straf, mener vi, at det skal være den minimale straf, sagde forsvarerne mandag.
Retssagen har varet 19 måneder, og anklageren krævede en fængselsstraf på 26 år og tre måneder.
