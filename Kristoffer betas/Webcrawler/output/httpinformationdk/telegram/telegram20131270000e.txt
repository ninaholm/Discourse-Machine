70.000 elkunder mistede strømmen under Bodil
Stormen Bodil mørkelagde 70.000 hjem under sin fremmarch. Men det var blot halvt så mange som Allan.


 Selv om stormen Bodil blæste og blæste, var det det kun et fåtal af de danske hjem, der blev lagt mørke. I omkring 70.000 danske hjem gik strømmen i en periode på 25 minutter i snit.
Det oplyser Dansk Energi, der har indsamlet tal fra de største elnetselskaber, der leverer el til 80 procent af de danske elkunder.
Det er markant færre end under decemberstormen i 1999 og under Allan i oktober. Efter orkanen Allan var 180.000 hjem uden strøm - og det tog i snit en time, før de fik strøm igen.
I 1999 var i alt 440.000 husstande uden strøm. Og det gennemsnitlige nedbrud var på over 10 timer, når skaden skete.
- Årsagen til den markante forbedring i forhold til stormen i 1999 er, at elnetselskaberne har gravet deres del af nettet i jorden. Det er derfor ikke så sårbart, når træer vælter i stormen, siger Peter Hansen, chefkonsulent i Dansk Energi.
I 2000 var der over 40.000 kilometer luftledninger i elnetselskabernes del af elnettet. I dag er der under 10.000 kilometer. Og det er nedgravningen, der er den væsentligste årsag til de langt færre og kortere afbrud, oplyser chefkonsulenten.
Nu er Bodil blæst væk - men netselskaberne afventer, om udsigten til forhøjet vandstand i de indre danske farvande fører til yderligere afbrud.
Strømmen kan gå ned enten på grund af oversvømmelse, eller fordi selskaberne må slukke de forsyningsanlæg, som er i farezonen for at blive oversvømmet.
- Vi vil naturligvis beholde strømmen så længe som mulig, men hvis vandstanden stiger, kan det blive nødvendigt at udkoble anlæg i enkelte områder af sikkerhedshensyn, siger Peter Hansen.
- Hvis det bliver nødvendigt, forventer vi, det kan komme til at berøre få hundrede kunder i det enkelte lokalområde, siger han.
