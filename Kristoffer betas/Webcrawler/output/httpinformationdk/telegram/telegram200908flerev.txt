Flere vil være meritlærere
Lærerseminarierne optager næsten dobbelt så mange meritlærerstuderende som sidste år.


 Næsten dobbelt så mange har i år rakt fingeren op for at blive uddannet på seminarerne som såkaldte meritlærere.
 Med i alt 1114 nye elever har hele 78 procent flere end sidste år fået sådan en studieplads for folk med anden uddannelse, der kan spare dem for studietid på seminarierne, så de bliver færdige på kun to år.
 Det har givet pote, at Folketinget har bevilget et nyt tilskud til de studerende, så deres studieudgift er blevet en tredjedel mindre. Men også den økonomiske krise har fået folk til at søge over i lærerfaget, vurderer Undervisningsministeriet. Mens folkeskolen trues af mangel på traditionelt uddannede lærere, så glæder undervisningsminister Bertel Haarder (V) sig over, at tilstrømningen også til den traditionelle læreruddannelse er steget med 13 procent.
 - Jeg synes, det er positivt, at der kommer flere uddannede med forskellige erfaringer og baggrunde i bagagen, og som med merituddannelsen kvalificerer sig til at blive gode lærere, siger ministeren i en pressemeddelelse. 
 Seminarierne har forskellige tidsfrister for ansøgninger til meritlæreruddannelsen, så der kan nå at komme flere optagne til i år, ligesom nogle også kan springe fra, oplyser Undervisningsministeriet.
 Optagelseskravet er, at ansøgerne skal være fyldt 25 år, have gennemført enten en højere uddannelse eller en erhvervsrettet uddannelse og have haft mindst to års erhvervserfaring.
