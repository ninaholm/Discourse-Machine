Fleksjobbere har kurs mod andenrangs-løn
Handicappedes timeløn risikerer at blive voldsomt nedbarberet efter regeringens reform af fleksjobordningen.


 Jo mere handicappet, du er, desto lavere løn skal du arbejde for.
Det kan blive konsekvensen af den reform af fleksjobordningen, som regeringen i sommer indgik med Liberal Alliance, De Konservative og Venstre.
Ifølge en aftale mellem Dansk Industri og CO-industri - der omfatter 240.000 mennesker - lægges der nu op til, at fleksjobberes timeløn udvandes med graden af deres arbejdsevne - eller "produktionsgrad".
Sådan hedder det i aftalen, der først træder i kraft, når og hvis fleksjobreformen udmøntes som planlagt.
Det betyder, at hvis man har 70 procent nedsat arbejdsevne på grund af et handicap, skal man også arbejde for en timeløn, der er 70 procent lavere end sin raske sidemands timeløn.
I dag er det en tommelfingerregel, at man kun kan komme i betragtning til et fleksjob, hvis kommunen vurderer, at man har 50 procents nedsat arbejdsevne.
Derfor vil aftalen mellem parterne på industriens område altså betyde mindst en halvering af timelønnen, hvis den bliver ført ud i livet.
Ifølge fleksjobreformen skal kommunerne dog fremover kompensere for fleksjobbernes lavere løn. Men det vil ikke sikre ligeløn, siger Gigtforeningens direktør, Lene Witte.
- Det er en næsten uvirkelig aftale. Tænk sig, at arbejdsmarkedets parter aftaler social dumping af en gruppe mennesker, der i forvejen har trange kår på arbejdsmarkedet. Det er meget trist, meget trist, siger Lene Witte.
Hun forventer, at LO-forbundet griber ind og forkaster den aftale om en lønmodel, som DI og CO-Industri har indgået.
- Hvis ikke LO kan se det absurde i denne aftale og får sat en stopper for modellens udbredelse, må regeringen handle. Der står i regeringsgrundlaget, at regeringen vil gøre en indsats mod social dumping, siger Lene Witte.
CO-industris presseafdeling oplyser, at man først har mulighed for at kommentere handicap-aftalen fredag.
