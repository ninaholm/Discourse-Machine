Mobbeforsker: Jeg advarede mod Venstres forældrejagt
Der er intet belæg for at gå efter mobbernes forældre, siger ekspert. Hun frarådede Venstre at tage det med.


 Venstre er på afveje, når partiet i sit udspil til at komme mobning til livs, foreslår, at straffe forældrene til børn, der mobber, økonomisk.
Det mener en af landets førende mobbeeksperter, Helle Rabøl.
- Venstre henvendte sig faktisk til mig for rådgivning, inden forslaget blev lagt frem, og jeg frarådede det, for vi kan ikke se, at der er en sammenhæng mellem børnenes opdragelse og mobbefrekvensen, siger hun.
- Det er populært at sende aben hjem til forældrene, men der er i hvert fald ikke i forskningen belæg for det, siger hun.
Faktisk er der ifølge Helle Rabøl en risiko for, at Venstres forslag tværtimod vil føje spot til skade.
- Jeg vurderer, at det ville være virke mod sin hensigt, fordi mange af stormobberne i forvejen er udsatte i forhold til skolen, siger hun.
Ifølge forskeren er mobberne ofte marginaliserede, bryder sig ikke om skolen og har negative forventninger til, hvad deres lærere synes om dem.
- Så de er allerede ramt. Og man vil ikke opnå andet end at ramme dem igen ved at ramme deres forældre, siger Helle Rabøl.
Professor Dorte Marie Søndergaard fra Institut for Uddannelse og Pædagogik på Aarhus Universitet har også kun hovedrysten til overs for Venstres forslag om at skære mobbernes forældre i børnechecken.
- Jeg ved ikke, hvor de får sådan noget fra, men det vil i hvert fald ikke hjælpe på mobningen, siger hun.
I stedet for at straffe forældrene bør skolerne ifølge Dorte Marie Søndergaard se mere indad for at løse mobbeproblematikken.
- Mobning på skoler kommer af en dårlig kultur og omgangsform, både børnene imellem og de voksne imellem, siger hun og fortsætter:
- Man kan ikke straffe og kontrollere sig ud af mobning - man er nødt til at intervenere i den kultur, der producerer mobningen.
Venstre fremlagde fredag sit udspil til nye tiltag mod mobning, der samlet indeholder syv konkrete forslag.
