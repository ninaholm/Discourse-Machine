Pia K vil stramme regeringens ghettoplan
Overfald og bilafbrændinger i Vollsmose er racisme mod danskere, mener Pia Kjærsgaard, som allerede lægger op til stramninger i regeringens kommende ghettoplan.


 Først i løbet af næste uge fremlægger regeringen sin indsatsplan imod ghettoer.
Men allerede nu slår Dansk Folkepartis formand, Pia Kjærsgaard, fast, at der skal strammes op i den.
- Vi må ind over og se, hvor meget vi - alt afhængig af, hvordan den ser ud - skal stramme den. For det tror jeg, der bliver behov for. Det kan jeg roligt sige på forhånd. Der skal mere til, end det statsministeren sagde i åbningstalen, siger hun.
Diskussionen opstår på baggrund af, at både politi og beboere i Odense-bydelen Vollsmose advarer om en etnisk konflikt, hvor danskere er ofre for overfald og bilafbrændinger begået af bander med især palæstinensisk og somalisk baggrund.
Pia Kjærsgaard kalder det for "racisme mod danskere".
- Det er jo det, det er. De vil bare ikke acceptere, at der bor danskere i "deres" område. Og det kan vi jo ikke lade ske, siger hun.
I sin åbningstale til Folketinget tirsdag, lovede statsminister Lars Løkke Rasmussen (V), at der vil blive sat en halv milliard kroner af til at rive enkelte boligblokke ned i 29 belastede områder, som regeringen mener kræver en ekstra indsats.
Men der skal altså mere til, mener Pia Kjærsgaard.
- Jeg er ikke indstillet på, at der alene skal rives grimme bygninger ned. Der skal en målrettet indsats til, som også betyder øget politiindsats. Det er nødvendigt. Brandmænd tør ikke gå derind. Politiet skal være mange, før de vover sig ind. Hjemmehjælpere, skraldemænd for den sags skyld. Det er helt forrykt, siger hun.
Spørgsmål: Men hvad skal der til. Skal det jævnes med jorden?
- De der grimme bygninger skal væk. De er ikke attraktive overhovedet. Men det er en stor sag. Det er ikke alene at rive bygninger ned, det er også at bygge nyt og genhuse folk, siger hun og understreger, at det ikke er noget, man gør fra den ene dag til den anden.
