Obama nedtoner demokrati i Afghanistan



 De danske soldater i Afghanistan kæmper ikke længere for demokrati, når USA fra nytår vil sende 30.000 flere soldater til landet, vurderer lektor Peter Viggo Jakobsen, Københavns Universitet.
 Den amerikanske præsident Barack Obama har netop besluttet, at sende flere styrker ind i det uroplagede land. Samtidig har Obama sat dato på, hvornår styrkerne skal begynde at trække sig ud. 
 Tilbagetrækningen fra Afghanistan sker allerede fra 2011, og den strategi ligner en kopi af, hvad der skete i Irak, mener Peter Viggo Jakobsen, Københavns Universitet.
 - Det store spørgsmål er nu, om det virker i Afghanistan, bare fordi det gjorde i Irak. Det handler om, hvorvidt den afghanske regering kan blive stabil nok, og hæren kan blive trænet op til at tage over. Det er ikke længere så høj en prioritet at sikre demokrati, siger Peter Viggo Jakobsen.
 Han peger på, at præsident Obama længe har antydet, at amerikanerne vil sende flere soldater ind i Afghanistan og samtidig sætte en exitdato for indsatsen. Den amerikanske præsident har dog ikke sat tal på, hvor mange soldater, der skal være ude i 2011 eller årene efter.
 - Der er virkelig elastik i de mål, Obama har sat. Succeskriteriet er nu, at forhindre al-qaeda i at komme igen. Samtidig handler det om at gøre noget ved forholdene i Pakistan, hvor mange af oprørsgrupperne er rykket ind. Samlet set satser man på at gøre en mindre del af befolkningen utilfredse, så færre vil melde sig under de radikale gruppers faner, siger Peter Viggo Jakobsen.
