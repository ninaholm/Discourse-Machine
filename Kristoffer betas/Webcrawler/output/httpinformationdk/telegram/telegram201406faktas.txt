FAKTA: Her er de sigtede i Se og Hør-sagen
Seks personer og mediehuset Aller er sigtet i sagen om Se og Hørs uberettigede brug af personoplysninger.


 Herunder et overblik over de i alt syv personer, der er sigtet i Se- og Hør sagen, hvor den såkaldte tys-tys-kilde ifølge anklagerne blev betalt af ugebladet Se og Hør for at overvåge kendte danskeres kreditkort-brug fra 2008 til 2012 hos Nets.
* Den tidligere Se og Hør-journalist Ken B. Rasmussen, som startede det hele, er blandt de sigtede. Anklagerne baserer sig på oplysninger i hans roman "Livet, det forbandede", men er siden underbygget fra forskellige sider.
* Tys-tys-kilden - en medarbejder hos IBM, der fik penge fra Se og Hør for at levere oplysninger om kendtes kreditkorttransaktioner. Medarbejderen havde adgang til oplysningerne via arbejdsopgaver hos det daværende PBS, nu Nets, som blandt andet står for dankortet.
* Tidligere chefredaktør for Se og Hør Henrik Qvortrup er blandt andet sigtet for uberettiget at skaffe sig adgang til andres dataoplysninger og for at betale bestikkelsespenge til personer, som varetager andres formueanliggender.
* Tidligere chefredaktør Kim Henningsen, der overtog lederposten efter Qvortrup, er sigtet for overtrædelse af de samme paragraffer i straffeloven som forgængeren.
* Per Ingdal, der fredag trak sig som udgiverdirektør i Aller Media i kølvandet på sagen, var konstitueret chefredaktør for Se og Hør i en kort del af den periode, hvor de ulovlige metoder blev anvendt.
* Journalist Kasper Kopping var sammen med Ken B. Rasmussen den journalist på ugebladet, som var i daglig kontakt med tys-tys-kilden.
* Aller Media A/S er som virksomhed sigtet som "juridisk person" i sagen. Allers administrerende direktør, Pål Thore Krosby, er ikke selv sigtet. Mediehuset er sigtet for medvirken til overtrædelse af straffeloven og markedsføringsloven.
