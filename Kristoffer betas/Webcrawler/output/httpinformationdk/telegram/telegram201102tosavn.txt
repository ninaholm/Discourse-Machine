To af de savnede efter jordskælv er fundet
Nu mangler kun tre danskere at blive fundet efter jordskælv i New Zealand. Meget tyder på, at de har det godt.


 To af de savnede danskere efter jordskælvet i New Zealand er fundet, og nu mangler kun tre andre, som ser ud til at være i god behold. Det oplyser Udenrigsministeriets Borgerservice til Ritzau.

- Vi er nu nede på tre savnede, og vi har indikationer på, at de alle tre har det godt, lyder det.
Herhjemme har Udenrigsministeriet i flere omgange berettet om bekymrede danskere, der ringer forgæves til familiemedlemmer i byen Christchurch, men med den seneste melding ser det ud til, at familiemedlemmerne kan ånde lettet op.

Til trods for en af de største redningsindsatser i New Zealands historie svinder håbet om at finde flere overlevende i de sammenstyrtede bygninger.
Indtil videre er dødstallet i New Zealand oppe på 98, men det forventes at stige.

Antallet af savnede blev torsdag sat op og var på 226, og myndighederne frygter, at også de er døde. 120 af de savnede formodes at befinde sig i ruinerne af en enkelt bygning.
Christchurch er New Zealands næststørste by med cirka 340.000 indbyggere.
Jordskælvet er blevet betegnet som det værste i landet i 80 år, og det er målt til 6,3 på richterskalaen.
