Fire nye massegrave med ligrester er fundet i Mexico
Mexicanske myndigheder har fundet flere massegrave med brændte rester af lig. I alt er 10 massegrave afsløret.


 Nye massegrave er blevet fundet i den sydvestlige del af Mexico, oplyser landets myndigheder torsdag.
I alt fire grave med brændte ligrester er blevet opdaget, og det bringer det samlede antal af massegrave fundet de seneste dage nær byen Iguala op på 10.
De mange massegrave frygtes at indeholde ligene af 43 lærerstuderende, som har været savnet siden forrige weekend efter sammenstød med politiet.
Ligene i de senest opdagede massegrave er brændt til ukendelighed, som det også er tilfældet ved de tidligere fund. Myndighederne arbejder nu på at fastslå de dødes identitet ved hjælp af dna.
Ifølge embedsmænd er flere end 400 betjente fra statspolitiet og et ukendt antal soldater sendt til Iguala, hvor soldater står vagt ved kontrolposter.
Samtidig har de mexicanske myndigheder taget våbnene fra det lokale politi i Iguala.
Søndag indrømmede to lejemordere med forbindelser til politiet over for anklagemyndigheden, at de har dræbt 17 af de 43 lærerstuderende.
Indtil videre er 142 betjente blevet afhørt i sagen og 22 af dem er anholdt. I alt er 30 personer tilbageholdt i det, der tyder på at blive en af de blodigste episoder, siden den mexicanske præsident Enrique Peña Nieto overtog embedet i december 2012. Nieto har lovet at komme til bunds i sagen.
De 43 studerende forsvandt efter sammenstød med politiet i Iguala. Politifolkene menes at have tilknytning til kriminelle grupper i området, og det har øget frygten for de studerendes skæbne. Narkokartellerne i Mexico er kendt for at skaffe sig af med ofre ved at smide dem i massegrave.
Ifølge anklagemyndigheden deltog narkobanden Guerreros Unidos i optøjerne, hvor seks personer blev dræbt, 25 blev såret, og 43 forsvandt.
 Her begyndte politifolk at skyde mod busser, som de unge befandt sig i, efter at have deltaget i en demonstration for en uddannelsesreform.
Øjenvidner har fortalt, at op mod 40 studerende derefter blev ført bort af politiet i patruljevogne.
