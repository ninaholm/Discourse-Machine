Slutspil om industrioverenskomst i gang



 - Det bliver svært.
Så meget var topforhandlerne fra CO-industri og Dansk Industri (DI) enige om, da de kort over middag lørdag gik indtil, hvad som kan vise sig at blive de afgørende forhandlinger om en fornyelse af de to største overenskomster på det private arbejdsmarked.
Både DI's administrerende direktør, Hans Skov Christensen, og CO-industris formand, forbundsformand Thorkild E. Jensen, holder dog kortene tæt til kroppen om, hvad der skiller dem. Parterne havde egentlig sat sig som mål at søge at nå et resultat inden fredag efter at have forhandlet siden begyndelsen af januar.
- Vi er kommet sammen, fordi vi har et håb om at kunne få enderne til at mødes. Så nu undersøger vi, om det kan lade sig gøre. Jeg tror ikke, at det vil være realistisk at være meget mere positiv end det. Det ser svært ud, siger Hans Skov Christensen.
Dansk Industri har talt om en såkaldt nulløsning, men Hans Skov Christensen ønskede ikke at uddybe, hvad den formulering dækker over.
Thorkild E. Jensen ønskede heller ikke at løfte sløret for, hvor meget der skal på bordet for, Danmark undgår en ny storkonflikt som i 1998. 
- Det ser svært ud. Det er der ingen tvivl om. Der er mange ydre omstændigheder, som spiller ind her, og der er forventning til, at vi kan nå et resultat, som vores medlemmer kan sige ja til, siger Dansk Metals formand. 
- Men vi taler ikke om en nulløsning. Spørgsmålet om hvor stor eller hvor lille lønfesten bliver er dog altid et spørgsmål, som den, der deltager, må vurdere, siger Thorkild E. Jensen.
