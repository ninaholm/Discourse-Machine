Overvismand dropper krav om vækstpakke



 Diskussionen om nye vækstpakker bør udskydes indtil videre. Det mener den nytiltrådte overvismand Hans Jørgen Whitta-Jacobsen. I et interview med dagbladet Børsen tilkendegiver han, at det efter vedtagelsen af finansloven for 2010 og en begyndende vending i nøgletallene ikke er relevant at tale om vækstpakker her og nu. 
 Hverken statsminister Lars Løkke Rasmussen (V) eller finansminister Claus Hjort Frederiksen (V) skal imidlertid forvente fodslag fra de økonomiske vismænd i den økonomiske politik. 
Overvismanden fastslår, at udviklingen i dansk økonomi kræver "hurtige og relativt vidtgående reformer" for at afværge risikoen for en uholdbar udvikling i den offentlige gæld.
 - Nu er finansloven lagt fast. Vi synes ikke, at der er basis for et kriseindgreb nu. Der skal mere dokumentation på bordet i form af flere tal for den økonomiske udvikling, før spørgsmålet om vækstpakker igen er relevant, siger Hans Jørgen Whitta-Jacobsen i sit første store avisinterview som overvismand.
Signalet fra Whitta-Jacobsen, som afløste økonomiprofessor Peter Birch Sørensen ved årsskiftet, udskyder reelt spørgsmålet om nye vækstinitiativer indtil tidligst forhandlingerne om kommunernes økonomi i maj-juni.
