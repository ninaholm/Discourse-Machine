V og K: Vi støtter hele vækstplanen
Regeringstoppen og blå blok har aftalt at mødes igen og forhandle videre om regeringens vækstplan.


 Der er ingen alvorlige knaster mellem regeringen og den borgerlige opposition i skikkelse af Venstre og de Konservative, når det kommer til det udspil til en vækstplan, som regeringen har lagt frem.
De fastslår Venstres formand, Lars Løkke Rasmussen, og de Konservatives leder, Lars Barfoed, efter et par timers forhandling med finansminister Bjarne Corydon (S).
- Den såkaldte vækstpakke, som regeringen har lagt frem, den er rigtig rigtig fin, siger Venstres formand, Lars Løkke Rasmussen.
- Vi støtter hele indholdet, med en enkelt lille undtagelse, måske, men ellers kunne vi vedtage den i folketingssalen i næste uge, hvis regeringen synes det, siger han.
Alligevel har parterne ifølge Lars Løkke Rasmussen aftalt møder, der strækker sig over "de kommende uger".
Regeringen er nemlig ikke ambitiøs nok, lyder det samstemmende fra de tidligere regeringspartier.
- Vi har større ambitioner for vækst og job i virksomhederne. Det må regeringen så lytte til, siger de Konservatives leder, Lars Barfoed.
Lars Løkke Rasmussen understreger, at det store oppositionsparti ikke har "krav" med til regeringen, men "ønsker".
Ønskerne går blandt andet på et såkaldt byrdestop for erhvervslivet samt en indsats for at begrænse grænsehandlen.
Men selv om oppositionen ser positivt på regeringens udspil til en vækstplan, skal der mere end ét forhandlingsmøde til for at få enderne til at mødes, siger finansminister Bjarne Corydon (S):
- Vi har aftalt at mødes igen. Der er meget at diskutere igennem, siger han.
