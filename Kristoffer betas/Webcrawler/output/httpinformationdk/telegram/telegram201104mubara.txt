Mubarak er på vej til et fængselshospital
Mubarak overføres til et militærhospital ved Kairo, inden han sendes videre til et fængselshospital.


 Egyptens tidligere præsident Hosni Mubarak vil formentlig blive overført fra Sharm el-Sheikh ved Rødehavet til et militærhospital nær Kairo inden for de næste 48 timer.
Det oplyser det egyptiske nyhedsbureau Mena.
Beslutningen er taget, efter at en læge tidligere søndag erklærede Mubarak rask nok til at blive flyttet.
- Den offentlige anklager har beordret indenrigsministeriet til at overføre tidligere præsident Hosni Mubarak til Mazra'a-hospitalet i Torah-fængslet, hed det kort forinden i en erklæring fra anklagemyndigheden.
Formentlig betyder det, at Mubarak i første omgang flyttes til et militærhospital nær Kairo, inden han sendes til fængselshospitalet.
En talsmand for anklagemyndigheden siger, at det kan tage indenrigsministeriet en måned at gøre Torah-fængslet klar til at modtage Mubarak. Hvorfor det skal tage så lang tid, er der ikke en forklaring på.
Mubarak skal afhøres af anklagemyndigheden. Han blev væltet som præsident den 11. februar efter flere ugers omfattende demonstrationer i Egypten. Siden har han opholdt sig i Sharm el-Sheikh.
Han beskyldes for korruption i stor skala, og der er rejst beskyldninger mod ham for at have sanktioneret drab på modstandere.
Mubarak blev indlagt på et hospital i Sharm el-Sheikh med en ikke nærmere specificeret sygdom, dagen efter at anklagemyndigheden beordrede ham indkaldt til afhøring om de konkrete anklager mod ham.
