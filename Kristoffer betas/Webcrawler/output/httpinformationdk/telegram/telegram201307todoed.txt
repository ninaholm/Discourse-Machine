To døde i voldelige sammenstød nær Tahrirpladsen
Støtter til Mohamed Mursi er stødt sammen med politiske modstandere i Kairo. To personer meldes dræbt.


 Fronterne er ved at blive trukket gevaldigt op i den egyptiske hovedstad Kairo. Således meldes der fredag aften om sammenstød mellem støtter til den forhenværende præsident Mohamed Mursi og hans politiske modstandere.
Ifølge egyptisk tv er to personer blevet dræbt under voldshandlingerne.
Sammenstødene sker i nærheden af Tahrirpladsen i det centrale Kairo.
Til lyden af skud kyler de to sider sten mod hinanden på 6. oktober-broen, der fører ind til Tahrirpladsen.
Under broen holder ambulancer klar til at køre de sårede væk fra området.
Ifølge nyhedsbureauet Reuters står Mursis islamistiske støtter omkring en kilometer fra Tahrirpladsen, hvor Mursis liberale modstandere har slået lejr.
Tv-billeder viser, at unge grupper affyrer fyrværkeri mod hinanden.
Den store folkemængde af støtter til Mohamed Mursi har siden fredagsbønnen sluttede bevæget sig igennem den egyptiske hovedstad, hvor de er på vej mod Tahrirpladsen, der var skueplads for omfattende uro, da Mohamed Mursi blev væltet ved et militærkup.
Det egyptiske sundhedsministerium har bekræftet, at tre mennesker blev dræbt fredag eftermiddag, da der udbrød skudkampe mellem den egyptiske hær og demonstranter omkring den republikanske gardes hovedkvarter.
Ifølge nyhedsbureauet Reuters er tusindvis af islamistiske demonstranter også gået ud i gaderne i byerne Alexandria og Assiut. I byen Ismailia, der ligger ved Suez, er der også meldinger om skud, men ingen er tilsyneladende blevet ramt.
