Hosni Mubarak idømmes fængsel på livstid
Egyptens tidligere præsident Mubarak og hans tidligere indenrigsminister er begge  idømt fængsel på livstid.


 Hosni Mubarak, Egyptens tidligere præsident, får fængsel på livstid ved domstol i Kairo for sin andel i drab under Det Arabiske Forår.
Mubarak, der blev transporteret til retsbygningen på en båre, havde gemt sigt bag solbriller, da han fra sit bur i retten modtog dommen.
Foran retsbygningen, hvor mange mennesker har forsamlet sig, udbrød der jubel, da det stod klart, at Mubarak vil blive straffet hårdt.
Derimod udbrød der tumulter i retten, hvor tilhængere og modstandere af Mubarak slog løs på hinanden.
"Ugyldig" lød råbet om den afsagte livstidsdom fra folk, der tilsyneladende ikke var tilfreds med, at Mubarak slap for dødsstraf.
Også Mubaraks tidligere indenrigsminister, Habib al-Adly, er idømt fængsel på livstid.
De dømmes for at have foranstaltet, at ubevæbnede demonstranter blev skudt under de store protester mod Mubarak-styret i januar og februar sidste år.
Mubarak frikendes imidlertid for anklager om korruption.
Begge Mubaraks sønner Alaa og Gamal, der også var i retten for at modtage deres dom, kunne forlade retten som frie personer. De blev frikendt for anklager, der primært handlede om korruption.
Dommen over Mubarak falder på et kritisk tidspunkt for Egypten.
Senere i denne måned holdes anden runde af præsidentvalget mellem en islamist fra Det Muslimske Broderskab, Mohammed Mursi, og Mubaraks tidligere premierminister Ahmed Shafiq.
