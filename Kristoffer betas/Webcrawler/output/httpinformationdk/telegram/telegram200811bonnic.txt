Bonnichsen: DF fører smædekampagne mod mig



 De seneste ugers verbale angreb fra Dansk Folkeparti får nu Politiets Efterretningstjenestes (PET's) tidligere operative chef Hans Jørgen Bonnichsen til at overveje et modtræk. Han mener, at DF fører en decideret smædekampagne mod hans person.
 I midten af november skrev DF-formand Pia Kjærsgaard, at Bonnichsen var "ynkelig" og "et sørgeligt eksempel på den type, der hverken kan eller vil slippe jobbet". Søndag sammenlignede DF-næstformand Peter Skaarup Bonnichsens ageren med den landsretdømte tidl. FET-medarbejder, Frank Grevil. Nu har Hans Jørgen Bonnichsen fået nok af, hvad han kalder Dansk Folkepartis "perfiditeter".
 - Det her nærmer sig en helt utilbørlig, uanstændig smædekampagne, hvis indhold man skal lede længe efter. Man bruger tillige redskaber, der gør, at jeg befinder mig i en retsløs tilstand. Fru Kjærsgaard læser mine udtalelser, som islamister læser koranen. Jeg har simpelthen ikke ord for det, siger en indigneret Hans Jørgen Bonnichsen til Ritzau.

