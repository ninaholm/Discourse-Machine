Krisemøde i WHO om "fase 6"



 Eksperter i Verdenssundhedsorganisationen WHO samles i dag i Geneve til et krisemøde, hvor de ventes at erklære, at det nye H1N1 virus har ført til den første influenzapandemi i 40.
 Kilder i organisationen siger, at den ventede erklæring vil medføre nye skærpede foranstaltninger i WHO's 193 medlemslande for at dæmme op for spredningen af virusset, som hidtil mest har ført til forholdsvis milde tilfælde. 
 WHO's generaldirektør, Margaret Chan, mødtes med rådgivere og eksperter klokken 12.00. Mødet ventes at resultere i, at der indføres en fase seks på WHO's seks points skala, hvilket afspejler, at sygdommen spredes geografisk. 
 - Fase 6, hvis vi kalder det fase 6, så siger det ikke noget om, hvor alvorlig sygdommen er, men om den geografiske spredning. Pandemisk betyder globalt, siger WHO-talsmanden Gregory Hartl forud for mødet.
 Virussets udbredelse i Victoria i Australien er baggrunden for krisemødet i WHO. Fem mennesker er indlagt på intensiv i Australien, og over 1000 tilfælde af sygdommen er blevet bekræftet i landet.
 I går talte WHO's ledelse med myndighederne i de værst ramte lande for at få bekræftet oplysninger om antallet af smittede, meddeler BBC.
 Chan har sagt, at hun mener, at situationen kan betegnes som en pandemi, men har understreget vigtigheden af at have klare beviser, inden WHO meddeler, hvorvidt der er tale om en pandemi.
 Organisationen har registreret 27.737 tilfælde af H1N1-smitte i 74 lande. Af de smittede er 141 døde.
