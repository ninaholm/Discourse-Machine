Tyrkiet hjemkalder Stockholm-ambassadør



 Tyrkiet har besluttet at hjemkalde sin Stockholm-ambassadør efter, at det svenske parlament, Rigsdagen, har besluttet at stemple tyrkeres massakrer på armeniere i 1915 som folkedrab. Det oplyser ambassadøren over for nyhedsbureauet TT.
Samtidig har den tyrkiske premierminister, Recep Tayyip Erdogan, besluttet at aflyse et planlagt besøg i Sverige.
Et flertal i Rigsdagen bakkede op om beslutningen ved en afstemning torsdag.
Tyrkiet afviser, at drabene i forbindelse med det ottomanske riges sammenbrud under Første Verdenskrig var et folkedrab.
Det svenske skridt kommer en uge efter, at udenrigsudvalget i Repræsentanternes Hus i Washington vedtog en resolution, der ligeledes betegner det tyrkiske massemord på armeniere i 1915 for et folkedrab.
I den forbindelse besluttede Tyrkiet at kalde sin ambassadør i Washington hjem.
Tyrkiet nægter, at op mod 2,5 millioner mennesker blev dræbt under massakrerne, og afviser at der var tale om folkedrab - en betegnelse, som mange historikere bruger.
Den tyrkiske regering taler om, at mellem 300.000 og 500.000 armeniere blev dræbt, og at mindst ligeså mange tyrkere blev dræbt under civile uroligheder og strid, da det osmanniske rige faldt fra hinanden.
