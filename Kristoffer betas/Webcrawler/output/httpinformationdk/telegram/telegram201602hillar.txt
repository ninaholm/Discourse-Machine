Hillary Clinton vinder caucus i Nevada
Hillary Clinton sejrede i tredje omgang af primærvalget. Men Bernie Sanders trak mange stemmer.


 Hillary Clinton har vundet lørdagens vælgermøder - det såkaldte caucus - i delstaten Nevada ifølge flere amerikanske tv-stationer.
Blandt andet CNN, NBC News og ABC News kårer Clinton som vinder.
Dermed tager den tidligere udenrigsminister og førstedame et vigtigt skridt i kampen om at vinde Demokraternes præsidentnominering foran rivalen, Bernie Sanders.
Med over 90 procent af stemmerne talt op står Clinton til 52,6 procents opbakning. Sanders ser ud til at få 47,3 procent af stemmerne.
På Twitter takker Clinton sine støtter i den vestlige ørkenstat.
- Til alle, der mødte op i hvert et hjørne af Nevada med beslutsomhed og hjerte. Dette er jeres sejr. Tak, skriver Hillary Clinton på det sociale medie.
Nevada er den tredje delstat, hvor de demokratiske vælgere peger på, hvem de ønsker som partiets bud på en afløser for Barack Obama i Det Hvide Hus.
Clinton tog først en smal sejr i Iowa, mens Bernie Sanders vandt stort i New Hampshire.
Netop Sanders' knusende sejr i New Hampshire gav Vermont-senatoren momentum frem mod vælgermøderne i Nevada, der er en stat, som oprindeligt blev betragtet som sikkert Clinton-territorium - blandt andet på grund af befolkningssammensætningen.
Der bor mange latinoer, som er en gruppe, hos hvem Clinton normalt står stærkt. I målinger, der ligger længere tid tilbage, stod den forhenværende udenrigsminister til at vinde med en procent-margin, der skulle skrives med to cifre ifølge Reuters.
Det gik altså overordnet, som man havde forudset. Clinton vandt, men nok ikke så klart, som hun havde ønsket.
På Republikanernes side var der lørdag primærvalg i South Carolina. Her vandt Donald Trump som ventet.
