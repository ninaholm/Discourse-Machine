DI om kvote 2-optag: 25 procent af ansøgere er for meget
Roskilde Universitet vil optage en fjerdel af ansøgerne via kvote 2. Det er for mange, mener Dansk Industri.


 At optage en fjerdedel af ansøgerne på kvote 2 er i overkanten, mener chefkonsulent ved Dansk Industri, Sarah Gade Hansen.
Ifølge MetroXpress vil syv ud af otte universiteter optage flere kvote 2-ansøgere, og Roskilde Universitet vil reservere hele 25 procent af pladserne til ordningen.
- Eksemplet fra Roskilde er i overkanten, hvis man gerne vil have flere gennem uddannelsessystemet hurtigt. En fjerdedel på kvote to er meget, siger hun til Ritzau.
Hvis universiteter vil have flere ind via kvote 2, skal man sikre sig, at man tilrettelægger det sådan, at det er de mest motiverede, der kommer ind, understreger Sarah Gade Hansen.

- I forhold til optag på uddannelsen er det vigtigt at få unge, der brænder for fagene, ind på uddannelserne hurtigst muligt. De skal have de basale kvalifikationer i orden. Eksempelvis i form af karakterer, der viser, at du er fagligt dygtig.
- Når det er sagt, er der behov for en vej ud over den direkte. Altså via kvote 2. Det, der er vigtigt her, er, hvordan man tilrettelægger optaget. Man kan supplere optag med en samtale, så man sikrer sig, at det er de mest motiverede, der kommer ind.
Men om det bliver kandidaten med de høje karakterer eller med mest erfaring, der får jobbet i sidste ende, kommer helt an på, hvilket job, der er tale om, understreger chefkonsulenten.
Ifølge prorektor Hanne Leth Andersen på Roskilde Universitet hænger ønsket om at støtte kvote 2-optag sammen med en erfaring for, at kvote 2-studerende har lavere frafald end dem, der er optaget gennem kvote 1.
- Derudover er det godt for studiemiljøet med et bredere felt af ansøgere, og det er igen godt for både uddannelsens kvalitet og frafaldet, siger hun til MetroXpress.
Danske Studerendes Fællesråd støtter det udvidede optag fra kvote 2.
