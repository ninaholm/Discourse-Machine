Sikkerhedskilde: Selvmordsbomber var kvinde fra PKK
Bombe mod civile ved stoppested i Ankara kan være et varsel om, at Kurdistans Arbejderparti ændrer strategi.


 Tyrkiske sikkerhedskilder siger til Reuters, at de har fundet beviser for, at en af selvmordsbomberne i Ankara var en kvindelig kurdisk militant fra PKK (Kurdistans Arbejderparti).
Angrebet, som var det andet i Ankara inden for en måned, var rettet mod en tilfældig folkemængde ved et busstoppested få hundrede meter fra justitsministeriet og indenrigsministeriet.
- Der er fundet beviser for, at en af selvmordsbomberne var et kvindeligt medlem af PKK. Hun sluttede sig til den militante bevægelse i 2013, siger sikkerhedskilderne.
 - Kvinden blev født i 1992, og hun kom fra den østlige tyrkiske by Kais, tilføjer de.
I dets væbnede kampagne i Tyrkiet har PKK historisk slået til med direkte angreb på sikkerhedsstyrkerne, og det har ikke angrebet civile.
Hvis PKK i en erklæring tager skylden for selvmordsbomben søndag, vil det være en betydelig forandring af gruppens hidtidige taktik.
Kurdistans Frihedshøge (TAK) tog skylden for bilbomben den 17. februar. TAK siger, at den er en udbrydergruppe fra PKK. Eksperter, som følger de militante kurdere, siger imidlertid, at de to grupper er knyttet til hinanden.
PKK, der kæmper for et kurdisk hjemland i den sydøstlige del af Tyrkiet, indledte et væbnet oprør i 1984. Dengang krævede PKK uafhængighed, men kravet er siden blevet til mere autonomi og rettigheder for det kurdiske mindretal.
Den tyrkiske regering og ledelsen af PKK har forhandlet for at finde fred. Men en to og et halvt år lang våbenhvile brød sammen i juli 2015.
Omkring 40.000 mennesker, de fleste kurdere, er blevet dræbt under konflikten siden 1984.
Nytårsaftensdag erklærede den tyrkiske præsident, Recep Tayyip Erdogan, ifølge nyhedsbureauet AFP, at landets sikkerhedsstyrker dræbte 3100 PKK-medlemmer i 2015 i aktioner i bevægelsens højborge i det sydøstlige Tyrkiet og det nordlige Irak.
