Første mand på Månen er begravet i havet
Neil Armstrongs aske blev spredt ud over havet efter en sidste ceremoni med musik og skudsalver.


 Historiens måske mest berømte rumudforsker - astronauten Neil Amstrong - blev fredag begravet i Atlanterhavet.
Asken fra Armstrong blev spredt ud over vandet fra et amerikansk hangarskib. Her blev der forinden afholdt en ceremoni som en sidste hyldest til manden, der blev den første til at gå på Månen.
Enken til den legendariske astronaut var også til stede ved mindehøjtideligheden på hangarskibet, hvor der blev spillet musik og affyret skudsalver til ære for Armstrong.
- Neil vil altid blive husket for at have taget det første lille skridt for menneskeheden på en anden planet, siger en talsmand for den amerikanske rumfartsadministration, Nasa.
Torsdag blev der afholdt en offentlig mindegudstjeneste i den nationale domkirke i Washington.
Her deltog en række notabiliteter fra rumforskningsverdenen for at vise respekt for manden, som tog et "lille skridt for et menneske, men et gigantisk spring for menneskeheden" tilbage i 1969.
Her fik astronauten sin evige plads i historiebøgerne, da han blev den første mand på Månen.
Han var da chef for den amerikanske måneekspedition Apollo 11, og han landede med rumfartøjet Eagle på Månen den 20. juli.
Inden da var Neil Armstrong kamppilot under krigen i Korea fra 1950 til 1953, hvorefter han blev testpilot for den amerikanske administration, der senere blev til Nasa.
Neil Amstrong døde 25. august i en alder af 82 år.
