Svenskerne lover styr på kemicocktail



 Det svenske EU-formandskab vil sætte cocktaileffekten af hormonforstyrrende stoffer øverst på dagsordenen hos EU's miljøministre til efteråret, så EU's kemikalieregler kan blive ændret hurtigst muligt.
 Alligevel venter miljøminister Troels Lund Poulsen (V), der har rejst sagen i EU, at det vil tage flere år at få en lovændring igennem, der kan beskytte Europas borgere imod, at effekten af de hormonforstyrrende stoffer øges, når de blandes.
 - Vi kan ikke fra den ene dag til den anden få kommissionen til at ændre EU's kemikaliepolitik. Der vil være store interesser, som er imod. Hele kemikalieindustrien vil være imod. Det bliver en vanskelig kamp, men det er vigtigt, at der er politisk opbakning til det fra EU's miljøministre og ikke mindst det svenske formandskab, siger Troels Lund Poulsen.
 I dag vurderes kemikaliernes farlighed hver for sig, men en række af verdens førende eksperter advarede for nylig om, at det er utilstrækkeligt, og at cocktaileffekten, altså det at de negative effekter forstærkes, når stofferne blandes, fremover bør indgå i EU's sikkerhedsvurdering.
 Troels Lund Poulsen aftalte i dag i forbindelse med et EU-miljøministermøde med sin svenske kollega, Andreas Carlgren, at Danmark og Sverige satser på, at miljøministrene til december kan enes om nogle rådskonklusioner om, hvilke stramninger EU-Kommissionen bør lave.
 - Det er et kæmpe fremskridt for at forbedre forbrugerbeskyttelsen i Europa og langt mere, end jeg havde forventet, siger Troels Lund Poulsen.
 Indtil EU-reglerne bliver ændret, har miljøministeren bedt Miljøstyrelsen om at bruge den metode, som eksperterne anbefaler, i så mange sager som muligt. Ekspertrapporten er også sendt til EU-Kommissionen og til EU's miljøkommissær.
