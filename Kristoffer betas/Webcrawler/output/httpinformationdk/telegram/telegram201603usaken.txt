USA-kender: Rubios exit vil få mange til at tænke taktisk
Mange vil nu tænke i, hvordan de kan stoppe Trump, frem for at tænke på deres førstevalg, mener USA-kender.


 Nu hvor Marco Rubio har trukket sig fra ræset om at blive Republikanernes præsidentkandidat, vil mange nok begynde at tænke taktisk i forhold til, hvordan man bedst muligt kan stoppe Donald Trump.
Det vurderer USA-analytiker Mads Fuglede efter nattens primærvalg i fem store delstater, hvor Rubio tabte sin hjemstat, Florida, til Trump og derfor valgte at trække sig.
- Mange vil begynde at tænke i, hvem der har den bedste mulighed for at stoppe Trump. Det er nok det, det handler mest om, frem for hvem der er ens førstevalg, siger Mads Fuglede.
Af de to tilbageværende konkurrenter til Trump, Ohio-guvernøren John Kasich og senatoren Ted Cruz, er det kun Cruz, der har en reel chance for at true Trump. Det skyldes, at det er en matematisk umulighed for Kasich at nå at samle delegerede nok.
- Cruz derimod har muligheden for at gøre det. Det kræver dog, at han overpræsterer i de næste mange valg og i en række delstater, hvor Trump på papiret fører ret klart, siger USA-analytikeren.
- Cruz skal håbe på, at han kan tage de fleste af Rubios stemmer, hvilket man må gå ud fra, han kan. Så det er klart en fordel for "stop Trump-bevægelsen", at Rubio er ude.
Det efterlader den republikanske partiledelse i et valg mellem pest eller kolera, for den kan hverken lide Trump eller Cruz. Og derfor må partiet finde sig i at skulle bakke op om en kandidat, som det ikke er begejstret for.
- Det vil være første gang siden 1964, at partiet vælger en kandidat, som ikke er fra den moderate fløj. Og det er meget upopulært, siger Mads Fuglede med henvisning til Barry Goldwater, der var en af hovedarkitekterne bag den moderne, konservative bevægelse i USA.
Ved nattens primærvalg vandt for Republikanerne Trump i Florida, North Carolina, Missouri og Illinois, mens Ohio-guvernør John Kasich vandt i sin hjemstat.
Hos Demokraterne har Hillary Clinton direkte kurs mod at blive partiets bud på USA's næste præsident, efter at hun sikrede sig sejren i alle fem delstater ved tirsdagens primærvalg.
- For at indhente hende skal Bernie Sanders vinde 70 procent af de resterende delegerede. Det skal man være meget begejstret for Sanders for at tro på kan lade sig gøre, siger Mads Fuglede.
- Bernie Sanders kan ikke fravriste hende nomineringen, men han kan håbe på at påvirke hende politisk, hvilket man allerede kunne høre i Clintons sejrstale i nat. Det lød som om, den var skrevet af en fra Sanders-lejren.
