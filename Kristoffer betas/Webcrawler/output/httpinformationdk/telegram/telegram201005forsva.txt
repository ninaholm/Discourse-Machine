Forsvaret afleverer sparekatalog
Forsvaret skal spare milliarder af kroner. Nu har forsvarschefen sendt forsvarsminister Gitte Lillelund Bech (V) et katalog over, hvor besparelserne kan findes.


 Forsvarskommandoen har afleveret et katalog til forsvarsminister Gitte Lillelund Bech (V) med forslag til, hvordan der kan spares tre til fire milliarder kroner i de kommende år. Besparelser der skal få det nye forsvarsforlig til at hænge sammen. 
- Vores forslag skal altså behandles og godkendes politisk, før den endelige implementeringsplan ligger klar, skriver forsvarschef, general Knud Bartels, i en kortfattet pressemeddelelse. 
Selv om Knud Bartels ikke ønsker at kommentere forslaget yderligere, så understreger han, at det er "et forslag, som vil kunne blive justeret i den kommende tid frem til opstarten af de politiske drøftelser i forsvarsforligskredsen". 
Sparekravet kommer oveni de besparelser, der allerede er aftalt i det nye forsvarsforlig, der løber fra 2010 til 2014. Forliget betyder, at der skal spares 5 procent på lønudgifterne og op til 18 procent på forsvarets drift på 10 milliarder kroner årligt.

/ritzau
