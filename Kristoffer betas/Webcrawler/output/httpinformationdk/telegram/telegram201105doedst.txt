Dødstal fra tornado i USA stiger
Mindre end måned efter skypumper raserede flere delstater blev mindst 30 mennesker søndag dræbt af tornado


 
En tornado dræbte søndag mindst 30 mennesker i den lille by Joplin i delstaten Missouri i USA. De første meldinger talte om 24 døde.
Retsmediciner i Newton County, Mark Bridges, siger til nyhedsbureauet Reuters, at antallet af dræbte nu er oppe på mindst 30 personer.
Dermed kan der tilføjes endnu et kapitel i dette års efterhånden fyldige katalog over naturkatastrofer.
I slutningen af april blev flere sydlige delstater ramt af de værste tornadoer i årevis. Værst ramt blev Alabama. Alene i byen Tuscaloosa blev 36 mennesker dræbt.
Meteorologer forklarede de usædvanlig mange tornadoer med et sjældent atmosfærisk sammenfald, som giver "perfekte" betingelser for dannelse af skypumperne.
En potent kombination af kold luft i sammenstød med varm og fugtig luft samt ekstreme vindstød i forskellige luftlag har skabt de mange skypumper, sagde meteorologer til nyhedsbureauet Reuters i april.
Skypumper har altid været en del af vejrliget i de centrale og sydlige delstater, men sjældent med den afsindige styrke, som opleves nu og i april.
 Ifølge Accuweather.com blev der registreret flere end 900 tornadoer alene i april. På en enkelt dag efterlod 164 tornadoer et langt spor af ødelæggelse fra Mississippi til Virginia.
- 2011 kan blive et af de værste år nogensinde med hensyn til voldsomme storme og tornadoer, har seniormeteorolog hos Accuweather.com, Dan Kottlowski, tidligere sagt.
 Forklaringen er vejrfænomenet La Nina, der dukker op med års mellemrum, og skaber en unormal afkøling af Stillehavet.
 Det resulterer blandt andet i, at der kommer mere kold luft fra det nordlige til det sydlige USA, som har højere temperaturer. Og så opstår de tornadodannende sammenstød, ifølge Kottlowski.
Byen Joplin, der blev ramt søndag, ligger få kilometer fra grænserne til Kansas og Oklahoma.

