Det lysner så småt for bornholmerne
Efter flere dage med kaos i den sydlige del af landet lysner det nu for trafikken - også på Bornholm.


 Selv om Bornholms Politi tidligt søndag morgen fortsat fraråder al udkørsel uden for byerne begynder det så småt at lysne for beboerne på den hårdt plagede ø.
Lørdag eftermiddag var omkring 500 mennesker indkvarteret i Rønne Idrætshal og Almegårds Kaserne, men lørdag aften og nat sørgede seks korteger mod øst og nord for at få folk frem til deres bestemmelsessted.
- Kasernen er tømt, og der kun omkring 10 tilbage i Rønne Idrætshal, siger vagtchefen hos Bornholms Politi.
Men sneen ligger stadig højt overalt på øen og snerydningstjenesten knokler for at gøre hovedvejene mellem byerne farbare.
Hos Sydsjællands og Lolland-Falsters Politi fraråder man søndag morgen stadig al unødig udkørsel på Lolland, Falster og Møn.
Til gengæld fraråder Fyns Politi ikke længere udkørsel på den sydlige og østlige del af øen samt Langeland og Ærø.
- Vinden har lagt sig, så der er ikke fare for, at man bliver fanget af pludselige snedriver på grund af fygning. Mange biveje er stadig lukket, men det kan folk jo selv se, siger vagtchefen hos Fyns Politi.
