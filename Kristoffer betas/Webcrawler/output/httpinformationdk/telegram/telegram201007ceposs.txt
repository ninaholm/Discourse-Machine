Cepos vil skabe vækst ved lavere skat
Venstre må forlade Foghs spor om en større offentlig sektor og satse på privat vækst med lavere skat, siger cheføkonom Mads Lundby Hansen fra tænketanken Cepos.


 Større vækst i virksomhederne skal skabes ved lavere skatter, så danskerne vil arbejde mere, mens det offentlige skal slanke forbruget.
Det siger cheføkonom Mads Lundby Hansen fra den borgerlige tænketank Cepos med en fortid i Venstre. Han glæder sig over det liberale sporskifte om større privat vækst, som Venstres gruppeformand, Kristian Jensen, anslår i berlingske.dk.
- I 1998 lagde Anders Fogh et nyt politisk spor for Venstre og det borgerlige Danmark. Noget tyder på, at nu går man den rigtige vej igen, så den private sektor skal fylde mere, og det offentlige forbrug og sektor skal fylde mindre, siger cheføkonomen.
Fra 1997 til 2009 steg det offentlige forbrug dobbelt så meget som det private forbrug. Derfor ligger det offentlige forbrug på danmarkshistoriens og verdens højeste niveau som andel af bruttonationalproduktet, BNP. Alligevel tror de fleste danskere ifølge meningsmålinger, at der er skåret meget ned i det offentlige, påpeger Mads Lundby Hansen.
- Man må håbe, at danskerne frem mod valget ser fornuften og ikke stemmer på partier, som lægger op til at øge det offentlige forbrug, for eksperimentet er prøvet og slået fejl under VK-regeringen. Det har givet utilfredshed, og danskernes private forbrug er faldet, siger cheføkonomen.
Inden 2020 skal 200.000 danskere have job i private virksomheder, og selskabsskatten samt skatten på den sidst tjente krone skal ned, så de vil arbejde mere, mener han.

