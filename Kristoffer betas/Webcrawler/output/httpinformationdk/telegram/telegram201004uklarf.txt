Uklar fremtid for USA's base i Kirgistan
USA får først endelig besked om, hvorvidt det kan fortsætte med at benytte sin luftbase i Kirgistan efter valget i Kirgistan til oktober.


 Kirgistan vil sandsynligvis ikke træffe nogen endelig beslutning om, hvorvidt USA skal beholde dets base i landet, indtil parlaments- og præsidentvalget til oktober.
Kirgistans midlertidige regering, der kom til magten efter et oprør mod den styrtede præsident Kurmanbek Bakijev den 7. april, har sendt blandede signaler om den amerikanske bases skæbne.
- Den midlertidige regering mener, at en så vigtig beslutning skal træffes af en legitim regering. Det vil sige den regering, der bliver dannet efter valget, siger vicepremierminister Omurbek Tekebajev.
Ifølge Tekebajev er der forskellige holdninger til basen i den midlertidige regering.
USA's luftbase i Kirgistan er afgørende for den amerikanske militæroperation i Afghanistan. Basen bruges til at sende forsyninger til de amerikanskledede styrker i Afghanistan.
