Ny moskébrand rammer Sverige
Natten til mandag udbrød der brand i en moské i Skåne. Branden betragtes som påsat


 Der udbrød natten til mandag brand i en moské i Sverige. Branden er muligvis påsat og kommer efter flere lignende episoder i landet.
Moskéen ligger i Eslöv i Skåne, og brandalarmen gik lige efter klokken tre natten til mandag.
Da brandfolkene nåede frem, var der både flammer på ydersiden af bygningen og inde i moskéen ved en knust rude.
 
- Vi har afspærret området og betragter det som ildspåsættelse, siger Marie Keismar, der er vagtchef hos politiet i Skåne.
Hun bakkes op af Gustaf Sandell fra redningstjenesten.
- Det er nok en påsat brand. Der findes ingen naturlig årsag til, at det skulle brænde i gulvet og væggen præcis nedenunder den smadrede rude, vurderer han.
Ingen personer er kommet til skade i forbindelse med branden. Det er uvist, om der har været nogen vidner til hændelsen.
Moskéen ligger i et kælderlokale i udkanten af Eslöv, og den har flere gange i efteråret været udsat for hærværk, hvor ruder er blevet knust, og der er blevet kastet maling på facaden.
Torsdag satte en brandstifter ild til en moské i Eskilstuna i Sverige, og fem mennesker kom til skade. Ifølge et vidne blev der kastet en brændende genstand gennem et vindue i bygningen, før branden brød ud.
Adskillige mennesker befandt sig inde i lokalerne, da flammerne tog fat, men det svenske politi har kun få konkrete spor i sagen.
De seneste år er der blevet sat ild til svenske moskéer i blandt andet Malmø, Trollhättan og Hallunda.
