EU-ledere vil finde globalt svar på flygtningepres
Verdens vigtigste industrilande skal tage ansvar for at lette byrden fra flygtningepresset, mener EU-ledere.


 Opgaven med at finde plads til de mange flygtninge er vokset EU over hovedet, og EU-lederne forsøger nu at finde støtte på globalt plan.
I et brev til medlemslandene skriver EU-præsident Donald Tusk og EU-Kommissionens formand, Jean-Claude Juncker, at de vil presse på for at finde et globalt svar på flygtningepresset.
Det skal ske ved G20-mødet, som finder sted 15. og 16. november, hvor verdens 19 vigtigste industrilande og vækstøkonomier samt EU mødes i den tyrkiske havneby Antalya. De skal drøfte økonomi, skat, handel og klimaforandringer.
I brevet hedder det, at G20 har et ansvar for at sikre, at internationale organisationer støtter flygtninge med den økonomiske hjælp, der er brug for.
Donald Tusk indkaldte tirsdag aften til et nyt uformelt EU-topmøde om flygtningekrisen torsdag i næste uge på Malta.
Det nye topmøde afholdes, mens EU-lederne i forvejen er samlet i Maltas hovedstad, Valletta, hvor de deltager i et topmøde mellem EU og Afrika.
Over en halv million flygtninge er kommet til EU siden årets begyndelse, hvilket har sat EU's politik med interne åbne grænser under massivt pres.
- Ved et topmøde i Tyrkiet midt under en flygtningekrise, der skyldes konflikterne i Syrien og andre lande, må G20 tage udfordringen op og føre an i et koordineret og innovativt svar på krisen, hvor dens globale natur og dens økonomiske følger anerkendes, og hvor der fremmes en større international solidaritet i beskyttelsen af flygtninge, skriver Tusk og Juncker.
 De fremhæver, at G20 har et særligt ansvar for at sikre, at internationale organisationer, der hjælper flygtninge, har de nødvendige finansielle midler.
Målet med det uformelle EU-topmøde i næse uge er især at bedømme, hvor langt EU-landene er nået med at føre de initiativer ud i livet, som de allerede har besluttet.
Men EU-præsidenten vil ikke udelukke, at de 28 EU-lande på topmødet kan blive nødt til også at udstikke nye retningslinjer for at håndtere flygtningekrisen.
