Rusland laver eget forslag til Syrien-resolution
Den russiske udenrigsminister fortalte torsdag, at landet har præsenteret et forslag til en ny FN-resolution.


 Mens fredsprocessen om det borgerkrigshærgede Syrien er i gang i Geneve, har Rusland udarbejdet sit helt eget forslag til en ny FN-resolution om landet.
Det sker få dage, efter at Rusland har sagt nej til et tidligere udkast.
Det nye forslag skiller sig angiveligt ikke voldsomt ud fra det kasserede. Begge har til formål at sikre nødhjælpsforsyninger til civile i Syrien.
- Vi har præsenteret vores eget udkast til en resolution om Syrien i FN's Sikkerhedsråd, siger den russiske udenrigsminister, Sergej Lavrov, på en pressekonference i Moskva torsdag.
Lavrov tilføjer, at forslaget fremlægger Ruslands "vision for den rolle, som Sikkerhedsrådet kan spille, hvis vi ønsker at fremme en løsning på problemerne og ikke modarbejde den ene eller anden side".
Rusland har også præsenteret en resolution om bekæmpelse af "terrorisme" i Syrien.
- Terrorisme er bestemt ikke et mindre akut problem (end den humanitære krise, red.), siger Lavrov.
For blot to dage siden rettede Lavrov en skarp kritik af et andet udkast til en FN-resolution, der ifølge ministeren både var "ensidigt", "virkelighedsfjernt" og "uacceptabelt".
Sikkerhedsrådet har de seneste tre år haft store problemer med at enes om en fælles linje om Syrien.
