Vindindustrien: EU's kvotereform er ikke vidtgående nok
Dansk Energi mener, at EU's kvoteudspil gør, at det bedre kan betale sig at investere i vedvarende energi.


 EU's reform af sit system for handel med CO2-kvoter er et skridt i den rigtige retning, men skridtet er desværre slet ikke stort nok.
Det mener Kristian Ruby, der er politisk direktør for den europæiske vindmøllebranches interesseorganisation, EWEA.
- Reformen er ikke vidtgående nok. Den leverer ikke det prissignal, der skal til for at omdirigere investeringer fra de fossile til de grønne teknologier, siger Kristian Ruby.
I øjeblikket koster en kvote i det europæiske handelssystem kun syv euro for et ton CO2. Og ifølge vindmøllebranchen skal prisen helt op i 30 euro per ton, hvis det for alvor skal lykkes at lokke investeringerne over i den grønne sektor.
- Vores umiddelbare vurdering er, at denne reform af EU's kvotesystem maksimalt driver priserne op i 22 til 25 euro per ton CO2 i gennemsnit over det kommende årti, siger han.
Kristian Ruby mener derfor, at der er behov for nogle nye tiltag, der kan flankere kvoteprisen, hvis den grønne omstilling skal køre videre.
- Det helt afgørende er, at vi får nogle klare regler for, hvordan det europæiske mål for vedvarende energi bliver leveret, siger han.
Dansk Energi, der er interesseorganisation for de danske energiselskaber, er mere tilfreds med EU-Kommissionens udspil.
- EU-Kommissionens pakke tager de rigtige skridt hen imod, at det kan betale sig at investere i vedvarende energi, siger Anders Stouge, vicedirektør i Dansk Energi.
Han roser den højere pris på CO2-kvoter, som EU-reformen vil give, og han er også tilfreds med, at kommissionen vil arbejde for en tiltrængt liberalisering af den vedvarende energi.
Ifølge Dansk Energi er der hårdt brug for at få skabt et indre marked, hvor dansk vindkraft kan transporteres fra Nordsøen til Italien, mens solcellestrøm kan flyde fra Spanien og nordpå.
- Det er til gavn for kunderne, og det vil også gavne værdien af danskproduceret vedvarende energi og vores eksport af energiteknologi, siger Anders Stouge.
