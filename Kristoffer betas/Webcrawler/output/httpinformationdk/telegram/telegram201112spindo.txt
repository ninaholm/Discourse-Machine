Spindoktorer bygger om for 215.000 kroner
Alle de særlige rådgivere i Udenrigsministeriet får kontorfællesskab. Pris: 215.000 kroner.


 Mens ejendomsmarkedet har ligget stille, har alle de særlige rådgivere - eller såkaldte spindoktorer - i Udenrigsministeriet i stedet valgt at slå pjalterne sammen i et kontorfællesskab.
Ifølge udenrigsminister Villy Søvndal (SF) har Udenrigsministeriet bygget et fælles kontor til de særlige rådgivere, som betjener de fire ministre, som har adresse på Asiatisk Plads i København.
Ud over Villy Søvndal er det europaminister Nicolai Wammen (S), handels- og investeringsminister Pia Olsen Dyhr (SF) samt udviklingsminister Christian Friis Bach (R).
De fire ministre råder i alt over fem særlige rådgivere, da Villy Søvndal har to af slagsen, da han sidder med i S-R-SF-regeringens koordinationsudvalg.
Kontorfællesskabet er skabt ved at sammenlægge et eksisterende rådgiverkontor med en del af de eksisterende ministerkontorer. En ombygning som har kostet 100.000 kroner.
Selv om kontormøblerne for det meste er brugt, så er dog indkøb nye stole og et mødebord for 26.000 kroner, ligesom to nye fjernsyn løber op i 6000 kroner.
Udgifterne til it og telefoni andrager 83.000 kroner.
- Samlet er der således tale om etableringsudgifter på omkring 215.000 kroner for de særlige politiske rådgivere, som er tilknyttet Udenrigsministeriet, oplyser udenrigsministeren i et svar til Folketingets Udenrigsudvalg.
