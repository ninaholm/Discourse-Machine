Frank Jensen vil kulegrave plejesnyd
Københavns overborgmester Frank Jensen sætter gang i en tilbundsgående undersøgelse af hele den kommunale hjemmepleje efter afsløringer af snyd med hjemmehjælp.


 Københavns overborgmester Frank Jensen (S) bebuder nu en tilbundsgående undersøgelse af hele den kommunale hjemmepleje.
Det sker efter TV2's afsløringer af systematisk snyd på Plejecentret Håndværkerhaven og nye afsløringer fra TV2, der viser, at der ikke er tale om et enestående tilfælde.
- Jeg har fulgt sagens udvikling, og jeg er lige som mine borgmesterkolleger både rystet og vred over de svigt, der har fundet sted, siger Frank Jensen i en pressemeddelelse.
Timelange pauser, private ærinder og indkøb midt i arbejdstiden er også hverdag for hjemmehjælpere fra hjemmeplejen på Lærkevej i København, afslører TV 2 tirsdag aften.
- En større del af hjemmeplejen i København er nu under mistanke for at have en usund arbejdskultur, og det kan hverken vi eller medarbejderne naturligvis leve med. Derfor er vi nødt til at undersøge forholdene til bunds og på tværs af forvaltningerne, siger overborgmesteren.
Han har sammen med sundhedsborgmester- og omsorgsborgmester Ninna Thomasen (SF) og socialborgmester Mikkel Wammen (Ø) bedt forvaltninger, om Økonomiudvalget på første møde efter sommerferien den 17. august får en samlet redegørelse og et oplæg, der kan danne grundlag for handling.
- Når problemet ikke længere er isoleret til én forvaltning, må vi iværksætte en tværgående undersøgelse. Både for at frikende det store flertal af hårdtarbejdende hjemmehjælpere og for at sikre, at de ældre får den hjælp, de har ret til, siger sundheds- og omsorgsborgmester Ninna Thomsen.
De seneste dages afsløringer på TV 2 har vist, at der ikke er klarhed over problemets omfang.
- Det er vigtigt for os alle tre, at vi får afdækket problemernes omfang, lyder det fra socialborgmester Mikkel Wammen.
