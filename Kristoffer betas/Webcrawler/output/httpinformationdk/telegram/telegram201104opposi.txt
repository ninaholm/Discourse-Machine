Oppositionen dumper regeringens ungepakke
Oppositionen langer ud efter regeringens nye ungepakke. Partierne efterlyser flere praktikpladser.


 Oppositionen kritiserer den nye ungepakke, som regeringen har fremlagt tirsdag. De efterspørger flere praktikpladser.
- Vi er meget skuffet over, at pakken ikke gør op med det største problem for unge, nemlig mangel på praktikpladser. Der er ingen hjælp at hente i ungepakken for de 8000 unge, som står uden en praktikplads.
Sådan lyder kritikken fra Socialdemokraternes arbejdsmarkedsordfører, Torben Hansen, nu da regeringen har præsenteret 13 nye initiativer, der skal gøre op med arbejdsløsheden blandt unge.
Socialdemokraterne efterspørger en garanti for praktikpladser.
- Vi har tidligere forslået en praktikpladsgaranti, og det er der desværre ikke noget om i denne pakke, siger Torben Hansen.
Regeringen vil blandt andet forlænge virksomhedspraktik fra fire til 13 uger, skabe hurtigere kontakt fra jobcentret til unge nyledige og sikre læse-, skrive- og regnekurser til flere unge.
Hos SF er man heller ikke tilfreds med udspillet. Partiet mener, at forslaget svarer til at give en hovedpinepille til en dødssyg patient.
- De seneste to år har problemerne med manglende praktikpladser til unge vokset sig alt for store, regeringen har fejlet fatalt, og planen går slet ikke i kødet på at skabe job til fremtidens unge, siger SF's gruppeformand, Ole Sohn.
Oppositionen langer også ud efter finansieringen, som blandt foregår gennem voksenlærlingeordningen samt omprioriteringer i Undervisningsministeriet og Videnskabsministeriet
- Det er trist, at man tager 52 milliarder fra voksenlærlingeordningen, det er jo penge fra unge ufaglærte, som flyttes over til uddannede unge, siger Torben Hansen.
Forslagene fra beskæftigelsesminister Inger Støjberg (V) og videnskabsminister Charlotte Sahl Madsen (K) skal nu til forhandling hos forligspartierne.
