Kronologi: Borgmesterballaden i Fredericia
Kenny Bruun Olsen er blevet valgt til Venstres borgmesterkandidat i Fredericia til kommunalvalget i november.


 * I efteråret 2012 erkender Fredericias Venstre-borgmester, Thomas Banke, at have brugt store mængder smertestillende morfin i forbindelse med en langvarig tandbehandling.
* 14. december sygemelder han sig efter et ekstraordinært møde i kommunens økonomiudvalg.
* 15. december kommer det frem, at borgmesteren i flere tilfælde over to år har brugt kommunens kort til private indkøb.
* 16. december beklager Thomas Banke sine fejldispositioner og erklærer, at han i sin sygeperiode vil tænke grundigt over sin fremtid.
* 17. december opfordrer et enigt byråd - herunder Venstre - ham til at gå af som borgmester.
* 7. januar 2013 meddeler bestyrelsen i Venstre i Fredericia samt byrådsmedlemmet Pernelle Jensen, at de alligevel støtter Thomas Banke som borgmester.
De er dermed uenige med de fire resterende Venstre-byrådsmedlemmer.
Samtidig støtter også Dansk Folkeparti og De Konservative i byrådet nu borgmesteren.
* Senere 7. januar afslører TV2 nye belastende detaljer om Banke. Ifølge hans eget kørselsregnskab har han holdt møder med borgmesteren i Herning, Lars Krarup (V), den 24. april 2010 og 25. maj samme år, men Lars Krarup har ikke registreret møderne.
* 8. januar: De fire Venstre-byrådsmedlemmer øger presset for at få Banke til at trække sig som borgmester. Udmeldingen lyder, at byrådsgruppen ekskluderer ham fra partiet, hvis han ikke trækker sig inden 9. januar kl. 12.
* Senere 8. januar meddeler Banke, at han vender tilbage til jobbet som borgmester.
Alle de Venstre-folk i Fredericia Byråd, som ikke bakker op om ham, er blevet truet med eksklusion, oplyser byrådsmedlem Hanne Lumby (V).
* 9. januar 2013: Thomas Banke ekskluderes fra Venstre.
* Senere 9. januar: De fire Venstrepolitikere i byrådet, der har ekskluderet Banke, bliver selv ekskluderet af den lokale partiforening.
* 10. januar 2013: Thomas Banke genindtræder i Venstre.
Partiformand Lars Løkke Rasmussen siger, at Venstre er klar til at drøfte en revidering af styrelsesloven, fordi "ingen kan forstå, at man kan sidde som borgmester, hvis alle i byrådet er imod én. Det sender et mærkeligt signal".
* Senere 10. januar: Thomas Banke trækker sig som borgmester, men forbliver i Fredericia Byråd og Venstre.
* 13. januar: Thomas Banke afleverer en anmodning om at blive helt fritaget fra sit medlemskab af byrådet. Han begrunder det med hetz mod sin person.
* 14. januar: Bestyrelsen for Venstre i Fredericia beslutter, at de fire ekskluderede medlemmer - Peder Hvejsel, Børge Larsen, Hanne Lumby og Kenny Bruun Olsen - kan genindtræde i partiet.
* Senere 14. januar: På et ekstraordinært byrådsmøde godkender byrådet Thomas Bankes anmodning om at forlade byrådet. Samtidig beslutter et samlet byråd, at Kenny Bruun Olsen overtager borgmesterposten.
