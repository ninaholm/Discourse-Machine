Dansk Industri: Afviste unge bør søge erhvervsrettet
DI opfordrer afviste studiesøgende at satse på naturvidenskabelige eller økonomiske studier.


 Hører man til en af de 20.654 uddannelsessøgende, der tirsdag med posten får afslag på drømmeuddannelsen, så skal man hurtigt ryste skuffelsen af sig og i stedet kigge på, hvor der fortsat er ledige pladser.
Og står det til Dansk Industri (DI), så skal man især kigge mod de erhvervsrettede uddannelser.
- Overvej især om ikke en af de erhvervsrettede videregående uddannelser på det tekniske, det naturvidenskabelige eller det økonomiske område er noget for dig. Dansk erhvervsliv har stort behov for flere kandidater på disse områder, siger underdirektør i DI, Charlotte Rønhof.
Uddannelsesministeriet oplyser, at der igen i år er sat rekord i optaget på de videregående uddannelser, så 62.875 studerende, svarende til fire procent flere end i 2012, har fået en studieplads.
I DI glæder man sig over rekorden, og over at de unge i højere grad søger og optages på de erhvervsrettede uddannelser, for dansk erhvervsliv har behov for flere højtuddannede.
Samme glæde finder man hos en af de fagforeninger, der kommer til at organisere de nye studerende.
Hos Djøf, der blandt andet organiserer jurister og økonomer, løfter man dog samtidigt en advarende finger. Ifølge Djøf-formand Lisa Herold Ferbing er der en risiko for, at det rekordstore optag fører til en lavere uddannelseskvalitet.
- Der skal følge tilstrækkelige bevillinger med til at sikre kvaliteten af uddannelserne. Virksomhederne har brug for dygtige kandidater til at sikre vækst og udvikling, siger Lisa Herold Ferbing.
Hun påpeger samtidigt, at det ikke bare er uddannelsesinstitutionerne, men også alt andet omkring studierne, som har brug for politisk opmærksomhed. Det gælder blandt andet studieboliger.
- Der er i forvejen alt for få, så det er på høje tid, at man lader uddannelsesløftet følge af et løft i antallet af studieboliger. Her udestår en klar politisk opgave, som hurtigst muligt skal adresseres på både lands- og lokalpolitisk plan, siger Lisa Herold Ferbing.
