Schall Holberg: Løkke ødelægger folkestyre
Det er beskæmmende, at Venstre vil nedlægge regionerne, mener partifællen Britta Schall Holberg.


 Venstres tidligere indenrigs- og sundhedsminister Britta Schall Holberg anklager partifællerne for at være på flugt fra Venstres kerneværdi, det decentrale folkestyre, med kravet om at nedlægge regionerne.
- Argumentationen for de tre teoretiker-styrede sundhedscentre er urovækkende for resterne af det lokale selvstyre, siger Britta Schall Holberg.
Statsminister Lars Løkke Rasmussen (V) præsenterede fredag en plan om at nedlægge de fem regioner og erstatte dem med tre sygehusfællesskaber med professionelle bestyrelser udpeget af sundhedsministeren.
Ifølge Britta Schall Holberg er det imidlertid ikke blot et dødsstød for regionerne - men også for kommunerne.
Også her der nemlig forskel på service med videre ud fra lokale prioriteringer, som de folkevalgte har taget og tager ansvar for, påpeger hun
- Det er meningen med hele det folkevalgte system, at det skal afspejle de forskellige forventninger, de lokale borgere har, siger Britta Schall Holberg og fortsætter:
- Næste gang bliver det kommunernes tur. Efter dagens argumentation fra Venstre, er meldingen: Nedlæg de folkevalgte råd og lad embedsmænd og fagfolk overtage styret.
- Det er så den vej, Venstre nu har skibet sig ind på. Det er beskæmmende i en verden og en tid, der i den grad råber på demokratiske løsninger og ikke på embedssystemer, centralisme og fremmedgørelse.
Statsministerens forslag betyder et farvel til Region Nordjylland og Region Sjælland. De nordjyske sygehuse lægges under det nuværende Region Midtjylland, mens de sjællandske sygehuse lægges under hovedstaden.
