Iran tester langdistanceraketter



 Iran har foretaget prøveaffyringer med langdistanceraketter og mellemdistanceraketter, oplyser det statslige tv i Teheran. Det sker dagen efter, at Revolutionsgarden i landet havde affyret flere kortrækkende missiler under en militærøvelse. 
 De militære manøvrer finder sted på et tidspunkt, hvor forholdet mellem Iran og Vesten er bliver forværret som følge af nye oplysninger om, at Teheran er ved at opføre endnu et atomanlæg til berigelse af uran.
 Nyheden om det nye anlæg, der blev kendt internationalt fredag, har skabt yderligere usikkerhed om udfaldet af et møde i Geneve senere i denne uge mellem Iran og seks af verdens stormagter deriblandt USA, Kina og Rusland.
 Irans statslige presse-tv siger, at Revolutionsgarden har foretaget prøveaffyringer med missiler af typen Shahab 3, som ifølge iranske regeringskilder har en rækkevidde på omkring 2.000 kilometer. Disse raketter vil kunne nå mål i Israel og amerikanske baser ved Den Persiske Bugt. Iran testede senest et Shabak 3 missil for godt et år siden. 
 Tidligere blev der testet Shabak 1 og 2 missiler under den iranske militærøvelse, som bliver gennemført for at "vedligeholde og forbedre" Irans militære afskrækkende kapacitet.
 USA, der mener, at iranerne er ved at fremstille atombomber, har gentagne gange udtrykt bekymring over det iranske missilprogram.
