Tysk højreekstremist nægter sig skyldig i ti drab
Efter flere års tavshed nægter hovedmistænkt i stor retssag at have planlagt eller været involveret i ti drab


 Det eneste overlevende medlem af den højreekstremistiske gruppe NSU, som fra 2000 og flere år frem mistænkes for at stå bag ti drab i Tyskland, nægter sig onsdag skyldig i drab.
Efter to og et halvt år har den hovedanklagede Beate Zschäpe ved retten i München dermed endelig givet lyd fra sig i en af Tysklands mest opsigtsvækkende sager.
Efterretningstjenesten var flere gange tæt på gruppen, som dog gik fri i over ti år, indtil et af de tre medlemmer blev anholdt og sigtet i 2011.
Hendes forsvarer læser onsdag i retten op fra en erklæring, hvor hun forholder sig til punkterne i det omfattende anklageskrift.
- Jeg var hverken involveret i forberedelserne eller udførslen, blev der læst højt efter den 40-åriges ønske.
To andre medlemmer af gruppen - Uwe Mundlos og Uwe Böhnhardt - begik selvmord, da politiet endelig fandt frem til gruppen i november 2011.
Beate Zschäpe sprængte gruppens tilholdssted i luften, inden hun blev anholdt.
Den nynazistiske gruppe - Den Nationalsocialistiske Undergrund - er mistænkt for at stå bag drab på otte mænd af tyrkisk oprindelse, en græsk mand og en kvindelig politibetjent ifølge anklageskriftet.
Drabene er begået mellem 2000 og 2007.
Gruppen er også mistænkt for at stå bag en serie af bomber i indvandrerområder i Köln, som har såret snesevis af mennesker, og for at have begået 15 røverier.
Sagen er den største af sin art i efterkrigstidens Tyskland, og har sat landets efterretningstjenester i forlegenhed, fordi gerningsmændene ikke blev pågrebet tidligere.
Beate Zschäpe risikerer fængsel på livstid, hvis hun findes skyldig.
