DF: Knivlov fører til knive i nattelivet
Regeringen, EL og LA ændrer regler for udlændinge, toldkontrol og knivloven. DF frygter den nye knivlov.


 Dansk Folkeparti advarer om, at den nye knivlov sender et "uheldigt signal" til de unge mennesker i nattelivet, om de ikke længere bør frygte at tage en kniv med i byen.
Ifølge partiets retspolitiske ordfører, Peter Skaarup, vil det uundgåeligt føre til flere personfarlige episoder.
- Da vi i sin tid vedtog en knivlov var det for at begrænse brugen af knive i nattelivet, men selvfølgelig også i forbindelse med højrisiko fodboldkampe og andre begivenheder, hvor bølgerne nogle gange går højt, siger Peter Skaarup og fortsætter:
- En lempelse af knivloven sender de helt forkerte signaler til bøllerne i nattelivet og rundt omkring i de belastede boligkvarterer, hvor banderne regerer, hvorfor de partier, der står bag den nye slappere lov påtager sig et meget stort ansvar, hvis dette som forventet fører til øget knivvold.
S-R-SF-regeringen, Enhedslisten og Liberal Alliance har besluttet, at det ikke længere automatisk skal give syv dages fængsel at gå med en kniv, hvor bladet er for langt.
Ændringen er en del af det, som justitsminister Morten Bødskov (S) kalder et opgør med den tidligere VK-regerings symbolpolitik.
