Bombetrussel udsætter eksamen på Harvard
Universitetet Harvard i USA har afblæst en eksamen på grund af bombetrussel. Fire bygninger er evakueret.


 Det berømte Harvard University i USA er skueplads for dramatiske begivenheder, da fire bygninger er evakueret på grund af frygt for en bombe.
Efter at politiet i halvanden time har gennemsøgt de fire bygninger, er der mandag ved 17-tiden dansk tid dog fortsat ikke tegn på, at der er en bombe på stedet.
- Politiet har ingen grund til at tro, at der er en trussel, meddeler universitetet.
 Men inden da blev de fire bygninger - Science Center, Thayer, Sever og Emerson - evakueret. Det skete, mens der var eksamen.
Sam Weinstock, der er kommende chef for en studenteravis på Harvard, siger til CNN, at eksamenerne resten af dagen er aflyst og udskudt.
Tidligere beskrev Harvard situationen som "ubekræftede rapporter" om, at der var placeret sprængstoffer i de fire bygninger.
Harvard University regnes for et af verdens bedste universiteter. Det ligger i Cambridge nær Boston i delstaten Massachusetts.
Alarmen på Harvard kommer mindre end en måned efter, at eliteuniversitetets store rival, det ligeledes prestigefyldte universitet Yale i byen New Haven i delstaten Connecticut, måtte lukke ned i fire timer.
Det skete, fordi en anonym person i et telefonopkald sagde, at hans værelseskammerat planlagde at gennemføre en skudmassakre på universitetsområdet.
I de seneste år har der været en række tragiske og blodige skudmassakrer på skoler og andre undervisningsinstitutioner i USA.
