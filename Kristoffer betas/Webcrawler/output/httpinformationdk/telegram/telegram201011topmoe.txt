Topmøde skal redde tigeren fra udryddelse
Asiatiske lande er samlet i Rusland for redde tigeren, der er i fare for at blive udryddet.


 Tigeren, verdens største kat, er i alvorlig fare for at blive udryddet og skal reddes. Det er ledere fra en række asiatiske landet blevet enige om under et møde i Sankt Petersborg i Rusland.
- Tigernes situation er en katastrofe, indledte den russiske premierminister, Vladimir Putin, tigertopmødet med at sige. 
Han opfordrede alle deltagende lande til straks at træffe de nødvendige forholdsregler for at redde tigeren i den fri natur.
Topmødet i Sankt Petersborg er den første af sin art, og har som mål at fordoble antallet af tigere frem til 2022.
Der lever i øjeblikket kun cirka 3200 tigere i fri natur i verden i dag, og antallet er tæt på det punkt, hvor arten ikke længere kan reproducere sig selv, siger eksperter.
- Det er tragisk. Vi har ikke råd til at tale nonsens. Vi skal handle, slog Putin fast over for regeringsledere fra 13 asiatiske lande inklusive Kinas Wen Jiabao.
Eksperter anslår, at der skal investeres op mod to milliarder kroner frem til 2022 for at redde tigeren fra at blive udryddet.
Men oddsene er ikke gode. For 100 år siden var der 100.000 tigere i verden. Siden da har mennesket udryddet Java-tigeren, Bali-tigeren og den kaspiske tiger hovedsagelig ved krybskytteri og handel med skind. 
Desuden er den store kats naturlige leve- og jagtområder reduceret til under en tiendedel af, hvad de var for 100 år siden.
I Sankt Petersborg  skal de 13 lande finde ud af, hvordan tigeren kan reddes.
Ud over Rusland og Kina deltager Bangladesh, Bhutan, Cambodja, Indien, Indonesien, Laos, Malaysia, Myanmar (Burma), Nepal, Thailand og Vietnam.
