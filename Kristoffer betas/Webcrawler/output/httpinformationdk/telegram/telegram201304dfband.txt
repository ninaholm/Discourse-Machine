DF om bandekrigen: Domstolene skal have flere midler
Når politiet sætter ind mod banderne, skal domstolene have hjælp til at kunne følge med, lyder det.


 Det er ikke kun politiet, der får sved på panden over den verserende bandekonflikt i hovedstadsområdet. Også domstolene får ekstra arbejde, og derfor skal de tilføres flere midler, lyder det fra Dansk Folkeparti.
Tirsdag stod det klart, at Københavns Politi og Københavns Vestegns Politi får flere efterforskningsressourcer til at bekæmpe den stigende bandekriminalitet, men det er ikke nok, siger retsordfører Peter Skaarup (DF) .
- Det er positivt og helt nødvendigt, at der kommer mere politi til at bekæmpe banderne. Men hvis det, der sker i virkeligheden, er, at der kommer en flaskehals hos domstolene, så er vi lige vidt, siger han.
Han vil onsdag tage kontakt til justitsminister Morten Bødskov (S), der bør sikre, at sagerne ikke ligger brak hos domstolene.
- Vi har nogle mål for, at voldssager bliver behandlet hurtigt, men det er ikke sikkert, at domstolene kan nå det nu. Det er justitsministeren nødt til at se på, mener Peter Skaarup.
Tirsdag meddelte rigspolitichef Jens Henrik Højbjerg, at han har besluttet at flytte 25-30 betjente til Københavns Politi og Københavns Vestegns Politi for at styrke de to politikredse i efterforskningen i den verserende bandekonflikt.
Den udmelding fik Dommerforeningen til at advare om, at sagerne kan skabe en prop i systemet.
- Hvad hjælper det at efterforske og jage bander og få bandemedlemmerne varetægtsfængslet, hvis domstolene senere viser sig som en flaskehals, lød det fra formand Mikael Sjöberg.
Han peger på, at domstolene netop har fået styr på lange sagsbehandlingstider i straffesagerne.
- Men i et så lille og skrøbeligt retssystem som det danske skal der ikke meget til, før vi kommer tilbage til tidligere tiders alt for lange sagsbehandlingstider.
I årets første måneder har der været et stort antal skyderier og andre voldshandlinger i bandemiljøerne. De ekstra betjente er en midlertidig foranstaltning.
