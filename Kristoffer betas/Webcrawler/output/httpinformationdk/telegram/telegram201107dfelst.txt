DF og EL: Stop skovrydning midlertidigt
Myndighederne skal vente med at rydde Østerild Klitplantage, til landsretten og EU har talt, mener DF og EL


 Skov- og Naturstyrelsen skal stoppe rydningen af Østerild Klitplantage, indtil landsretten og EU-Kommissionen har talt.
Det kræver Dansk Folkepartis miljøordfører, Jørn Dohrmann, og Enhedslistens Per Clausen.
- Man bør vise den storhed, at man godt kan vente. Miljøministeren har flere gange lavet fejl i anlægsloven, så man har ventet i måneder for at få lovgivningen rettet op. Vi kan godt vente nogle måneder mere, siger Jørn Dohrmann.
Lørdag stoppede aktivister skovfældningen. Danmarks Naturfredningsforening (DN) klagede for knap et år siden til EU-Kommissionen og -parlamentet over anlægsloven, som omfatter verdens største testcenter for vindmøller.
DN ønsker, at EU-Domstolen giver klagen opsættende virkning. Der skal fældes 266 hektar skov i et sammenhængende område af skov, klithede, vådområder og eng.
- Det skal ske på et lovligt grundlag. Hvad siger EU til, om klagen har opsættende virkning? Hvad siger landsretten til, om det er i orden? Vi vil ikke have en stor erstatningssag bagefter, når træerne er fjernet, og husene er eksproprieret, siger Jørn Dohrmann.
Anlægsloven strider ifølge DN mod EU's habitatdirektiv, som beskytter Europas vigtigste naturområder og arter. Jørn Dohrmann frygter ikke, at forsinkelsen skader den danske vindmøllebranche og koster job.
 - Vi vil gerne have et nationalt testcenter, men det skal ske på en ordentlig måde, mener han.
Jørn Dohrmann kritiserer S og SF for at støtte skovfældningen, og Per Clausen opfordrer S-SF til at bruge en tænkepause.
- Ellers svigter de ikke bare naturen og demokratiet, men medvirker til åbenlyst magtmisbrug, siger Per Clausen og fortsætter:
- Sagen om etableringen af vindmølletestcentret har været en skandale fra første dag, siger han.
