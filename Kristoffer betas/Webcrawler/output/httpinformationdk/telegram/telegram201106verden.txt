En af verdens farligste militante er dræbt
Ilyas Kashmiri var på USA's top fem over de mest eftersøgte terrorister. Også vestlige mål var i sigtekornet.


 Omkring en måned efter drabet på terrornetværket al-Qaedas leder, Osama bin Laden, kan USA notere sig endnu en stor sejr i kampen mod terror, efter et ubemandet amerikansk fly, en såkaldt drone, har dræbt Ilyas Kashmiri.
Den 47-årige leder af gruppen Harakat-ul Jihad Islami var også højt placeret i al-Qaeda og stod blandt de fem øverste på USA's liste over de mest eftersøgte terrorledere.
Ifølge USA var han al-Qaedas chef for militære operationer i Pakistan, og hans navn har været nævnt som mulig afløser for Osama bin Laden.
Han var tidligere officer i det pakistanske militær, men skiftede sidenhen bane og blev, hvad det amerikanske udenrigsministerium betegner som "særlig udpeget global terrorist".
Hans evner til at gennemføre operationer på landjorden gjorde ham ifølge USA langt farligere end højt profilerede al-Qaeda medlemmer som blandt andet bevægelsens nummer to, Ayman al-Zawahiri.
Pakistanske medier har spekuleret i, om Kashmiri var hjernen bag forrige weekends angreb mod en pakistansk flådebase, hvor en lille gruppe militante holdt basen belejret, indtil soldater fik dem nedkæmpet efter 16 timers skudveksling.
Angrebet var endnu en ydmygelse for det mægtige pakistanske militær.
Kashmiri har gennemført adskillige angreb i Pakistan, var ifølge indiske myndigheder involveret i det blodige Mumbai-angreb i 2008 og havde tilsyneladende også ambitioner om at angribe vestlige mål.
Et vidne har fortalt anklagemyndigheden i Chicago, at terrorlederen havde planer om at sende militante til USA for at gennemføre anslag på amerikansk jord.
Herhjemme er hans navn først og fremmest kendt, fordi han samarbejdede med David Headley om terrorplanerne mod Jyllands-Posten som hævn mod avisens Muhammed-tegninger.
Under retssagen mod David Headley i Chicago kom det forleden frem, at Kashmiri og andre højtstående al-Qaeda-folk havde planer om at dræbe chefen for den amerikanske våbenproducent Lockheed Martin.
Angrebet skulle være hævn for de droneangreb, som USA jævnligt gennemfører mod de militantes formodede skjulesteder i Pakistan.
I stedet blev det de amerikanske droner, der fik ram på Kashmiri.
