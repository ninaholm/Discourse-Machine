Muslimer og afrikanere vil hjælpe sultofre
Muslimske og afrikanske lande vil hjælpe sultofre på Afrikas Horn og i Østafrika, der er ramt af voldsom tørke


 Landene i Den Islamiske Konferenceorganisation (OIC) har lovet at give 350 millioner dollar til nødhjælp i Somalia, siger OIC's generalsekretær, Ekmeleddin Ihsanoglu, ved et hastemøde i Istanbul.
- I alt har vi sikret løfter for 350 millioner dollar (1,8 milliarder kroner). Vi håber at kunne øge beløbet til 500 millioner dollar (2,6 milliarder kroner) inden for kort tid, siger Ihsanoglu.
Også de afrikanske lande er ved at ruste sig til at hjælpe sultofrene for den tørke, der har ramt Somalia, Kenya, Etiopien og Djibouti.
Formanden for Den Afrikanske Union (AU), Jean Ping, opfordrede onsdag de afrikanske lande til at vise generøsitet ved et donormøde til fordel for Afrikas Horn i næste uge.
- Vi er nødt til at deltage i finansieringen og vise resten af verden, at vi er i stand til at løse afrikanske problemer med afrikanske løsninger, sagde Ping.
Ved donorkonferencen i AU's hovedkvarter i Etiopiens hovedstad, Addis Abeba, den 25. august vil AU opfordre medlemslandene til at give bidrag til at hjælpe de omkring 12 millioner mennesker, der er truet af sult på Afrikas Horn og i Østafrika.
Ping har sendt Ghanas tidligere præsident Jerry Rawlings på en rundrejse til de afrikanske hovedstæder for at bede om bidrag. Algeriet har allerede lovet 10 millioner dollar (51 millioner kroner).
FN har anmodet om 2,4 milliarder dollar (12,4 milliarder kroner) i hjælp til ofrene for sult og tørke på Afrikas Horn og i Østafrika. Mindre end halvdelen af beløbet er kommet ind og titusinder af somaliske børn er allerede døde af sult. Flere hundredtusinder andre risikerer at dø, hvis hjælpen udebliver.
