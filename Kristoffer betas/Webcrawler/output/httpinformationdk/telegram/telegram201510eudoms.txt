EU-dom stempler amerikansk datasikkerhed som for dårlig
Sagen er rejst i kølvandet på whistlebloweren Edward Snowdens afsløringer af omfattende overvågning i USA


 Europæiske Facebook-brugeres personoplysninger er ikke automatisk tilstrækkelig beskyttet i USA.
EU-Kommissionens beslutning om at acceptere amerikansk datasikkerhed er derfor ugyldig, hedder det i en opsigtsvækkende dom fra EU-Domstolen.
Det er samtidig en dom, der vil få store konsekvenser for andre virksomheder, der ligesom Facebook overfører data fra Europa til servere i USA.
Tusindvis af både amerikanske og europæiske virksomheder - både Facebook, Google, Twitter, Amazon og andre giganter - overfører således løbende data fra Europa til USA.
Men EU-Domstolen fastslår nu i sin klare afgørelse, at de amerikanske regler for datasikkerhed altid er underlagt USA's nationale sikkerhed, hvis der opstår en konflikt mellem de to hensyn.
Og det er så vidtgående, at det kompromitterer de fundamentale rettigheder, som EU-borgere er garanteret, mener EU-Domstolen.
Det er den østrigske jurist Maximillian Schrems, der har startet sagen efter den amerikanske whistleblower Edward Snowdens afsløringer af omfattende overvågning udført af den amerikanske sikkerhedstjeneste, NSA.
- Yay, tweeter Schrems efter dommen, som han kalder "en milepæl, når det gælder privatliv på nettet".
Maximillian Schrems mener, at Snowdens afsløringer viser, at der ikke er nogen meningsfuld beskyttelse af hans egne og andre europæiske Facebook-brugeres personlysninger i USA.
Østrigeren har derfor klaget til den irske datakommissær over, at hans data ikke er tilstrækkelig beskyttet mod overvågning.
Herefter har den irske højesteret spurgt EU-Domstolen, om den har beføjelser til at se på sagen på trods af EU-Kommissionens accept af amerikansk datasikkerhed.
Og de irske domstole har beføjelserne og kan derfor godt gå i gang med at behandle Schrems klage, siger EU-Domstolen nu.
Men EU-Domstolen er af egen drift gået et skridt videre og har samtidig erklæret EU-Kommissionens beslutning om at acceptere USA som en såkaldt "safe harbour", når det gælder datasikkerhed, for ugyldig.
Sagen er rejst i Irland, fordi europæiske Facebook-brugere netop indgår en aftale med Facebook i Irland, når de opretter sig på det populære sociale medie.
