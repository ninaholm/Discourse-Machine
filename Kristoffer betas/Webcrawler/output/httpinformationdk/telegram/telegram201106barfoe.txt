Barfoed: vi skal med i euroen i år
Mens øget grænsekontrol gør Danmarks forhold til EU anspændt, kræver K nu et opgør med alle tre EU-forbehold.


 Genvinder de borgerlige magten ved det snarlige valg, skal danskerne stemme om alle tre EU-forbehold hurtigst muligt.
Det kræver den konservative leder, Lars Barfoed, der vil have forbeholdene for euro-, rets- og forsvarssamarbejde fjernet allerede i 2011, skriver Politiken.
- Forbeholdene skader Danmark og holder os uden for indflydelse. Det vil være ideelt, hvis vi kan afskaffe dem, inden vi overtager formandskabet for EU 1. januar 2012, siger Lars Barfoed til avisen.
 Han kræver folkeafstemningen skrevet ind i regeringsgrundlaget, hvis de Konservative igen skal sidde i regering.
Det konservative krav kommer, mens regeringen kæmper hårdt for at forklare Folketinget, EU og vores nabolande, at aftalen om styrket grænsekontrol på ingen måde modarbejder den frie bevægelighed, som EU-samarbejdet bygger på.
- Vi tror ikke på, det styrker danske interesser, dansk kultur eller dansk selvstændighed, at vi lukker af for omverdenen. Det er også en grund til at fjerne forbeholdene, siger Lars Barfoed til Politiken.
I Dansk Folkeparti modtages Barfoeds ambition om yderligere dansk EU-integration med hovedrysten:
- Det er uforståeligt for mig, at de vil afgive endnu mere suverænitet til EU. siger gruppeformand Kristian Thulesen Dahl til Politiken.
- Kontrol ved grænserne er et godt eksempel, hvor regeringerne og EU-ideologien siger, at der ikke må være kontrol ved grænserne. Men befolkningerne mener, at grænsekontrol er naturlig og logisk, udtaler han.
Venstres gruppeformand, Kristian Jensen, er heller ikke klar til at tilslutte sig regeringspartnerens krav.
