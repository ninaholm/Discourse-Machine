Vestager åbner for reelle skattelettelser
Skattereformen skal give tre milliarder kroner til statskassen, og dem er regeringen klar til at forhandle om.


 Hvis Venstre skal være med i en skattereform, så skal der reelle skattelettelser på bordet, har partiet meldt ud.
Og det er regeringen klar til at forhandle om, siger økonomi- og indenrigsminister Margrethe Vestager (R).
- Reformen skal give tre milliarder kroner, og dem har regeringen sagt, at vi gerne vil bruge til investeringer i uddannelse og forskning, men Venstre har sagt, at de ønsker at bruge dem til skattelettelser. Det må vi forhandle om.
- Vi er en mindretalsregering, og det er vi klar over, siger Margrethe Vestager.
Dermed rækker hun for alvor hånden ud mod Lars Løkke Rasmussen (V) og det største oppositionsparti, inden forhandlingerne går i gang tirsdag eftermiddag.
Margrethe Vestager understreger samtidig, at reformen indeholder egentlige skattelettelser - men kun til danskere med de laveste lønninger.
Også statsminister Helle Thorning-Schmidt (S) anmoder Folketingets partier om at møde op med åbent sind til forhandlingerne.
- Vi vil gerne arbejde hurtigt, for hvis reformen skal træde i kraft 1. januar 2013, så skal vi have det igennem Folketinget hurtigt.
- Der er nogle gode uger inden sommerferien, og vi tror, at vi kan nå langt på denne side af sommerferien, hvis der er forhandlingsvilje, siger Helle Thorning-Schmidt.
