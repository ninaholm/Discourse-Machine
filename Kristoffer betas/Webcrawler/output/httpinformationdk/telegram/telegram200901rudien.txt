Rudiengaard appellerer til Fogh i VK-strid



 Venstres Preben Rudiengaard vil inddrage statsminister Anders Fogh Rasmussen i sin strid med den konservative sundhedsminister, Jakob Axel Nielsen.
 Rudiengaard, der er formand for Folketingets Sundhedsudvalg, er skuffet over, at et planlagt forsoningsmøde mellem ham og sundhedsministeren i sidste øjeblik blev aflyst. Han kalder situationen "uholdbar" og vil nu tage sig "en god snak med statsministeren" om sagen. Rudiengaard håber, at regeringschefen vil sætte sig igennem og sørge for, at forsoningsmødet alligevel bliver til virkelighed.
- Jeg havde meget kraftigt set frem til mødet. Det er den måde, voksne mennesker agerer på. Man sætter sig sammen og får diskuteret problemerne, siger Preben Rudiengaard til Ritzau.
 Han hæfter sig ved, at statsministeren tidligere har givet udtryk for, at striden skulle bilægges på tirsdagens forsoningsmøde. Men mødet blev aflyst i sidste øjeblik.
 Syv minutter før mødestart landede en mail i Rudiengaards elektroniske indbakke, der reelt aflyste mødet. Det ærgrer Rudiengaard, der mødte op til mødet uden at vide, at det var aflyst.
 - Jeg blev lidt trist til mode over det. Jeg synes, at det ville have været rart, hvis vi havde haft tid i dag, siger Preben Rudiengaard.
 Han har den seneste uge ligget i en åben, verbal krig med De Konservatives sundhedsminister, Jakob Axel Nielsen. Rudiengaard har i selskab med Venstres sundhedsordfører, Birgitte Josefsen, efterlyst visioner og nye idéer fra ministeren, mens Jakob Axel Nielsen rasende har svaret igen ved at kalde Rudiengaard for "en populistisk enkeltsagspolitiker". 
