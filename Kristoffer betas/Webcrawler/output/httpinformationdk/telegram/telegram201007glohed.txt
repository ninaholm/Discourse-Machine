Glohed weekend gør dansk natur brandfarlig
Med udsigt til op mod 30 grader i weekenden advarer Beredskabsstyrelsen nu mod brandfarer, der lurer i det knastørre danske sommerland.


 Prognoserne på weekendvejret viser solskin fra en skyfri himmel. 
Og DMI's tørindeks viser, at de seneste ugers varme og tørvejr har gjort den danske natur knastør. Det får nu Beredskabsstyrelsen til at advare om overhængende brandfare. 
Tørken og dermed brandfaren er værst i Vestjylland. Skovrider Ditte Svendsen fra Skov- og Naturstyrelsen vurderer, at selv få gløder kan få skoven til at stå i lys lue:    
- I de mange klit- og nåletræsplantager, vi har her i området, ligger der typisk tørre kviste og nåle i skovbunden, som er let antændelige, siger Ditte Svendsen, der især er bekymret for glødende cigaretskod.
- Der er god grund til at opfordre til varsomhed, for vi oplever desværre med mellemrum brande, som er antændt af cigaretter, siger skovrideren. 
Der er dog grund til at være påpasselig i hele landet. I går opstod en skovbrand i Tisvilde Hegn i Nordsjælland. Heldigvis blev den opdaget tidligt, og det lykkedes brandvæsnet at begrænse den til under en halv hektar. 
Beredskabsstyrelsen har følgende råd til, hvordan vi skal opføre os i den tørre natur for at undgå brande:
Tænd kun bål og grill på dertil indrettede steder. Forlad aldrig en grill eller et bål, før det er helt slukket med vand. Kast aldrig en tændt cigaret fra dig, heller ikke selvom du træder på den bagefter.

