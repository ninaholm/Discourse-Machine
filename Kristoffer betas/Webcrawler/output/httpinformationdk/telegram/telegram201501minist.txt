Minister: Unge skal vise motivation for lærerstudiet
Selv om der er færre, der ønsker at læse til lærer, skal problemet ikke løses ved lettere optag, lyder det.


 Der er brug for flere og dygtige lærere. Men der skal heller ikke lukkes op for hvem som helst på uddannelserne for at løse problemet med manglende lærere.
Sådan lyder det fra uddannelses- og forskningsminister Sofie Carsten Nielsen (R) i forbindelse med, at hver 10. lærer helt har forladt folkeskolen.
Det er sket, efter at skolereformen og den omstridte lov om arbejdstidsregler trådte i kraft efter sommerferien sidste år, viser tal fra Kommunernes og Regionernes Løndatakontor.
Selv om skolereformen har sin andel i det faldende antal lærere, så handler det også om, at unge ikke vil være lærere, lyder det fra blandt andre Danmarks Lærerforening.
- Det er klart, vi skal være meget opmærksomme på, om søgningen bliver ved med at falde, siger Sofie Carsten Nielsen.
- Vi har brug for flere og mange dygtige lærere i fremtiden, og så må vi sætte en indsats i gang.
I samme forbindelse påpeger ministeren, at reformeringen af læreruddannelsen har gjort det sværere for de unge at komme ind.
- Det gjorde vi for to år siden. Derfor har det siden været sådan, at dem uden syv i gennemsnit har skullet til en optagelsessamtale.
- Der kan vi se, at omkring 20 procent er blevet væk fra de samtaler, siger Sofie Carsten Nielsen.
Ministeren nævner også, at der har været et stort frafald på læreruddannelserne.
- Noget af det, der har gjort, at også de mest motiverede er faldet fra, skyldes for løse studiemiljøer.
- På den måde tror jeg, det er positivt, at de 20 procent, som ikke engang kan finde motivation til at dukke op til en optagelsessamtale, ikke er på lærerstudiet i dag, fordi det er med til at give nogle bedre miljøer, siger hun.
Sofie Carsten Nielsen forklarer, at hun vil sætte sig sammen med organisationerne på området for at finde muligheder, der vil gøre det mere attraktivt at læse til lærer.
