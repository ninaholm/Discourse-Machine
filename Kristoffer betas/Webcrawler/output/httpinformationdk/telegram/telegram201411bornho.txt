Bornholms lakridskonge er kåret som Årets Leder
Johan Bülow har på syv år skabt en millionforretning - som den hidtil yngste fik han prisen som Årets Leder.


 En ung mand mente, at lakrids skulle være en gourmetoplevelse for den søde tand. Derfor rykkede han ind i sin mors køkken i Svaneke på Bornholm sammen med sin kæreste i jagten på den perfekte opskrift på lakrids.
Det er syv år siden. Torsdag blev iværksætteren og lakridsinnovatøren Johan Bülow hædret i København som Årets Leder 2014. Foruden æren består prisen af et kunstværk af den unge billedkunstner Alexander Tovborg.
Det lykkedes i den grad for Bornholms lakridskonge og hans kæreste Sarah at finde opskrifter, der gjorde velsmagende lakrids i forskellige varianter til en millionomsætning i virksomheden Lakrids by Johan Bülow, som iværksætteren selv grundlagde.
I en 3500 kvadratmeter stor fabrik i Hvidovre producerer Johan Bülow i dag lakrids i lange baner, som sælges fra en webshop, seks selvstændige butikker i Danmark, en nyåbnet butik i Norge samt i eksklusive varehuse i blandt andet London og New York.
Samtidig har Johan Bülow udviklet sig til en bemærkelsesværdigt dygtig og innovativ leder, der går foran som inspirator og forbillede, hedder det i begrundelsen for prisoverrækkelsen, som blev foretaget af Ledernes formand, Svend Askær, på Ledelsens Dag.
Selv har Johan Bülow sagt, at nøgleordene i hans lederskab er "passion og ærlighed".
Det er 13. gang, prisen uddeles, og den 30-årige Johan Bülow er den hidtil yngste, der er blevet hædret som Årets Leder.
Dermed kommer den bornholmske lakridsfabrikant i fornemt selskab med blandt andre Jørgen Vig Knudstorp fra Lego, Christian Clausen fra Nordea og Nils Smedegaard-Andersen fra A.P. Møller-Mærsk, der alle har været Årets Leder.
Prisen blev stiftet i 2002 af Lederne, der er en interesseorganisation for ledere, og i dag har 108.000 medlemmer. Den første modtager af prisen i 2002 var daværende nationalbankdirektør Bodil Nyboe Andersen.
Vinderen kåres ved en webafstemning, og der kunne i år vælges blandt fire kandidater. Foruden Johan Bülow var det skoleleder på Strandgårdskolen i Ishøj Birgit Lise Andersen, Danfoss-direktør Niels B. Christiansen og administrerende direktør for Den Blå Planet Dorte Gleie.
