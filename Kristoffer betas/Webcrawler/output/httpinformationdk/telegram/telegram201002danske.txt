Danske soldater i ildkamp i Afghanistan



 Danske soldater har været i ildkamp både søndag og mandag tæt på deres base i Helmandprovinsen. 
Ingen danskere er kommet til skade i kampene med afghanske oprørere. Det oplyser Hærens Operative Kommando.
Søndag var det soldater fra Charlie-kompagniet, der blev beskudt fra en af de landbrugsbebyggelser, der er så mange af i Afghanistan. 
Soldaterne blev beskudt, da de var på vej tilbage fra patrulje. De besvarede ilden og trak sig tilbage. Hverken mandskab eller materiel blev ramt. 
Mandag morgen dansk tid var det soldater fra Bravo-kompagniet, der blev beskudt fra to bebyggelser - også kaldet compounds. 
Soldaterne skød også denne gang igen og trak sig tilbage til basen efter at have observeret området i et stykke tid. Heller ikke her blev danske styrker eller materiel ramt. 
Endelig har luftbasen ved Kandahar to gange været alarmeret, efter nedslag af raketter i området. Alarmen gik både søndag og mandag morgen, men raketterne ramte hverken personer eller materiel.
