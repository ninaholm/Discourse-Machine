Udvalg sender svag slovensk kommissærkandidat ud i kulden
Sloveniens kommissærkandidat kan ikke være kommissær i Jean-Claude Junckers kommission, stemmer udvalg.


 Dommen var hård over Sloveniens kommissærkandidat Alenka Bratusek, da hun var i høring mandag, og onsdag aften har de ansvarlige udvalg i Europaparlamentet sendt hende helt ud i kulden - med et kæmpe smæk.
112 medlemmer af parlamentets industriudvalg og miljøudvalg vedtog, at den tidligere slovenske premierminister ikke er egnet til jobbet, mens kun 13 mente, at hun kunne sidde i jobbet. To medlemmer stemte hverken for eller imod.
Bratusek var af den kommende kommissionsformand, Jean-Claude Juncker, indstillet til posten som næstformand og kommissær med ansvar for EU's energiunion.
Under sin høring mandag var der meget få konkrete svar fra sloveneren, som holdt sig til nogle få faste vendinger, og parlamentarikerne tabte hurtigt tålmodigheden med hende.
Efterfølgende var der skarp kritik af hendes præstation, som af flere blev kaldt "den svageste" af alle 27 kommissærkandidater.
Onsdag løb rygterne frem og tilbage om, at sloveneren ville trække sig inden afstemningen, men hun valgte i løbet af dagen at afvente selve afstemningen, selvom det stod ret klart, at det ville blive et nej.
Der var skepsis over for Bratusek, blandt andet fordi hun beskyldes for at have indstillet sig selv til posten, efter at hun tidligere i år blev væltet som partiformand og derpå trak sig som premierminister.
Der er åbnet en korruptionsundersøgelse af forløbet i Slovenien, hvor det lyder fra en undersøgelseskommission, at hun har forsøgt at forsinke dens afgørelse til efter hendes høring i EU-Parlamentet ved at undlade at hente post.
Europaparlamentet kan ikke formelt afvise enkeltkandidater til poster i EU-Kommissionen.
Men eftersom parlamentet skal stemme om kommissionen som helhed, er det set før, at parlamentet har tvunget en kommende kommissionsformand til at skifte ud på sit hold.
