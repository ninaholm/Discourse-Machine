Klimaforskning i Nordatlanten styrkes
Der forskes for ti millioner kroner i klima til støtte for grønlandsk og færøsk fiskeri, besluttede rigsmødet


 Det nordatlantiske fiskeri fra Grønland og Færøerne skal hjælpes ved at forske i klimaet.
Det besluttede statsminister Helle Thorning-Schmidt (S) ved torsdagens rigsmøde i Igaliku i Sydgrønland med Grønlands landsstyreformand Kuupik Kleist og Færøernes lagmand Kaj Leo Holm Johannesen.
Regeringen giver 10 millioner kroner over tre år til forskning i havmiljøet i et samarbejde mellem Danmark, Færøerne og Grønland. Samarbejdet bygger på klimaforskningen i havstrømme ved Færøerne og forankres ved Havstovan i Tórshavn.
I samarbejdet deltager forskningsinstitutioner fra Danmark, Færøerne og Grønland. Havet og havmiljøet er grundlaget for fiskeriet, som er hovederhvervet på Færøerne og i Grønland.
Fiskeriet skal ifølge rigsmødet støttes med forskning i fiskebestande og klimaforandringer, der påvirker havets marine økosystemer.
Statsminister Helle Thorning-Schmidt glæder sig over samarbejdet om forskning.
- Det er glædeligt, at vi i dag (torsdag) er blevet enige om et samarbejde mellem alle dele af riget inden for et betydningsfuldt forskningsfelt. Det er, når vi samarbejder, at rigsfællesskabet viser sin styrke, og samarbejdet kan gavne alle parter., siger hun.
