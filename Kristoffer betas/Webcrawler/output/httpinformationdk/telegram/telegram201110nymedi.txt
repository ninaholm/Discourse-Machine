Ny medicin til kvinder møder skarp kritik
Ifølge en række speciallæger er Lundbeck med til at pådutte menstruerende kvinder antidepressiv medicin.


 Den danske medicinalvirksomhed Lundbeck er godt i gang med at sygeliggøre raske kvinder og pådutte dem medicin, selv om de ikke er syge.
Det mener en stribe speciallæger, som kalder det "vanvittigt" og "rystende", at Lundbeck netop har lanceret et nyt antidepressivt lægemiddel, Premalex, i Sverige til behandling af kvinder med svære gener op mod menstruationen.
Det sker, efter at de europæiske lægemiddelmyndigheder, EMA, har godkendt såkaldt præmenstruelt dysforisk syndrom (PMDS) som en sygdom.
Ifølge Lundbeck lider op mod fem procent af alle kvinder i den fødedygtige alder af syndromet, som er kendetegnet ved irritabilitet, aggressivitet og humørsvingninger op mod menstruation, skriver Morgenavisen Jyllands-Posten.
- Man er groft sagt ved at gøre kvinders menstruation og hormonudsving til en behandlingskrævende sygdom, siger praktiserende læge, dr.med. Lotte Hvas, som er medlem af Det Etiske Råd.
- Det er vanvittigt, at medicinalvirksomheden får lov til det. Man giver antidepressiv medicin til raske med alt, hvad det medfører af sygeliggørelse og bivirkninger. Det er virkelig et skråplan, siger hun.
Kommunikationsdirektør hos Lundbeck, Anders Schroll, understreger, at Premalex er godkendt til behandling af en anerkendt sygdom, PMDS, og at medicinen kun skal gives til de kvinder, som opfylder kriterierne, skriver Jyllands-Posten.
