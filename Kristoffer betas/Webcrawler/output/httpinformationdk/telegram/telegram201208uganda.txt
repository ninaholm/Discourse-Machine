Uganda vil få dansk støtte trods homolov
Danmark vil ikke sløjfe støtten til Uganda, selvom landet skulle indføre homodødsstraf, siger minister.


 Bøsser og lesbiske har trange kår i det østafrikanske land Uganda, hvor parlamentet siden 2009 har diskuteret, om der skal indføres dødsstraf for homoseksualitet.
Uganda får hvert år 300 millioner danske støttekroner. Og selv om der skulle blive indført dødsstraf for homoseksuelle i Uganda, vil landet stadig få de danske millioner, siger udviklingsminister Christian Friis Bach.
Hvis man sløjfer støtten, kan det ifølge ministeren nemlig gøre situationen værre.

- Vi risikerer at stille de homoseksuelle i en endnu mere vanskelig situation, for det er dem, der vil få skylden og dermed vil de blive endnu mere forfulgt. Det er både vores og de forskellige organisationers vurdering, siger Christian Friis Bach til Ritzau.
Tirsdag mødtes han og udenrigsminister Villy Søvndal (SF) med Frank Mugisha, der er en fremtrædende repræsentant for bøsser og lesbiske og andre seksuelle minoritetsgrupper i Uganda for at diskutere situationen.
- Vilkårene for seksuelle minoriteter er meget bekymrende i Uganda, sagde Villy Søvndal forud for mødet og tilføjer:
- Vi skal nøje følge udviklingen, som både rummer muligheden for fremskridt og risikoen for tilbageskridt.
Allerede tilbage i marts diskuterede det danske folketing, om Uganda skulle straffes økonomisk, hvis forslaget om dødsstraf til homoseksuelle blev til virkelighed.
Oppositionen kritiserede regeringen for at være for blødsøden over for Uganda.
I modsætning til tidligere VK-ministre afviste Christian Friis Bach nemlig at true Uganda med at skære i de 300 millioner årlige danske støttekroner, der gør Danmark til den tredjestørste bidragyder i Uganda.
Selvom Christian Friis Bach nægter at true med at skære i støtten, vil det alligevel få konsekvenser, hvis Uganda vedtager loven.
- Jeg vil gerne true med at øge støtten til homoseksuelle organisationer og andre, der kæmper for menneskerettigheder, siger han.
