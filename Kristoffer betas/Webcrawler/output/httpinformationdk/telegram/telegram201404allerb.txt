Aller-boss: Qvortrup lovede at afstå fra ufine metoder
Henrik Qvortrup har tidligere opfordret danske bankansatte til at lække informationer om kendte, skriver eb.dk


 Henrik Qvortrup forsikrede i 2007 - i sin tid som chefredaktør på Se og Hør - den administrerende direktør for Aller Media, Pål Thore Krosby, om, at der ikke blev brugt ufine metoder på ugebladet.
Det fortæller Aller-direktøren onsdag til metroxpress.
Qvortrups forsikring kom i kølvandet på skandalen på Se og Hørs norske navnesøster, der i begyndelsen af 2007 blev anklaget for at have købt ulovlige oplysninger om norske kendte og kongelige af blandt andre ansatte i storbanken Nordea.
Pål Thore Krosby indkaldte i den forbindelse Qvortrup til en snak.
- Emnet blev bragt på banen, fordi jeg ville forsikre mig om, at der ikke skete noget, som kunne føre til, at Se og Hør blev beskyldt for det samme, som det norske Se og Hør blev, siger Per Thore Krosby til metroxpress.
- Jeg fik svaret, at jeg ikke skulle bekymre mig, for der var intet at bekymre sig om.
Henrik Qvortrup forlod i udgangen af 2008 jobbet hos Se og Hør for i stedet at blive politisk kommentator på TV2.
Den stilling valgte han tirsdag at fratræde i kølvandet på beskyldningerne mod Se og Hør om ulovlig overvågning af kendte danskeres kreditkortaktiviteter.
Henrik Qvortrup har nægtet ethvert kendskab til ulovlige overvågningsmetoder på Se og Hør.
Men Ekstra Bladet skriver tirsdag aften, at Qvortrup i 2007 opfordrede danske Nordea-ansatte til at gøre deres norske kolleger kunsten efter.
 - Jeg vil ikke forholde mig til et hypotetisk spørgsmål, men det er ingen hemmelighed, at vi taler med mange forskellige kilder hele tiden. Og jeg synes da, at danske Nordea-ansatte med fordel kunne lære noget af deres norske kolleger, sagde han dengang ifølge Ekstra Bladet.
Henrik Qvortrup har tirsdag ikke villet kommentere de to mediers historier.
