Helikopter er forulykket på Sinjar-bjerget
Pilot dræbt, da helikopter styrtede på Sinjar-bjerget, hvor tusindvis af mennesker er på flugt fra islamister.


 En irakisk pilot har mistet livet under en helikopterulykke på Sinjar-bjerget i det nordlige Irak.
Det er her, at tusindvis af mennesker fra yazidi-mindretallet har søgt tilflugt for at slippe væk fra de militante islamister i bevægelsen Islamisk Stat (IS), der har truet med at myrde dem, medmindre de konverterer til islam.
Irakisk tv citerer ifølge nyhedsbureauet dpa en talsmand for militæret for at sige, at MI 17-helikopteren styrtede ned på grund af tekniske problemer.
Det franske nyhedsbureau AFP skriver, at helikopteren var overfyldt med flygtninge, og at den styrtede under forsøget på at lette.
Der skal også have været et irakisk parlamentsmedlem - en yazidi - om bord, og han blev kvæstet.
Avisen New York Times skriver, at en af avisens journalister var om bord. Journalisten kom også til skade ved ulykken, men kvæstelserne er ifølge avisen ikke livstruende.
