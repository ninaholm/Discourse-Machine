KL kalder færre anbringelser en succes
Kommunernes Landsforening (KL) mener, at det er tegn på forbedring, at kommunerne anbringer langt færre børn uden for hjemmet.


 Børnerådet er meget bekymret, og socialministeren kræver "en rigtig god forklaring" på, at flere børn anbringes udenfor hjemmet.
Men kommunerne ser helt anderledes på sagen.
Faldet viser nemlig, at det går bedre, lyder det.
- De færre anbringelser signalerer, at vi nærmer os en forbedring for de udsatte børn, siger Jane Findahl (SF), formand for børne- og kulturudvalget i Kommunernes Landsforening (KL). 
Nye tal fra Ankestyrelsen viser, at kommunerne har skåret antallet af nyanbringelser ned med 20 procent. Et tal som har været stærkt kritiseret af blandt andre Børnerådet og socialminister Benedikte Kiær (K).
Børnerådet mistænker kommunerne for at nedsætte anbringelserne for at spare penge. Den anklage afviser Jane Findahl.
 - I 2009 har kommunerne brugt 800 millioner kroner mere på udsatte børn i forhold til 2008, så vi har ikke sparet noget som helst, siger formanden.
Ifølge KL skyldes de færre anbringelser en forbedring af den tidlige indsats og lokale tiltag, som børnehuse, ungecentre og mulighed for behandling af familierne.
- De ti kommuner, som har det største fald i anbringelserne, har lavet nogle anderledes tiltag, som har haft en virkning nu. Dem vil vi selvfølgelig fortsætte med, siger Jane Findahl.
Torsdag vil Ankestyrelsen sætte navn på, hvilke ti kommuner der er tale om. 
