Psykisk syge frygter kollegers skepsis
To ud af fem vil ikke fortælle det til deres kolleger, hvis de har en psykisk sygdom, viser tal fra Epinion.


 Der går mange danskere rundt på arbejdspladsen og skjuler, at de lider af en depression, af angst eller af tvangshandlinger.
Kun 58 procent af danskerne vil fortælle det til kollegerne, hvis de fik konstateret en psykisk sygdom, viser tal fra en undersøgelse, som Epinion har lavet for landskampagnen "En af os".
Kampagnen sætter fokus på at bekæmpe fordomme om psykiske lidelser på landets arbejdspladser, og ifølge formand Martin Lund er det største problem, at danskerne ikke ved nok om psykiske lidelser.
- Jeg tror dybest set, at det handler om, at folk ikke ved lige så meget om psykisk sygdom, som de ved om fysiske sygdomme. Derfor er man utryg og uvidende, og man ved ikke rigtig, hvad man skal mene om det, siger Martin Lund til Ritzau.
Tal fra Forskningscenter for Velfærd (SFI) viser, at danskerne er langt mere skeptiske over for en kollega med en psykisk sygdom end en kollega med et fysisk handicap.
Hele 56 procent er således skeptiske overfor en kollega med psykisk sygdom, mens kun 11 procent er skeptiske over for en kollega, som for eksempel sidder i kørestol.
Det er "bekymrende tal", mener Martin Lund, der dog hæfter sig ved, at 86 procent af de adspurgte i Epinions undersøgelse svarer, at de vil sætte pris på, at en kollega fortæller om sin psykiske sygdom.
- Jeg tror, at dem der har en psykisk sygdom, nok har en lidt for negativ forestilling om, hvordan deres kolleger vil reagere på det, siger Martin Lund.
Han kan dog godt forstå, at man har lyst til at holde det hemmeligt for kollegerne, hvis man for eksempel får konstateret angst eller får en depression.
- Man skal ikke tvinge folk til noget, de ikke magter. Men hvis man gør det klart for dem, at kollegerne er indstillede på at hjælpe dem, så tror jeg ikke, det er lige så svært. Så tror jeg faktisk, at sygdomsforløbet kan blive lettere, siger Martin Lund.
Mere end en halv million danskere lider ifølge kampagnen "En af os" af en psykisk sygdom, og tallet er stigende.
