Busulykke dræber 15 turister i Kina
Bussen kørte ud over en skrænt og faldt 50 meter ned i en kløft. 19 personer er kørt på hospitalet.


 15 turister har mistet livet og yderligere 19 personer er såret i en alvorlig busulykke i Shanxi-provinsen i Kina.
Det oplyser myndighederne i byen Jincheng, skriver nyhedsbureauet AFP.
Ulykken skete, efter bussen havde foretaget et sving. Af uforklarlige årsager fortsatte køretøjet ud over skrænten og styrtede 50 meter ned i en kløft.
Billeder fra myndighedernes hjemmeside viser redningsarbejdere, der hejser kvæstede passagerer med blod i ansigtet op fra den dybe kløft. Bussen ligger på siden, og alle vinduer er knust.
Vejene i Kina er berygtede for at være farlige, fordi trafikanterne generelt blæser på færdselsreglerne og sikkerheden.
Tidligere i februar blev mindst 28 dræbt og over ti personer kvæstet i tre forskellige busulykker, som skete samme dag i det sydlige Kina.
Ifølge statistik fra det kinesiske politi dør omkring 70.000 mennesker hvert år i ulykker på vejene i Kina. Mere end 300.000 personer kommer til skade.
Men Verdenssundhedsorganisationen (WHO) oplyste for nylig i en rapport, der bygger på statistikker fra hospitalerne, at antallet af dræbte og kvæstede i virkeligheden er næsten dobbelt så højt.
