Klimaforhandlere sendt hjem i seng



 Deltagerne i FN's klimatopmøde er efter et timelangt møde i plenarsalen i Bella Center blevet sendt hjem for at få noget søvn. Pausen skal give den danske COP15-formand Lars Løkke Rasmussen (V) mulighed for at skabe enighed om udgangspunktet for de videre forhandlinger. 
 - Det har været en usædvanlig dag. Vores førsteprioritet må være at få noget søvn og så komme tilbage i morgen og se, hvordan vi kommer fremad, siger Christiana Figueres Olsen fra Costa Rica, som ledede aftenens møde.
 Forventningen var ellers, at onsdag skulle blive dagen, hvor det danske formandskab præsenterede sit første officielle udkast til en ny klimaaftale. Ved middagstid meddelte topmødeminister Connie Hedegaard (K), at en ny dansk tekst snart ville blive fremlagt.
 Men det udløste straks stor vrede i gruppen af udviklingslande, som var oprørte over, at de ikke var blevet inddraget i processen. De forhindrede derfor, at egentlige forhandlinger kunne gå i gang. Resten af den kostbare forhandlingstid onsdag gik således med formalia og procedurediskussioner.
 Det ventes nu, at Lars Løkke Rasmussen og hans rådgivere natten til torsdag skal konsultere de væsentligste parter og bane vejen for, at en dansk tekst endelig kan blive lagt på bordet. Udkastet vil ifølge Ritzaus oplysninger blive lagt frem torsdag morgen.
 På det sene møde i plenarsalen onsdag efterlyste en lang række udviklingslande mere gennemsigtighed, inddragelse og åbenhed i det videre forløb, hvilket var et klart budskab til den danske formand.
