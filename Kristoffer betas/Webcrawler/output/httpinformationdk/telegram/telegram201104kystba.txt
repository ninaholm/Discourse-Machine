Kystbanependlere frygter fremtiden
Pendlere på Kystbanen frygter, at økonomiske uregelmæssigheder vil skabe nye uregelmæssigheder i driften.


 Den seneste udvikling i sagen om ulovlig statsstøtte til DSBFirst har skabt nervøsitet blandt de i forvejen hårdt prøvede pendlere på Kystbanen.
Kammeradvokaten mener, at DSBFirst har modtaget ulovlig statsstøtte via favorable aftaler med moderselskabet DSB, og det kommer ifølge DSB's bestyrelsesformand Mogens Granborg til at påvirke bundlinjen i DSBFirst.
Det er ikke en melding pendlernes talsmand Michael Randropp bryder sig om.
- Underskuddet skal jo hentes ind, og det nemmeste er jo at skære på personalet, men det tror vi ikke på, at man kan, uden at det kommer til at gå ud over driften. Og den har det jo ikke for godt i forvejen, så det ville være en dårlig løsning, siger Michael Randropp.
Om DSBFirst skal fortsætte med at drive Kystbanen eller ej, det har Michael Randropp ikke nogen mening om.
- Vi vil ikke blande os i, hvilken operatør der skal have opgaven. Vi er alene optaget af, at pendlerne får det produkt, som vi blev lovet, da strækningen kom i udbud. Det har vi endnu ikke fået, siger Michael Randropp, som personligt er blevet orienteret om sagen af transportminister Hans Christian Schmidt (V).
