Saab får ja til konkursbeskyttelse
En domstol i Sverige giver Saab lov til at forsøge en omstrukturering, der skal redde selskabet fra konkurs.


 Der er glæde på Saabs fabrikker i Trollhättan i Sverige, efter en svensk appeldomstol onsdag gav bilfabrikanten konkursbeskyttelse som led i forsøget på at rekonstruere selskabet.
- Herregud, hvor godt! Vi skriger her i korridorerne, siger Anette Hellgren, Saab-medarbejdernes repræsentant i fagforbundet Unionen.
Saab indgav sin anke for en uge siden, efter tingsrätten i Vänersborg havde afvist anmodningen om konkursbeskyttelse.
Men tingsrätten afviste med den begrundelse, at den ikke havde tillid til, at en rekonstruktion kunne lykkes.
Appeldomstolen - hovrätten for vestre Sverige - påpeger, at der kan stilles spørgsmålstegn ved forudsætningerne for en succesfuld rekonstruktion af Saab.
Men en grundigere undersøgelse kan vise, at vilkårene for en vellykket rekonstruktion er til stede, og at kravene i forbindelse med en omstrukturering er opfyldt, skriver hovrätten i en pressemeddelelse.
De fagforeninger, der repræsenterer de ansatte på Saab, glæder sig over domstolens beslutning.
Unionen, der i sidste uge indgav konkursbegæring mod Saab i et forsøg på at sikre de ansatte løn, trækker nu konkursbegæringen tilbage.
- Det er med stor lettelse, vi gør dette, og i håb om en positiv besked for Saab og alle virksomhedens ansatte, skriver Unionens talsperson, Cecilia Fahlberg.
Samme melding kommer fra IF Metall:
- Når nu hovrätten har bevilget rekonstruktion, betales lønningerne af den statslige løngaranti. Lønningerne bør være på medlemmernes konti inden for et par dage, skriver fagforeningen i en pressemeddelelse.
Saabs ansatte har ikke fået løn for august.
Saabs informationschef siger, at selskabet inden for kort tid forventer at få et forskud på 70 millioner euro (521 millioner kroner) af kinesiske investorer, der har sagt, at de er klar til at skyde i alt 245 millioner euro (1,8 milliarder kroner) i Saab, hvis de bliver medejere.
