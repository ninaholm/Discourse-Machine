Greenpeace-skib må forlade Murmansk efter otte måneder
Rusland har givet tilladelse til, at Arctic Sunrise igen kan forlade Murmansk efter omstridt protestaktion.


 Aktivisterne fra Greenpeace kan igen gøre brug af skibet Arctic Sunrise, der har været tilbageholdt i den russiske havneby Murmansk de seneste otte måneder.
De russiske myndigheder har frigivet skibet, der blev brugt i den omstridte aktion mod Gazproms olieboringer i Det Arktiske Ocean sidste år. Det oplyser den danske afdeling af Greenpeace i en pressemeddelelse.
Blandt aktivisterne dengang var den danske styrmandselev Anne Mie Roer Jensen, der sammen med 29 andre blev tilbageholdt af de russiske myndigheder.
De blev anholdt for forsøg på pirateri, da de prøvede på at borde en af Gazproms boreplatforme fra skibet.
De blev pågrebet 18. september af bevæbnede russiske specialstyrker, der fra helikoptere bordede Arctic Sunrise efter protestaktionen.
Først sad aktivisterne fængslet i Murmansk, men blev siden flyttet til Sankt Petersborg. Efter 63 dages tilbageholdelse blev Anne Mie Roer Jensen 21. november sidste år løsladt mod kaution, men dog uden mulighed for at forlade Skt. Petersborg.
Det russiske parlament tildelte 18. december samtlige 30 amnesti, og efter en del papirarbejde kunne samtlige 26 udenlandske statsborgere, der var omfattet af amnestien, forlade Rusland kort før nytår.
Trods frigivelsen af aktivisterne manglede myndighederne fortsat at udarbejde en plan for overflytningen af aktivisternes personlige ejendele samt foretage forskellige ekspertundersøgelser, før Arctic Sunrise kunne blive frigivet, hvilket altså nu er sket.
