Skat gør stadig forskel på naboers ejendomsskat
Borgere behandles ikke lige af Skat, og tusindvis betaler for meget i ejendomsskat, lyder det fra forsker.


 Tusindvis af boligejere betaler for meget i ejendomsskat, fordi Skat stadig undlader at rette vurderinger i et område, når Skat er blevet underkendt. Det skriver Politiken.
I et eksempel fra Falster er der en forskel på 100.000 kroner på to nabogrunde, der er præcis lige store.
Den ene grundejer fik for to år siden halveret vurderingen af sin grund hos Skat fra 200.000 til 100.000 kroner, mens Skat fastholder vurderingen af naboens grund.
Det betyder en højere ejendomsskat for den ene nabo, og det er et kæmpe retssikkerhedsmæssigt problem for borgerne, fordi de dermed ikke behandles lige, vurderer Thomas Booker, advokat og forsker i ejendomsbeskatning på Aarhus Universitet.
Vurderingsankenævnet gav i 2013 medhold i, at der i parcelhuskvarteret på Falster var ejendomme, der var vurderet alt for højt. Ankenævnet konkluderede, at "den ansatte grundværdi er for høj i forhold til niveauet i området". Derfor blev værdien nedsat.
- Det er en helt generel begrundelse, og det er klart, at den også gælder for nabogrunden. Derfor skal Skat nedsætte grundværdien for andre sammenlignelige grunde i området, siger Thomas Booker til Politiken.
Han er af avisen blevet forelagt otte sager fra områder med samlet 1200 ejendomme.
I de syv skulle Skat have nedsat vurderingerne hos naboerne, konkluderer Thomas Booker.
Skat har i flere omgange lovet at gennemgå alle de sager, hvor Skats vurderinger er blevet underkendt af et ankenævn eller Landsskatteretten, og nedsætte vurderingerne for naboerne, når det var det generelle prisniveau, som Skat havde sat for højt.
I maj sidste år forsikrede Skat og Skatteministeriet over for Folketingets Ombudsmand, at 84 "nedprioriterede" sager ville blive gennemgået og ekspederet inden årets udgang.
For en måned siden skrev Skatteministeriet til ombudsmanden, at nu var alle sagerne - med en enkelt undtagelse - blevet "afviklet".
Underdirektør i Skat Sanne Kjær siger, at Skat har gennemgået sagerne og ændret de vurderinger, Skat mener skal ændres.
