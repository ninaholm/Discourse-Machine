FTF-formand skoser Corydon for SAS-udmelding
Finansminister Bjarne Corydon skal holde mund om SAS' spareplan, mener FTFs formand Bente Sorgenfrey.


 FTFs formand Bente Sorgenfrey kritiserer finansminister Bjarne Corydon (S) for at støtte dårligere overenskomster, hvis selskabet skal have en fremtid.
Det siger formanden til nyhedsbureauet Newspaq.
- Det synes jeg slet ikke, at han skal blande sig i. Arbejdsmarkedets parter forhandler aftaler. Jeg vil kontakte ham, for det er dybt frustrerende, at han begynder at blande sig i det, siger hun.
Bente Sorgenfrey opfordrer ham til at "træde varsomt" overfor de ansatte.
- De har gennem de sidste par år gået 20 procent op i arbejdstid og 20 procent ned i løn. De har jo bidraget til, at SAS indtjening er blevet bedre. Så de er meget frustrerede, siger hun.
SAS kræver i den ny spareplan, at de ansatte går yderligere 15 procent ned i løn. Det er ikke populært et halvt år efter seneste runde, siger hun.
- Ingen er begejstrede for at gå ned i løn. Det kommer endda i en måned, hvor SAS' kabinepersonale afleverer en halv månedsløn til SAS, påpeger Bente Sorgenfrey.
SAS' problemer skyldes ikke så meget tab på flyveforretningen som store minus på fejlagtige indkøb som det spanske flyselskab Spanair, siger FTF's formand.
- De tjener en lillebitte smule på deres kerneforretning, flyvningen, men har investeret i Spanair på et tidspunkt, så de solgte selskabet for én krone. De har lavet rigtig mange fejlagtige investeringer, som de ansatte nu kommer til at betale for, siger hun.
Det ærgrer hende, at SAS' ansatte skal betale regningen for ledelsens dårlige investeringer.
- Der har været noget zig-zag kurs hen over årene i forhold til at polstre selskabet på en god måde og sikre en ordentlig indtjening. Det viser nogle af de fejlslagne projekter, som nu trækker selskabet i en dårlig retning, siger Bente Sorgenfrey.
Det flyvende personale i SAS skal i løbet af ugen godkende eller vrage SAS-spareplan. På søndag mødes bestyrelsen.
