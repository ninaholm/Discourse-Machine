Bertel Haarder afviser at have løjet
Sundhedsminister Bertel Haarder mener, at rigsrevisor Henrik Otbo selv bekræfter i sit notat til statsrevisorerne, at han ikke bad om omstridt rapport.


 På trods af såvel rigsrevisor Henrik Otbos og nu alle statsrevisorernes skarpe kritik af, at Sundhedsministeriet ikke udleverede den centrale rapport om takster til de private sygehuse, da rigsrevisoren bad om den, sår indenrigs- og sundhedsminister Bertel Haarder (V) fortsat tvivl om, hvor vidt Otbo rent faktisk bad om den.
Og hans argument stammer fra Otbos egen redegørelse til statsrevisorerne onsdag.
- I sammenfatningen i hans brev skriver han, at "havde jeg været vidende om rapporten i beretningsforløbet, ville jeg have insisteret på at få den udleveret." Med de ord har han jo bekræftet, at han ikke bad om det, lyder påstanden således fra Bertel Haarder.
Spørgsmål: Men at han ville have insisteret på at få den udleveret, hvis han vidste at den lå der, ændrer jo ikke på, at han kan have bedt om at få en eventuel rapport udleveret?
- Han skriver i hvert fald, at han ikke har insisteret på det.
Spørgsmål: Men skal en rigsrevisor ifølge din opfattelse insistere på at få en rapport udleveret, for at ministeriet skal udlevere den?
- Nej, det vil jeg ikke sige. Jeg citerer bare, hvad han skriver, svarer Bertel Haarder.
Bertel Haarder fastslog den 6. oktober over Ritzau om rigsrevisoren og rapporten, at "han har ikke bedt om den".
Spørgsmål: Mener du fortsat, at han ikke bad om den?
- Jeg har refereret det, der var ministeriets opfattelse. Og det, der var ministeriets begrundelse for ikke af egen drift at udlevere den. Det har jeg efterfølgende beklaget.
Spørgsmål: Men løj du ikke, da du den 6. oktober sagde, at "han har ikke bedt om den"?
- Det var ministeriets opfattelse, at han ikke havde bedt om den. Den opfattelse deler han ikke, og det er hans opfattelse, der gælder.
Spørgsmål: Så du løj?
- Det kan du da ikke sige. Jeg har blot refereret ministeriets opfattelse. Det er jo ikke at lyve, lyder det fra Bertel Haarder.
