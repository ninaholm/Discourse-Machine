S-regionsformand åbner for mere brugerbetaling
Sophie Hæstorp Andersen er klar til at diskutere mere brugerbetaling i det danske sundhedsvæsen.


 Socialdemokraternes formand for Region Hovedstaden, Sophie Hæstorp Andersen, åbner ifølge Morgenavisen Jyllands-Posten op for, at der kan komme mere brugerbetaling i sundhedsvæsnet.
Selv om regninger for skanningsbilleder og hospitalsmad ikke er hendes ønskescenario, kan det ifølge Hæstorp Andersen, der er tidligere socialdemokratisk sundhedsordfører for partiet i Folketinget, blive nødvendigt at udbrede yderligere end i dag.
- Vi kan ikke blive ved med at presse systemet og finde penge ved at spare på lønkronerne.
- Derfor må vi seriøst overveje mere egenbetaling både fra patienter og pårørende. Det kunne være for skanningsbilleder ved graviditetsundersøgelser eller mad, når man er indlagt sammen med en syg, siger hun til Jyllands-Posten.
Trods regeringens milliardinvesteringer på sundhedsområdet med sidste års finanslov meddeler Sophie Hæstorp Andersen, at hovedstaden skal "barbere flere hundrede millioner kroner" af sygehusområdet i de kommende år.
Ifølge Berlingske drejer det sig om 150 millioner kroner i 2015 og mindst 225 millioner kroner næste år.
Opråbet er ledsaget af et omfattende katalog af eksempler på, hvor der kan spares.
Her åbnes blandet andet for endnu længere ventetid på akuttelefonen 1813, der ellers fortsat kritiseres for for lange ventetider, samt færre men mere effektive akutlægebiler.
Og altså også et forslag om at øge brugerbetalingen.
Kataloget kommer fra regionens administration og ikke fra Sophie Hæstorp Andersen selv.
Meldingen kommer højst ubelejligt for moderpartiet på Christiansborg, skriver Jyllands-Posten.
Her arbejder Socialdemokraterne på at gøre gratis sundhedsydelser til et centralt valgtema og har travlt med at anklage Venstre for at ville indføre brugerbetaling hos lægen.
