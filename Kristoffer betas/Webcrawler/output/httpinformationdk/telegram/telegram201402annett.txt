Annette Vilhelmsen genopstiller til SF's landsledelse
Mens Vilhelmsen og Holger K. vil vælges ind i landsledelsen, så er venstrefløjs-SF'ere ikke på kandidatliste.


 Selvom Annette Vilhelmsen har overladt formandsposten i SF til Pia Olsen Dyhr, går hun efter fortsat at spille en fremtrædende rolle i partiet.
Annette Vilhelmsen genopstiller således som kandidat til SF's landsledelse, fremgår det af den officielle kandidatliste.
Vilhelmsen har også tidligere meldt ud, at hun agter at genopstille som kandidat til Folketinget ved næste valg.
Også en anden tidligere SF-formand, Holger K. Nielsen, har meldt sig på banen som kandidat til SF's landsledelse. Det samme er tilfældet med tidligere skatteminister Jonas Dahl, som i lang tid var nævnt som en mulig formandskandidat, og gruppeformand Pernille Vigsø Bagge, der var den første til at bringe Pia Olsen Dyhr i spil som ny SF-formand.
Der er i alt 60 kandidater til landsledelsen, som ud over formanden består af 18 medlemmer.
 Landsledelsen er SFs højeste myndighed mellem landsmøderne og har til opgave at fastlægge hovedlinjerne i partiets politik.
Det er også opsigtvækkende, at ingen af de folketingsmedlemmer på partiets venstrefløj, der gik imod partiledelsen i Dong-sagen, som førte til SF's udtræden af regeringen og Vilhelmsens farvel til formandsposten, stiller op til landsledelsen.
Hverken Özlem Cekic, Lisbeth Bech Poulsen, Trine Pertou Mach eller Karsten Hønge er at finde på kandidatlisten.
Selvom alle folketingsmedlemmer har været ude med støtteerklæringer til Pia Olsen Dyhr som SF-formand, er netop de fire ikke at finde blandt de 100 såkaldte stillere for den nye formand.
Men ingen af dem går altså efter at søge indflydelse på SF's politik gennem landsledelsen.
Heller ikke den nuværende næstformand Mette Touborg søger genvalg til landsledelsen.
 SF's nye landsledelse skal vælges på et ekstraordinært landsmøde i Kolding den 1.-2. marts.
