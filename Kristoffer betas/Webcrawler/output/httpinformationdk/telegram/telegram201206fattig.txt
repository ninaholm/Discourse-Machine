Fattige pensionister mærker reformen først
De dårligst stillede pensionister og almindelige lønmodtagere kommer til at kunne mærke skattereformen først.


 De største ændringer i weekendens nye skattereform bliver indført langsomt over 10 år. Men allerede i 2013 vil nogle danskere første kunne mærke ændringerne.
Privatøkonom Las Olsen fra Danske Bank har set på, hvilke danskere der vil kunne mærke reformen først.
- Ældrechecken stiger med 4500 kroner om året før skat allerede fra 2013, men har pensionisten har en supplerende indkomst på mere end 65.700 kroner, får man slet ingen ældrecheck, og derfor heller ingen glæde af stigningen, siger han til Ritzau.
For at få fuld udbytte af de ekstra penge må pensionisten maksimalt have en indkomst, ud over folkepensionen, på 18.900 kroner om året.
Således vil de dårligst stillede pensionister få flere penge mellem hænderne, mens de rige pensionister, som har en indkomst ved siden af folkepensionen kan risikere, at deres indkomst får checken til at forsvinde.
Men ved siden af skattelettelserne vil enkelte udgifter også stige allerede fra 2013.
Der kommer flere højere afgifter på diesel- og firmabiler, men også afgifterne på nødder, elpærer og andre af dagligdagen nødvendigheder vil kræve lidt penge tilbage fra danskerne.
Men udgifterne vil ifølge Las Olsen ikke være så store, at lønmodtagerne ikke kan mærke, at de får flere penge til rådighed allerede i 2013.
- Reformen er skruet sådan sammen, at cirka to tredjedele af skattelettelserne kommer i 2013. Resten gemmeføres gradvist frem til 2022, siger han.
Pengene der skal få skattereformen til at løbe rundt skal blandt andet findes ved at beskære børnechecken for de rigeste, regulere stigningen på overførselsindkomster, ligesom flere afgifter hæves.
Desuden skal der skæres i bidraget til forsvaret og til EU.
