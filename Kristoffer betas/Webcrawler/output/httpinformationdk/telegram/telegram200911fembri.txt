Fem briter tilbageholdes i Iran



 Iran tilbageholder frem briter, som måske ved en fejltagelse kom ind i iransk territorialfarvand med deres yacht, siger den britiske udenrigsminister, David Miliband.
 Briterne var på vej fra Bahrain til Dubai, da de blev standset af et iransk flådefartøj onsdag. Ifølge Milliband er briterne stadig i Iran. De er i god behold, og deres familier er underrettet. 
 - Jeg håber, at vi snart får denne sag ud af verden. Vi er i nær kontakt med de iranske myndigheder, sagde den britiske udenrigsminister. 
 Det menes, at de fem briter skulle deltage i kapsejladsen Dubai-Muscat Offshore. 
 I 2007 blev 15 britiske marinesoldater tilbageholdt af Iran, da de sejlede mellem Iran og Irak. Episoden førte til en diplomatisk strid mellem London og Teheran, og de tilbageholdte soldater blev først frigivet 12 dage senere. 
