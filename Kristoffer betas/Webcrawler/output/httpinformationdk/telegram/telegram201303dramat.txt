Dramatiske besparelser i USA rammer ikke Danmark
Der er elastik i, hvornår de store besparelser i USA effektueres. Derfor rammer de ikke Danmark nu og her.


 Fredag sættes der automatisk gang i besparelser på 85 milliarder dollar - små 500 milliarder kroner - i USA, fordi Republikanerne og Demokraterne ikke kan blive enige om, hvordan man skal løse den amerikanske gældskrise.
Men det kommer ikke umiddelbart til at betyde, at Danmark og Europa kastes ud i en ny finanskrise. Det siger makroanalytiker i Jyske Bank Kim Fæster.
- Man skal huske, at besparelserne i princippet ikke kommer med det samme. Besparelsen på de 85 milliarder dollar skal først være opnået i slutningen af året, siger Kim Fæster.
Derfor vurderer han, at der sandsynligvis ikke vil være nogen mærkbar effekt af besparelserne de første par uger af marts:
- Det giver de amerikanske politikere lidt mere plads. Til gengæld har de ikke mere plads end frem til 27. marts, hvor en midlertidig bevilling udløber til dele af statsapparatet, siger Kim Fæster.
- På det tidspunkt vil de være nødt til at hjemsende hundredtusindvis af offentligt ansatte. Men der vil givetvis komme en aftale om at fjerne de her besparelser og finde nogle nye, siger makroanalytikeren.
Den Internationale Valutafond, IMF, har raslet med sablen og vil nok sænke sit skøn for USA's økonomiske vækst i år med mindst 0,5 procentpoint på grund af besparelsernes afkølende effekt. I øjeblikket regner fonden med en vækst på to procent i 2013.
Men Kim Fæster tror ikke, det bliver helt så slemt:
- Der er en forventning om, at man laver en aftale, som betyder, at besparelserne bliver erstattet med nogle andre, mindre væksthæmmende besparelser, siger Jyske Bank-analytikeren.
Fredag formiddag lokal tid mødes præsident Barack Obama med topfolk fra begge partier i et sidste forsøg på at finde en løsning på budgetstriden. Ingen tror dog på en aftale i 11. time.
