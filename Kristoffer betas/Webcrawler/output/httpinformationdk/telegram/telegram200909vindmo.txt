Vindmølleplan kan ikke nås



 Regeringens mål om at udskifte 900 gamle og mindre vindmøller med 150 nye og store inden udgangen af 2010 kan ikke nås. Det er meldingen fra Vindmøllebranchen.
 Lokalplanerne for den store udskiftning af vindmøller til samlet 350 MW er ifølge en ny opgørelse fra By- og Landsskabsstyrelsen ellers endelig på plads efter års slagsmål med kommunerne. Mange af møllerne vil blive rejst som planlagt inden for fristen i 2010, som allerede én gang er udsat et år.
 Ifølge den oprindelige plan skulle møllerne have været klar til nytår i år. Men det viste sig umuligt at nå, da kommunerne var meget længe om i kamp med lokal modstand om at udpege de egnede pladser til vindmøllerne. 
 Nu rejser der sig nye problemer. Tidsrøvende behandling i Naturklagenævnet og utilstrækkeligt udbyggede elnet i de områder, hvor vindmøllernes rejses, betyder, at en række af de planlagte vindmølleprojekter ikke kan nås. Med mindre der igen rykkes ved den planlagte tidsfrist til udgangen af 2010. Såden lyder vurderingen i vindmøllebranchen.
 - Det lykkedes heldigvis i 11. time med hiv og sving at få lokalplanerne for møllerne på plads ude i kommunerne. Men en række vindmølleprojekter har undervejs siddet fast i Naturklagenævnet eller har problemer at blive tilsluttet elnettet. De kan derfor ikke nå at blive klar til nytår 2010, siger direktør i Vindmølleindustrien, Jan Hylleberg.
 Vurderingen er, at vindprojekter på mindst 60 MW ud af de i alt 350 MW ikke kan nå fristen.
 Ifølge Vindmølleindustrien er den eneste løsning, at klima- og energiminister Connie Hedegaard (K) udsætter tidsfristen for en del af projekterne.
 - Det er en forudsætning for at nå regeringens plan, at de vindmølleparker, der uforskyldt er kommet i en klemme, får en lidt længere frist. Det er tosset ikke at gøre det, når vi er så tæt på målet og meget ærgerligt, hvis nogle af projekterne nu falder på gulvet, siger Jan Hylleberg.
 Niels Mejlholm, direktør i Dansk Vindenergi ApS, står bag en af de berørte vindmøllepark. I Drøstrup ved Jammerbugten opfører Dansk Vindenergi fem store møller på i alt 11,5 MW til 120-150 mio. kr. Det er en af de mange vindmølleparker, der har gennem Naturklagenævnet, og hvor sagen dermed er trukket i langdrag.
 - Vi har netop vundet sagen. Men samtidig er elnettet i området ikke udbygget tilstrækkeligt til at modtage strømmen fra møllerne. Får vi ikke udsat fristen, så bliver vi tvunget til at starte møllerne op uden fuld effekt. Bare et halvt år på den måde vil betyde et milliontab for os. Samtidig er det jo også uhensigtsmæssigt for miljøet ikke at udnytte møllernes fulde kapacitet, siger Niels Mejlholm.
 Problemet er ifølge Mejlholm, at lovgivningen blev lavet for firkantet fra starten af og uden mulighed for dispensationer. Det gælder især, når sagerne forsinkes uden vindmøllefirmaernes egen skyld.

