Iransk drama vinder Guldbjørnen i Berlin
Det iranske filmdrama "Nader og Simins skilsmisse" vinder Guldbjørnen ved filmfestivalen i Berlin.


 Den iranske film "Nader og Samins skilsmisse" vinder Guldbjørnen ved den 61. filmfestival i Berlin.
Filmen var på forhånd udråbt til storfavorit blandt de 16 film, der deltog i konkurrencen ved Berlinalen.
Næstbedste film blev den ungarske "The Turin Horse" (Hesten fra Torino) af instruktøren Bela Farr, der fik den såkaldte Sølvbjørn.
Vinderfilmens instruktør er iraneren Asghar Farhadi, der portrætterer et ægteskab i krise og samtidig viser klasseforskelle i dagens Iran.
Filmen er bygget op som en gyser, og Farhadi fletter religiøs konservatisme og landets juridiske system ind i skildringen af ægteparret.
I sin takketale dedikerede den 41-årige Asghar Farhadi prisen til sin iranske kollega Jafar Panahi, hvis film er forbudt i Iran.
- Jeg sender mine tanker til Jafar Panahi. Jeg håber, hans problemer snart løses, og jeg håber, han står her til næste år, sagde Asghar Farhadi.
Jafar Panahi blev i december idømt seks års fængsel og 20 års forbud mod at lave film. Og selv om han er på fri fod efter at have betalt kaution, har han fået forbud mod at forlade Iran.
Den internationale jury havde den italiensk-amerikanske skuespiller Isabella Rossellini som formand.
