Hvide Hus: Ingen beslutning om Obama-besøg



 Der er ikke truffet nogen beslutning om, hvorvidt USA's præsident, Barack Obama, kommer på besøg i Danmark senere i år.
 Det oplyser Det Hvide Hus efter fortsatte forlydender om, at Obama deltager både på klimatopmødet i december og på Den Internationale Olympiske Komités (IOC) møde i oktober.
 Begge begivenheder finder sted i København.
 - Desværre har vi ingen oplysninger at videregive om præsidentens rejseplaner i øjeblikket.
 Sådan lyder svaret fra Caitlin Hayden fra Det Hvide Hus' pressekontor til Ritzau på spørgsmålet om præsidentens eventuelle deltagelse i klimamødet og i IOC-mødet i København.
 Senest har lederen af Repræsentanternes Hus, Nancy Pelosi, antydet, at Obama rejser til topmødet i København, hvor verdens lande skal forsøge at nå til enighed om en ny klimatraktat.
 Med hensyn til IOC-mødet sagde Chicagos borgmester, Richard M. Daley, for nyligt, at Obama deltager for at presse på for, at Chicago, hans hjemby, skal være vært for De Olympiske Lege i 2016. IOC-mødet har netop til opgave at udpege, hvem af fire finalister der skal have OL-værtskabet om syv år.

