Vestager: Irlands danske lån bliver ikke forlænget
EU-udsættelse af tilbagebetaling af lån til Irland og Portugal får ingen betydning for Danmarks bilaterale lån


 Det får ifølge økonomiminister Margrethe Vestager (R) ingen betydning for Danmarks bilaterale milliardlån til Irland, at hun og de øvrige EU-ministre fredag i Dublin formentlig giver både Irland og Portugal mere tid til at betale andre lån tilbage.
- Vores lån til Irland bliver ikke diskuteret. Der er irerne klar til at betale det, vi har aftalt. Det er i god ro og orden, siger Vestager i forbindelse med det uformelle økonomi- og finansministermøde.
Da EU i november 2010 enedes om en 85 milliarder euro stor hjælpepakke til Irland, supplerede Danmark med et bilateralt lån på 400 millioner euro (tre milliarder kroner).
Eurolandene indstiller fredag i Dublin til de øvrige EU-lande, at både Irland og Portugal skal have syv år ekstra til at betale lånene fra selve hjælpepakken tilbage.
Men det får altså ifølge Vestager ingen betydning for det danske lån.
- De andre lån, der kan vi måske hjælpe hinanden, så både irerne og Portugal kan komme tilbage på det finansielle marked.
- Det, tror jeg, vil være en fordel for alle, og derfor støtter vi også fra dansk side, at de får længere tid til deres tilbagebetaling, siger Vestager.
Forlængelsen af de store fælleslån er en udstrakt hånd til især Portugal, der efter en domstolsafgørelse i sidste uge har fået så svært ved at svare sine kreditorer, at der er begyndt at rumle rygter om behov for en helt ny hjælpepakke.
Portugals øverste domstol har erklæret fire dele af den portugisiske regerings spareplaner for ulovlige. Gennemførelsen af besparelserne er ellers en betingelse for, at de internationale långivere vil blive ved med at hjælpe portugiserne.
Portugals premierminister, Pedro Passos Coelho, har lovet, at der ikke vil komme skattestigninger i år. Til gengæld har regeringen varslet nye, upopulære nedskæringer inden for social sikring, sundhed og uddannelse.
Hvis de 27 EU-lande kan blive enige om at forlænge lånene, ser det ud til, at nedskæringerne vil blive mindre end tidligere antaget.
