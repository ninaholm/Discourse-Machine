Voldsomt snefald i Europa skaber trafikkaos
Tusindvis af mennesker har måttet overnatte i biler og lufthavne under det voldsomme snevejr i Nordeuropa.


 Et voldsomt snevejr har onsdag ført til mange aflysninger og forsinkelser i Frankfurts lufthavn. Tidligt på dagen var der allerede aflyst 82 flyafgange i en af Europas travleste transitlufthavne.
 - Det bliver med sikkerhed flere, siger en talsmand for lufthavnen.
 Tirsdag blev 800 fly aflyst, og et stort antal passager måtte tilbringe natten i lufthavnen.
 - Vi anslår, at det drejede sig om mellem 2500 og 3000 personer, siger talsmanden, som tilføjer, at vejret tegner til at blive bedre onsdag.
Også andre steder i Europa har snevejret forårsaget kaos og skabt store forstyrrelser i trafikken.
I Frankrig står omkring 100.000 husstande i Bretagne og Normandiet uden strøm, og tog og biler er kørt fast.
 Onsdag morgen er togtrafikken mellem London og Paris via kanaltunnelen og mellem Paris og Bruxelles blevet genoptaget, oplyser de franske togmyndigheder ifølge nyhedsbureauet AFP.
Imens er to mænd frosset ihjel i den nordvestlige del af landet. Mindst 1300 biler kørte tirsdag i grøften i Nordfrankrig, og mange måtte vente i op til 15 timer på hjælp.
I Paris-lufthavnen Orly skred et fly fra Tunisair med 140 mennesker om bord af landingsbanen. Ingen kom noget til.
 I det sydøstlige England måtte hundredvis bilister tilbringe natten i deres biler.
Alene i Tyskland har redningstjenester været tilkaldt til over 1000 trafikuheld, hvoraf mange er sket på motorvejene i delstaterne Nordrhein-Westfalen, Hessen og Rheinland-Pfalz.
Mange steder er der kilometerlange køer, og ved et enkelt uheld stødte over 100 biler sammen i Hessen.
 Snesevis af mennesker blev kvæstet ved sammenstød på A45 nær Münzenberg.
 Den såkaldte martsvinter, der har ramt meget af Tyskland og store dele af Europa, fortsætter i de kommende dage.
I Berlin siger meteorologen Andreas Friedrich, at et snevejr af et omfang som dette måske rammer Nordeuropa en eller to gange i løbet af 20 år.
- Det er først og fremmest usædvanligt, at vi har så et så kraftigt snevejr over så store områder. Tirsdag morgen var der faldet op til 36 centimeter sne i Hamburg, hvorefter snevejret blev stærkest i det centrale Tyskland, siger Friedrich.
