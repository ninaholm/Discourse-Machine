Helikopter styrter ned i Rumænien: Otte er dræbt
Styrtet skete under en militærøvelse nær byen Sibiu, og otte ud af 10 ombordværende er døde.


 En militærhelikopter er fredag styrtet ned i Rumænien med otte døde og to kvæstede til følge, oplyser de rumænske myndigheder.
Der var 10 personer om bord, da helikopteren, en rumænsk produceret IAR-330 Puma, forulykkede lidt før klokken 10 dansk tid ifølge nyhedsbureauet Reuters.
Årsagen til styrtet, der skete tæt på byen Sibiu i Transsylvanien, hvor landets nyvalgte præsident, Klaus Iohannis, har været borgmester, er ikke umiddelbart opklaret.
Den rumænske forsvarsminister, Mircea Dusea, fortæller, at helikopteren var på vej til en militærøvelse, da ulykken skete, og de 10 ombordværende var udstationeret på en luftbase.
- To personer med forbrændinger er evakueret, siger en talsperson ifølge Reuters.
Ifølge forsvarsministeriet vil myndighederne bringe flere oplysninger, når de pårørende til ofrene er underrettet.
Rumænien har været medlem af Nato siden 2004.
