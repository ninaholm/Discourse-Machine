Bettina Aller om Se og Hør-skandale: Vi beklager dybt
Aller Medias bestyrelsesformand undskylder Se og Hørs kriminelle metoder, men tror på en fremtid for ugebladet


 - Vi beklager dybt, at der har foregået noget kriminelt.
Sådan siger Bettina Aller, som onsdag for første gang udtaler sig direkte om Se og Hør-sagen i et eksklusivt interview i TV2's 22 Nyhederne med Poul Erik Skammelsen.
Til TV2 Nyhederne forklarer Bettina Aller, der er medejer og bestyrelsesformand i Aller Media, som ejer ugebladet, at offentligheden hidtil intet har hørt til mediekoncernens øverste ledelse, fordi virksomheden har sat en advokat og et uvildigt revisionsfirma til at se på sagen.
- Det er en ekstern undersøgelse, og de har fået adgang til alt, hvad der er - både dokumenter og personer, der er involveret i sagen. Når vi så finder ud af, hvad der er op og ned i sagen, så vil vi gerne udtale os, siger Bettina Aller til TV2's udsendte reporter i sin have i Holte.
Hun vurderer, at mediekoncernen vil melde noget ud om sagen i løbet af næste uge.
Bettina Aller mener godt, at Se og Hør kan overleve - trods det uvejr, som ugebladet oplever netop nu.
- Ja, Se og Hør kan godt overleve. Jeg tror jo på mine blade, og der har været nogle kedelige ting, men jeg tror på, at det kan overleve, siger hun.
Bettina Aller tog allerede i en pressemeddelelse 1. maj stærkt afstand fra systematisk, ulovlig overvågning af kendte og kongeliges kreditkortoplysninger på Se og Hør, "hvis sådanne metoder skulle være anvendt i perioden fra 2008-2012".
- Det er i min og Allers interesse, at alt kommer frem i den her sag, så vi kan tage de nødvendige konsekvenser og handlinger, hvis påstandene om Se og Hør er korrekte, sagde hun.
Bestyrelsesformanden meddelte samtidig, at ledelsen ikke kunne kommentere "enkeltsager og konkrete personer", så længe den iværksatte undersøgelse i mediehuset står på.
Københavns Vestegns Politi har siden sigtet en 45-årig mand, som menes at være Se og Hørs hemmelige kilde til kreditkortoplysningerne, for overtrædelse af blandt andet straffelovens paragraf 263, der handler om at skaffe sig adgang til andres oplysninger.
Politiet forventer at sigte flere personer i sagen.
