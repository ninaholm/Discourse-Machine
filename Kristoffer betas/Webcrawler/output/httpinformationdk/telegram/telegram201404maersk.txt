Mærsk-aktien bliver lidt mere folkelig
A.P. Møller-Mærsk vil dog stadig være markant anderledes end andre danske aktier af respekt for historien.


 Den syvtakkede hvide stjerne som symbol på Danmarks største internationale koncern, A.P. Møller-Mærsk, lyser stadig op som noget særligt over det danske aktiemarked, selv om aktien splittes op og bliver billigere fra på fredag.
Fra en kurs på omkring 65.000 ryger den ved opsplitningen ned på omkring 13.000, når fondsbørsen åbner fredag. Det er især et ønske fra aktionærerne, der er blevet lyttet til i hovedkontoret på Esplanaden.
Aktieanalytiker i Sydbank Jacob Pedersen siger, at der bag beslutningen ligger en nøje afvejning af at modernisere A.P. Møller-Mærsk, samtidig med at respekten for historien bibeholdes.
- Mærsk-aktien har alle dage handlet anderledes og i et markant højere niveau end andre aktier. Den har altid været noget særligt, og det særpræg har man besluttet at fastholde, siger Jacob Pedersen til Ritzau.
Aktieanalytikeren tilføjer, at på det danske aktiemarked er der en form for konsensus om, at aktierne ligger i kurser fra 100 til 500-600 kroner.
- Det er det leje, rigtigt mange aktier befinde sig i. Havde A.P. Møller-Mærk besluttet en fuld modernisering, ville aktien også kunne komme ned i det niveau.
- Men det er respekten for historien, det må stadigvæk godt være noget særligt at eje Mærsk-aktier, og det er en af årsagerne til, at de ikke laver en revolution på det her, siger Jacob Pedersen.
Når aktien splittes op og bliver billigere, bliver den dog mere folkelig end tidligere.

- Der vil være masser af private investorer, der får mulighed for at investere i en Mærsk-aktie. Det er private investorer, der hidtil ikke har haft råd til at købe en Mærsk-aktie.
- Med en pris i omegnen af 13.000 kroner bliver det mere overkommeligt, og samtidig vil den også kunne indgå i flere pensionsdepoter. I dag vil en Mærsk-aktie ikke kunne ligge i pensionsdepoter med en værdi på mellem 65.000 og 325.000 kroner.
- Reglen er nemlig, at en enkelt aktie ikke må fylde mere end 20 procent af depotet, men efter splittet bliver det nu muligt, siger Jacob Pedersen.
Han skønner, at aktien efter opsplitningen vil have et potentiale i sig til at stige ekstra med mellem nul og frem procentpoint. Og dermed vil den samlede børsværdi på konglomeratet stige.
