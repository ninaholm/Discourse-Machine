Notat undsiger Vestagers tal om bankskat
Det er et usikkert tal, som økonomiminister henviser til i kritik af EU-bankskat, viser nyt folketingsnotat.


 En europæisk skat på finansielle transaktioner får muligvis ikke så drastiske konsekvenser, som økonomi- og indenrigsminister Margrethe Vestager (R) har hævdet.
Det fremgår af et nyt notat fra Folketingets egen økonomiske konsulent, skriver netavisen Altinget.dk.
Notatet kommer få dage efter, at tidligere statsminister Poul Nyrup Rasmussen (S) i hårde vendinger kritiserede S-R-SF-regeringen for at vildlede Folketinget ved at manipulere med tallene fra EU-Kommissionens rapport om den såkaldte tobinskat.
Selv om S og SF tidligere har været tilhængere af skatten på finansielle transaktioner, så har regeringen besluttet, at den ikke vil arbejde for, at skatten indføres i EU.
Margrethe Vestager har blandt andet argumenteret, at en europæisk finansskat kan koste 440.000 arbejdspladser i EU, heraf de 5000 i Danmark.
Men udregningen bygger på et usikkert skøn fra EU-Kommissionen over to scenarier for væksten de næste 20 år, at den er så tvivlsom, at den ikke rigtigt kan bruges til noget.
Det skriver Folketingets økonomiske konsulent i et notat, som er blevet sendt til en række af Folketingets udvalg, og det er det samme argument, Poul Nyrup har brugt.
I notatet understreges det, at Kommissionens beregninger ikke indeholder konkrete tal for beskæftigelsesfaldet.
- Vestagers troværdighed er helt, helt væk nu. Hun har brugt tal, som slet ikke er i rapporten, lyder det fra Enhedslistens gruppeformand, Per Clausen.
- Det tal, hun har brugt, kan man kun komme frem til, hvis man bruger meget tvivlsomme forudsætninger og beregninger, siger Per Clausen til Altinget.dk.
Økonomiministeren vil over for netavisen ikke forholde sig til, om beregningerne er for usikre til at kunne bruges.
- Den vurdering, som vi har lavet på baggrund af Kommissionens tal, er, at der er udsigt til et væksttab.
- Det kan man så beskrive i vækst eller i job, men det hele er Kommissionens beregninger, siger Margrethe Vestager til Altinget.dk.
