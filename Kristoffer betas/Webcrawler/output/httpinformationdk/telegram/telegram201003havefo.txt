Havefolket slipper for nattefrost



 Vi slipper for nattefrost, og solen skal nok titte frem mellem bygerne i weekenden, så havefolket kan få deres lyster styret.
For dem, der tager forskud på påskeferien under danske himmelstrøg, vil det være en god idé at bevæbne sig med en lun sweater og måske en regnjakke.
Temperaturerne de næste dage vil nemlig ligge noget lavere end de seneste dage, hvor lunt forårsvejr ellers pressede voldsomt på. 
Det bliver en weekend med blandingsvejr med skift mellem sol og regn.
Vagthavende meteorolog Bill Vejdegren fra DMI fortæller, at store dele af landet fra fredag aften og natten til lørdag kan få en ordentlig vasker. Det massive regnvejr dør dog ud tidligt på lørdagen.
- Men der kan komme temmelig meget regn, siger meteorologen.
Generelt bliver weekenden præget af bygevejr blandet med varmende sol. Men mens temperaturerne fredag ligger på 10-15 grader, så falder temperaturerne lørdag til 7-12 grader. 
Søndag bliver det endnu køligere - kun 5-10 grader med vestenvind.

