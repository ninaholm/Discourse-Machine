Søvndal: Stadig lang vej til palæstinensisk stat
Udenrigsminister Villy Søvndal mener, at der stadig er lang vej, før Palæstina kan anerkendes som selvstændig.


 Selvom regeringen netop har offentliggjort planen om at opgradere det palæstinensiske selvstyres informationskontor i København til status af ambassade, så er der endnu lang vej til en selvstændig palæstinensisk stat.
Det skriver udenrigsminister Villy Søvndal (SF) i en udtalelse efter et møde mellem udenrigsministrene i de nordiske lande fredag i Stockholm.
- Palæstina er fortsat i en opbygningsfase, og der udestår mange udfordringer for præsident Abbas at håndtere, før vi kan anerkende landet som en stat, siger Villy Søvndal.
- Men det er vigtigt at fastholde fokus på målet om, at Palæstina skal blive en anerkendt stat og dermed en fuldgyldig del af det internationale samfund.
Norge og Sverige havde allerede før mødet fredag opgraderet palæstinensiske informationskontorer i de to lande til ambassadestatus med alt, hvad det indebærer af immunitet og diplomatstatus for de officielle udsendinge.
På mødet mellem udenrigsministrene i de nordiske lande offentliggjorde Villy Søvndal og hans finske kollega, at de to lande vil gøre det samme.
Opgraderingen er et led i en proces mod at anerkende Palæstina som selvstændig stat ved siden af Israel efter en såkaldt tostatsløsning.
- Danmark tog sammen med størstedelen af EU-landene og alle de nordiske lande et væsentligt skridt ved at stemme ja til Palæstinas opgraderede status i FN ved afstemningen i FN's Generalforsamling 29. november sidste år, siger Villy Søvndal.
