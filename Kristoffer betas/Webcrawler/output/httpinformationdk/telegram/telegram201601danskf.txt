Dansk frikadelle-krig rammer de britiske avisspalter
Randers Kommunes beslutning om, at der skal være svinekød på daginstitutioners menu er nået til Storbritannien
 Historien om den danske frikadellekrig den tredjemest læste i The Guardians udlandssektion.


 Beslutningen om at svinekød skal være en fast del af menuerne i daginstitutioner i Randers Kommune har været en af denne uges største historier i de danske medier, og nu vækker den også opsigt i udlandet.
Historien om det kronjyske frikadelle-krav er således blandt de mest læste på den britiske avis The Guardians hjemmeside det seneste døgn.
- En dansk by har gjort det obligatorisk for offentlige institutioner at servere svinekød, og det er blevet modtaget med blandede reaktioner i det, der er blevet døbt det nordiske lands "frikadelle-krig", står der i artiklen fra nyhedsbureauet AFP, som The Guardian har valgt at bringe.
- Hvorvidt offentlige institutioner af respekt for muslimer skal have lov til at stoppe med at servere svinekødsprodukter har været genstand for heftig debat i Danmark siden 2013, hvor tidligere statsminister Helle Thorning-Schmidt kritiserede børnehaver, der droppede svinekød fra deres menuer, hedder det videre i artiklen.
Dansk Folkepartis udlændingeordfører, Martin Henriksen, optræder i artiklen som fortaler for beslutningen i Randers, mens tidligere integrationsminister Manu Sareen fra De Radikale citeres for, "at det er virkelig utroligt, hvad politikere involverer sig i".
Ved afstemningen i byrådet i Randers mandag stemte 16 for, mens 15 stemte imod forslaget, der var fremsat af Frank Nørgaard fra Dansk Folkeparti.
Han understregede under byrådsmødet, at det ikke handler om mistillid til institutionerne og forældrebestyrelserne.
Derimod er der tale om, at dansk madkultur skal være en del af de kommunale institutioner.
- Alle sikres en sund og varieret kost, hvor ingen tvinges til at spise noget, der strider mod ens holdning eller religion, lød det i forslaget.
Artiklen i The Guardian rundes af med oplysningen om, at Danmark er hjem for 5,6 millioner mennesker og omkring 13 millioner svin.
