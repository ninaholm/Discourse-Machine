Hver syvende vælger har sat sit kryds
14 procent af vælgerne har været ved stemmeurnerne, efter at dagens kommunalvalg gik i gang.


 Efter at valget til kommuner og regioner har været i gang i to timer, har 14 procent af vælgerne fundet vej til valgstederne.
Det svarer til, at hver syvende vælger har sat sit kryds.
Det viser et rundspørge, som Ritzau har foretaget på valgsteder over hele landet med tilsammen 373.294 vælgere.
Stemmeprocenten ligger dermed lidt højere end ved seneste kommunalvalg i 2009. Den gang havde 12,2 procent af vælgerne stemt klokken 11.
I 2009 endte den samlede stemmeprocent historisk lavt, nemlig på 65,8 procent.
Der er udsving rundt om i landet, og nogle steder lever stemmeprocenten ikke op til forventningerne.
For eksempel i Odder havde 13,4 procent af vælgerne afgivet deres stemme klokken 11, og det er 0,7 procentpoint færre end ved valget i 2009. Det er sket, selv om kommunen har langt flere brevstemmer end ved seneste valg.
Omvendt står det til med valgdeltagelsen på Frederiksberg i København. Her havde 16,4 procent stemt klokken 11 mod 12,3 procent i 2009.
På Frederiksberg har De Konservative siddet på magten i 104 år, og det vil være en af valgets store overraskelser, hvis partiet mister borgmesterposten.
Imidlertid har partiet i valgperioden mistet to mandater til Liberal Alliance, og K står i en lokal meningsmåling til at få en valgøretæve af vælgerne.
