A Friend in London vandt Melodi Grandprix
Med sangen "New Tomorrow" vandt A Friend in London lørdag aften Dansk Melodi Grand Prix 2011.


 I finalen stod A Friend in London over for Anne Noa og sangen "Sleepless", men seernes sms-stemmer sørgede for, at det var de fire rockgutter, der kunne lade sig hylde som aftenens vinder med sangen "New Tomorrow".
Det danske vinderband blev dannet i 2005, hvor Tim Schou, Sebastian Vinther, Aske Damm Bramming og Esben Svane mødte hinanden i øvelokalet på Vostrup Efterskole i Vestjylland.
Foran et festligt publikum i Ballerup Super Arena overbeviste A Friend in London i den indledende runde både seerne og juryen bestående af Bent Fabricius-Bjerre, Le Gammeltoft, Erann DD, Karen Rosenberg og Martin Brygmann.
I semifinalen dystede A Friend in London mod funkbandet Le Freak med sangen "25 Hours a Day", men seerne sendte altså forhåndsfavoritterne videre.
Med aftenens sejr bliver det A Friend in London og sangen "New Tomorrow", der skal forsvare de danske farver, når semifinalerne ved Eurovision Song Contest løber af stablen den 10. og 12. marts i Düsseldorf.
Hvilken semifinale, den danske vinder skal deltage i, vides endnu ikke. Drengene i A Friend of London har med aftenens sejr slået deres navn fast i Danmark.
Bandet har længe haft stor succes i Canada, hvor de har optrådt til at hav af koncerter og på landsdækkende tv.
Aftenens vindersang er skrevet af Jakob Glæsner, der er bassist i bandet Johnny Deluxe og Lise Cabble, der har leveret materialet til ikke mindre end ti Grand Prix-sange igennem otte år.
