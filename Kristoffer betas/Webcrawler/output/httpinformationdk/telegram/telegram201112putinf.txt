Putin får med nød og næppe flertal
Forenet Rusland får tærsk ved parlamentsvalget, men Putins parti bevarer alligevel sit flertal.


 Et stort antal russiske vælgere har vendt Ruslands premierminister, Vladimir Putins, parti ryggen.
Forenet Rusland hedder partiet. Det er fortsat Ruslands suverænt største parti, og det sidder også stadig på flertallet i parlamentet i Moskva.
Men alt er alligevel ikke fryd og gammen for Putin, for hans parti har ifølge valgkommissionen mistet et stort antal mandater.
Mandag morgen var 96 procent af stemmerne fra søndagens parlamentsvalg talt op, og beregninger fra valgkommissionen siger, at Forenet Rusland kan vente at sætte sig på 238 af parlamentets 450 pladser.
Men i det afgående parlament havde partiet 315 mandater.
Det største oppositionsparti bliver ifølge tallene Det Kommunistiske Parti med 92 mandater.
Derefter kommer Et Retfærdigt Rusland med 64 mandater, mens det ultranationalistiske Liberaldemokratiske Parti får 56 mandater.
Tilbagegangen for Putins parti betyder, at Forenet Rusland mister det såkaldte forfatningsflertal på to tredjedele af mandaterne.
Det er det antal mandater, som er nødvendigt for at ændre forfatningen.
 Men Forenet Rusland kan dog mønstre sådan et flertal, hvis det slår sig sammen med parlamentarikerne fra Et Retfærdigt Rusland, der traditionelt har støttet Putins parti.
