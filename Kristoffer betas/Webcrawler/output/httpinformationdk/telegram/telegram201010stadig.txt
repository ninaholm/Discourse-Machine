Stadig flere ghettobeboere mangler arbejde
Antallet af beboere i de udsatte boligområder i Danmark, der ikke har et job, stiger. En udvikling, der ellers har været nedadgående indtil 2008.


 Når regeringen i denne uge præsenterer det nye ghettoudspil, der skal løse problemerne i landets udsatte boligområder, sker det på en vanskelig baggrund, skriver Kristeligt Dagblad. 
Stik imod hensigterne og en ellers positiv udvikling i de senere år havner en stigende andel af beboere i områderne nemlig nu uden for arbejdsmarkedet.
Det viser tal fra Socialministeriet.
Det er "dybt bekymrende", mener Jørgen Nue Møller, der er adjungeret professor ved Copenhagen Business School og formand for den såkaldte Programbestyrelse, som regeringen nedsatte til at følge udviklingen i de udsatte boligområder i årene 2004-2008.
- Vi pegede allerede i Programbestyrelsens rapport på, at den dag, hvor højkonjunkturen vendte, ville det ramme de mange mennesker, der kom ind på arbejdsmarkedet, da der var et kæmpe behov for arbejdskraft. Og den bekymring må man altså opretholde, siger han.
Han tager udgangspunkt i tallene fra Socialministeriet, som viser, at andelen af 18 til 64-årige beboere i de udsatte områder, som hverken var i arbejde eller under uddannelse, faldt fra 50,1 procent i 2005 til 40,9 procent i 2008. 
Efter finanskrisens indtog vendte udviklingen dog igen, så det i 2009 var 43,7 procent af de voksne beboere i landets udsatte boligområder, der stod uden for arbejdsmarkedet.
Også Gunvor Christensen, forsker i blandt andet udsatte boligområder ved SFI - Det Nationale Forskningscenter for Velfærd, er også bekymret over udviklingen, men ikke overrasket.
