DR satser på nyhedskanal



 Danmarks Radio går nu i gang med at opgradere nyhedskanalen DR Update og kommer dermed i direkte konkurrence med TV2 News.  
 DR's nyhedskanal startede som en ren netkanal, men kom siden også på det digitale sendenet og dermed ind på folks almindelige tv-apparater. Men nu får den et nøk mere, fortæller DRs mediedirektør, Lars Grarup.  
 - Hidtil har det været en netkanal, der også kunne ses på tv. Nu satser vi mere på kanalen og gør det til en tv-kanal, der også kan ses på nettet, siger Grarup.  
 Ifølge programdirektøren bliver DR Updates fokus hurtige og gentagne nyhedsopdateringer. 
 - Vi får ikke lange interviews og magasinprogrammer. På DR Update kommer man ikke til at vente 30 minutter på næste nyhedsopdatering, siger Lars Grarup.  
 DR har ikke lagt sig fast på, hvornår den egentlige ændring kommer til at ske. 
 - Men man vil formentlig kunne se det fra foråret, siger Lars Grarup. 
 Det står heller ikke klart, nøjagtigt hvor mange ressourcer DR Update får tilført, eller hvilke omstruktureringer i DR Nyheder satsningen eventuelt kommer til at medføre.  
 I dag har DR Update små 70.000 besøgende om ugen på nettet. Cirka 10 gange så mange ser kanalen på det digitale sendenet.
