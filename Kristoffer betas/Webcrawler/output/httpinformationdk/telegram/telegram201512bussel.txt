Busselskab fordobler sæder over Øresund efter id-kontrol
For busselskabet Gråhundbus kan svensk id-kontrol blive en god forretning. Selskabet fordobler sædekapacitet.


 Svenske myndigheders krav om id-kontrol for rejsende mellem Danmark og Sverige giver travlhed hos det danske busselskab Gråhundbus, som har en busrute mellem Malmø og København.
Vognmand Jørgen Andersen, Gråhundbus, forventer ikke, at id-kravet vil volde store problemer for busserne, og det kan give flere passagerer, siger han.
- Vi ved ikke helt, hvad vi skal forvente. Men vi forbereder os ved at sætte ledbusser ind på linje 999, så der er dobbelt så mange siddepladser til rådighed som normalt, siger Jørgen Andersen:
- Så ser vi lige, hvordan det går. Hvis ledbusserne bliver fyldte, og vi må efterlade passagerer ved stoppesteder, så sætter vi flere ledbusser ind. Vi har mange af dem, så vi kan godt klare det. Vi har også mobiliseret ekstra chauffører, der er startklar.
Togrejsende mellem Malmø og København må ifølge DSB påregne mellem ti og 30 minutters ekstra rejsetid, dyrere billetter og at blive registreret i en database.
Hos busselskabet vil rejsetiden formentligt blive forlænget med mellem fem og ti minutter, billetpriserne bliver de samme, og registrering har busselskabet ikke mulighed for, siger Jørgen Andersen.
Helt praktisk skal rejsende til Malmø vise billedlegitimation til chaufføren, når de stiger på bussen i København.
- Hvis de har det klar ved indstigningen og ikke fumler for meget med det, så kommer det ikke til at tage længere tid at komme ind i bussen, siger Jørgen Andersen.
På den anden side af Sundet forventer han heller ikke de store problemer.
 - Vi har allerede haft grænsekontrol de seneste to måneder i Sverige, hvor det svenske politi har været inde i vognene, og det har taget mindre end fem minutter per gennemkørsel, siger Jørgen Andersen,
I øjeblikket har Gråhundbus otte afgange på hverdage og tre om lørdagen, men det antal kan udvides, hvis der er behov, siger Jørgen Andersen.
