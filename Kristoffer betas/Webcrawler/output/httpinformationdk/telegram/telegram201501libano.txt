Libanon vil bremse strømmen af syriske flygtninge
Libanon, der har en befolkning på under fem millioner, huser mindst 1,16 millioner flygtninge fra Syrien.


 De enorme flygtningestrømme fra det borgerkrigshærgede Syrien er blevet for meget for nabolandet Libanon.
Derfor har regeringen i Beirut nu for første gang nogensinde indført restriktioner for syrere. Libanon huser i dag langt over en million syriske flygtninge.
De nye visa-stramninger, der træder i kraft i denne uge, betyder, at syrere i fremtiden kun vil blive lukket ind, hvis de følges med en libaneser, eller hvis de er i besiddelse af papirer, der dokumenterer deres status som eksempelvis turist eller forretningsrejsende.
Tidligere har syriske og libanesiske statsborgere frit kunnet rejse mellem de to lande.
Den libanesiske indenrigsminister, Nuhad al-Mashnouq, siger, at ændringerne i reglerne skal reducere den "uretmæssige syriske tilstedeværelse i Libanon".
- Vi har nu omkring 1,5 millioner syrere i Libanon. Af dem er kun lidt over 1,17 millioner registrerede flygtninge (...) Jeg tror, det er nok, siger ministeren og fortsætter:
- Libanon er ikke i stand til at modtage flere.
En talskvinde fra det amerikanske udenrigsministerium siger, at den libanesiske beslutning vækker bekymring i Washington.
- Vi er meget urolige for, at de nye libanesiske visakrav vil skabe yderligere udfordringer for flygtninge fra den syriske konflikt, siger talskvinden Jen Psaki.
Ikke desto mindre roser hun Libanon, Tyrkiet, Jordan og Irak for at have taget imod millioner af syriske flygtninge.
- Vi anerkender den enorme udfordring, det er for landenes økonomier og offentlige sektor, siger hun.
Libanon, der har en befolkning på under fem millioner mennesker, huser for øjeblikket ikke færre end 1,16 millioner registrerede flygtninge fra Syrien, viser tal fra FN.
Hertil kommer, at mange syrere, der lever i nabolandene, ikke er registreret som flygtninge.
Ifølge tal fra FN er over 3,2 millioner mennesker flygtet fra Syrien, siden konflikten brød ud i 2011. Internt er 7,6 millioner mennesker internt fordrevet i det borgerkrigshærgede land.
