Storkoncert forud for Obamas indsættelse



 Et overflødighedshorn af popstjerner vil søndag optræde ved en gratis koncert ved Washingtons Lincoln-mindesmærke i forbindelse med forberedelserne til indsættelsen af Barack Obama som USA's præsident.
 Megastjernerne Beyonce, Mary J. Blige og Bono er blandt musikkunstnere, der deltager i koncerten, som finder sted to dage før Obama bliver taget i ed som præsident 20. januar.
 Sheryl Crow, Josh Groban og Herbie Hancock skal også underholde folkeskarerne sammen med Bruce Springsteen, will.i.am og Stevie Wonder.
 - Vor hensigt er at rodfæste denne begivenhed i historien og fejre, at vor nation er gået sammen for at imødegå store udfordringer og sejre, siger George Stevens, producer for koncerten "Obama Inaugural Celebration".
 - Vi vil kæde oplæsning af historiske tekster af fremtrædende skuespillere sammen med musik fra en stribe af tidens største stjerner, fortsætter Stevens.
 Oplæsningerne vil blive foretaget af blandt andre skuespillerne Jamie Foxx og Denzel Washington samt Queen Latifah og Martin Luther King III.
