Dansksomalier advarede om terrorrisiko
Byrådspolitiker med somaliske rødder forsøgte for to år siden at råbe om risiko for farlige dansksomaliere.


 Allerede for to år siden advarede det tidligere Venstrebyrådsmedlem i Aarhus Kommune Ali Nuur mod risikoen for, at unge herboende somaliske drenge vil gå i fodsporene på radikaliserede somaliere og begå terrorangreb i Danmark.
Alligevel kommer det bag på ham, at politiet nu har anholdt to meget unge dansk-somaliere for planer om at ville begå en terrorhandling i Danmark.
- Dengang førte min bekymring til, at vi blandt andet fik lavet en konference om radikalisering.
- Siden hen er der fulgt mange andre initiativer efter og et godt samarbejde med SSP, så jeg mener, der er gjort et stort oplysningsarbejde for at modvirke radikalisering, siger Ali Nuur til Ritzau.
Baggrunden for konferencen og den øgede fokus på ekstremisme og bedre integration var blandet andet overfaldet mod tegneren Kurt Westergaard samt flere tilfælde i 2009 og 2010 på dansksomaliere, der deltog i attentater og selvmordsangreb i blandt andet den somaliske hovedstad, Mogadishu
Dengang førte Ali Nuurs åbenmundethed til trusler mod ham og hans familie.
Både i og udenfor det somaliske miljø mente nogen, at det var forkert at fokusere så meget på radikalisering specifikt blandt somaliere, selvom de anses for et være en af de grupper, der er sværest at integrere. Nu viser historien måske, at han havde ret.
- Hvis to unge har gjort det, som de mistænkes for, så tager jeg kraftigt afstand fra det. Det er næsten umuligt at forstå, at det kan ske med unge, hvoraf den ene har boet her, siden han var to år gammel, siger Ali Nuur og fortsætter:
 - Kan det her ske, er det svært at sige, at det ikke kan ske igen. Det er vigtigt at sige, at ansvaret ligger hos forældrene.
- Selvom de måske ikke har så meget overskud, så er det dem, der skal holde øje med, hvad deres børn og unge går rundt og laver, siger Ali Nuur, der selv er lærer på Læssøesgades Skole i Aarhus.
Han håber på at opstille for Socialdemokraterne ved det næste byrådsvalg i Aarhus.
