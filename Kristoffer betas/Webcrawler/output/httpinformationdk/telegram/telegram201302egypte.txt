Egypten indstiller ballonflyvning i Luxor efter ulykke
Al flyvning med varmluftsballoner er indstillet i den egyptiske ferieby Luxor efter en dødelig ulykke.


 De egyptiske myndigheder aflyser alle flyvninger med varmluftsballoner i området omkring feriebyen Luxor.
Det sker efter tirsdagens fatale ulykke, der kostede 19 udenlandske turister livet.
- Guvernør Ezzat Saad har beordret alle ballonfirmaer til at stoppe deres arbejde. Ingen varmluftsballoner må opsendes fra Luxor, rapporterer det officielle nyhedsbureau Mena.
Det vides endnu ikke, hvor længe forbuddet vil vare.
Turisterne blev dræbt, da en varmluftsballon eksploderede 300 meter oppe i luften. Kun to personer overlevede den voldsomme ulykke.
Flere af passagererne hoppede ud af ballonen efter eksplosionen, fortæller et øjenvidne, der netop var landet fra en tur med en anden ballon.
- Folk hoppede ud fra ballonen fra en højde, der svarer til en syv etager høj bygning, siger Cherry Tohamy til tv-station BBC.
- Vores ballonfører sagde, at ulykkesballonen ramte en højspændingsledning, og at en cylinder om bord eksploderede, forklarer Tohamy.
En ballonfærd over det egyptiske landskab på Nilens vestbred er en populær beskæftigelse blandt de mange turister, der ferierer i området.
