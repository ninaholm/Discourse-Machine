Kommuner vil hjælpe udsatte børn ens - og helst lokalt
De mange milliarder til udsatte børn bruges ikke godt nok, og det skal ændres, siger kommuneforeningen KL


 Det ligner en tilståelsessag fra kommuneforeningen KL, når den skal svare på, om kommunerne bruger de 14 milliarder kroner på udsatte børn og unge rigtigt.
Spørgsmålet er stillet af kommuneforeningen KL - og den kommer selv med svaret:
- Nej, det har vi ikke gjort, for vi kan jo se, at ikke alle metoder har virket lige godt, og ikke alle børn, som har været anbragt, ender som glade voksne. Så ja, det er lidt af en tilståelsessag. Pengene skal bruges bedre i fremtiden.
Det siger borgmester Thomas Adelskov (S), formand for KL's børne- og ungeudvalg, til Morgenavisen Jyllands-Posten.
 Foreningen kommer nu med klare, landsdækkende anbefalinger til en ændret kurs:
- Vi skal have en mere ensartet indsats baseret på det, der er faglig dokumentation for, og så skal vi arbejde med lokale løsninger så tæt på barnets nærmiljø som muligt. Skal vi anbringe, skal det helst ske i familiepleje frem for institution, siger han.
Udspillet fra KL modtages positivt raden rundt blandt sociale aktører, også af socialminister Manu Sareen (R):
- Det er rigtigt godt, fordi det sammen med en mere fagligt baseret indsats samtidig sætter barnet og dets familie i centrum.
Også Lisbeth Zornig, Huset Zornig, og Socialrådgiverforeningen er positive over for udspillet.
Næstformand i Socialrådgiverforeningen Niels Christian Barkholt efterlyser dog bud på, hvordan de nye initiativer skal gennemføres.
