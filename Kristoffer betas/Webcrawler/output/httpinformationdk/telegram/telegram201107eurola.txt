Eurolande enige om ny hjælp til Grækenland
Landene i eurozonen er blevet enige om en hjælpepakke til Grækenland på op mod 1185 milliarder kroner


 Eurolandenes stats- og regeringschefer er på et topmøde i Bruxelles blevet enige om en aftale, der skal redde Grækenland fra økonomisk kollaps.
Den nye hjælpepakke til Grækenland bliver på samlet set 159 milliarder euro - svarende til 1185 milliarder kroner.
Den samlede offentlige finansiering fra eurolandenes krisefond og Den Internationale Valutafond (IMF) vil være på 109 milliarder euro, mens bankerne på frivillig basis ventes at bidrage med næsten 50 milliarder euro, fremgår det af en fælles erklæring fra eurolandenes ledere.
- Vi har besluttet at støtte Grækenland som medlem af euroen og eurozonen, siger Frankrigs præsident, Nicolas Sarkozy.
Umiddelbart efter topmødets afslutning torsdag aften var der stor usikkerhed om omfanget af økonomisk hjælp til Grækenland.
Men med den gigantiske hjælpepakke er der lagt op til en endnu større økonomisk håndsrækning end den første serie af nødlån på 110 milliarder euro fra eurolandene og IMF, som Grækenland modtog for godt et år siden.
Eurolandene vil samtidig udvide brugen af eurolandenes krisefond.
Fonden skal fremover også bruges til at yde forebyggende lån til eurolande, opkøbe statsobligationer på det private marked for at holde renten nede og hjælpe med at rekapitalisere banker i eurozonen, som får problemer.
Med beslutningen om at inddrage den private sektor i hjælpepakken, trodser eurolandene advarsler om, at det kan medføre en delvis betalingsstandsning for Grækenland.
Men eurolandene understreger, at bankerne ikke skal tage del i hjælpen til andre gældsplagede eurolande.
Der er tale om "en ekstraordinær og unik løsning" for Grækenland, fremgår det af sluterklæringen.
- Den private sektors involvering vil blive begrænset til Grækenland og kun Grækenland, siger EU-præsident Herman Van Rompuy.
De nye lån til Grækenland får en løbetid på 15-30 år med en rente på cirka 3,5 procent.
De forbedrede tilbagebetalingsvilkår vil også blive overført til den første hjælpepakke for Grækenland og til Irland og Portugal, der også har modtaget milliardlån for at redde sig gennem gældskrisen.
