Stormvejr på vej til Vestjylland
Dele af Danmark får endnu engang storm fredag aften og natten til lørdag, oplyser DMI.


 Dele af Danmark får fredag aften og natten til lørdag endnu engang vindstød af stormstyrke. Det oplyser DMI.
- Der er en koldfront, der snart har passeret Danmark. På bagsiden af den har vi noget mere kølig og ustabil luft. Det er i forbindelse med det bagsidevejr, at vinden tiltager i løbet af fredag aften og nattetimerne, siger vagthavende meteorolog ved DMI Anja Bodholdt.
- Generelt er det hård vind - langs kysten op til kuling. Men langs vestkysten, i Det Sydfynske Øhav, ved Lolland-Falster og nede ved Østersøen forventer jeg, at der kan komme vindstød af stormstyrke.
Det kraftige blæsevejr vil blive suppleret af en del byger. Nogle af de byger vil inkludere hagl og torden, forklarer Anja Bodholdt.
- Det bliver lidt som den storm, der var sidste weekend, bortset fra at det hovedsageligt er vestkysten og den sydlige del af Danmark, der kommer til at opleve det, siger hun med henvisning til stormen Freja, der passerede Danmark søndag.
Anja Bodholdt forudser, at vinden tager af på vestkysten omkring klokken to i nat, mens Det Sydfynske Øhav og Lolland-Falster vil mærke stormen indtil sidst på natten. Stormen rammer Bornholm sidst på natten og forsvinder først omkring lørdag middag.
Ud over DMI's stormvarsel har det meteorologiske institut også varslet om forhøjet vandstand i Vest- og Nordjylland.
Ved Vadehavet er der varslet en forhøjet vandstand med 3-3,3 meter, ligesom Hvide Sanne får 2-2,2 meter højere vandstand end normalt. I Lemvig ved Limfjordens vestlige ende varsler DMI en forhøjet vandstand på omkring 1,4 meter.
