DF: Alle lande ville gøre som Israel
Dansk Folkeparti mener, at alle lande ville gøre som Israel og stoppe skibe på vej mod land uden tilladelse.


 Israel havde ingen andre muligheder end at stoppe konvojen med nødhjælp på vej mod Gaza. 
Det mener Dansk Folkeparti udenrigsordfører, Søren Espersen.
- Ethvert land ville reagere på den måde, hvis der kom en flotille på 700 mand sejlende ind i territorialt farvand. Så ville alle borde skibet. Det ville ske i USA, Kina, Rusland, Frankrig og Danmark, siger han.
Søren Espersen er overbevist om, at de israelske soldater blev angrebet, da de forsøgte at borde skibet, og det er helt afgørende, mener han.
- Hvis der er skudt på israelske soldater, da de forsøgte at borde et skib inden for israelsk farvand, hvor skibet opholder sig ulovligt, så er det helt uantageligt, siger Søren Espersen.
Han slår dog fast, at Israel er gået over grænsen, hvis aktivisterne ikke har ydet modstand, da skibet blev bordet.
- Hvis det viser sig, at der ikke har været våben om bord, og der ikke er skudt på israelerne, så er det helt uantageligt fra Israels side. 
- Men jeg kan ikke forestille mig, at israelske soldater begynder at skyde på civile, der sidder stille og venter på, at skibet bliver bordet, siger Søren Espersen.
