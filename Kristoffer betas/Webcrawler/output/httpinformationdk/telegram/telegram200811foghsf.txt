Fogh og SF strides om EU-krisekur



 Ikke nødvendigvis flere regler. Bare bedre regler. 
 Sådan lød opskriften fra Anders Fogh Rasmussen (V) i Folketingets Europaudvalg, før statsministeren fredag rejste til "frokosttopmøde" med EU's regeringsledere om kriseregulering af de skrantende finansmarkeder.
 Men synspunktet deles ikke i det parti, som står i en erklæret nøgleposition forud for de danske euro-forhandlinger: SF.
 - Det er ikke nok bare at sige bedre regler. For der er næsten ingen regler i øjeblikket. Så det er også et spørgsmål om flere regler, siger SF's europaordfører, Anne Grete Holmsgaard, til Ritzau.
 Hun peger på store selskabskonstruktioner, der organiseres som såkaldte kommanditselskaber, og som der for tiden "overhovedet ikke stilles nogen krav til".
 - Det er håbløst vanvittigt, siger hun.
