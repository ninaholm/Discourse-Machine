Khader vil overveje sin fremtid



 Naser Khader vil tage en tænkepause, efter at han overraskende i dag meddelte, at han forlader det parti, han selv var med til at starte under voldsom mediebevågenhed i maj 2007. Ny Alliance blev siden til Liberal Alliance, og politikken blev for liberal for den tidligere radikale. 
 - Det, jeg har brug for nu, er at blive løsgænger. Eftertanke, ro og genopbygge min oprindelige platform, og så vil jeg finde ud af, hvor jeg optimalt kan kæmpe videre med det, jeg kæmpede for til og med starten at Ny Alliance. Jeg ville godt have haft, at Liberal Alliance var blevet et værdiparti, et integrationsparti, et brobyggerparti, men jeg har ikke som partileder formået at dreje det i den retning, siger Naser Khader.
 Meddelelsen kommer samtidig med, at Simon Emil Ammitzbøll, der også er tidligere radikal, forventes at danne et nyt borgerligt midterparti. Naser Khader afviser, at han lige nu er på vej ind i det parti.
 - Jeg har ikke noget med Simon Emil at gøre, siger han.
