Homoseksuelle begår oftere selvmord
En høring om sundhed og levevilkår skal blandt andet fokusere på homoseksuelles overrisiko for selvmord.


 Bøsser, lesbiske og biseksuelle forsøger oftere at begå selvmord end heteroseksuelle. Og lesbiske har større risiko for at dø af cancer.
Det viser data fra AIDS-Fondet, som nu offentliggøres i forbindelse med en høring om sundhed, levevilkår og rettigheder for LGBT-personer (lesbiske, bøsser, biseksuelle og transpersoner).
- Der er en kæmpe overrepræsentation af selvmord blandt LGBT-personer i Danmark. Det er utroligt vigtigt at få afhjulpet nogle af de omstændigheder, som åbenbart gør sig gældende for den gruppe, siger LGBT-koordinator i AIDS-Fondet Ole Møller Markussen.
Det er Folketingets Sundheds- og Forebyggelsesudvalg, som står bag høringen, der holdes tirsdag.
På dagsordenen er blandt andet dødelighed blandt danskere i registreret partnerskab, om LGBT-rettigheder og -diskrimination og familieret.
- Lige nu er der ingen målrettede indsatser med et sundhedsmål, hvor vi siger: Her er der et problem, og det skal vi afhjælpe. Politikerne skal vide, at der er de her problemer, og så skal de have mulighed for at handle på dem, siger Ole Møller Markussen, der også har ideer til, hvad der bør gøres.
