Dansk vikingefilm på festivalen i Toronto



 Festivalen i Toronto i Canada lægger lærred og rød løber til Mads Mikkelsens første offentlige fremtræden i "Valhalla Rising". 
 Mikkelsen spiller den stumme og blinde kriger One Eye i filmen, der er en dansk, men engelsksproget produktion.
 Den får verdenspremiere inden for et særligt program, som festivalen bruger til at præsentere markante spillefilm med store stjerner og instruktører fra hele verden.
 Dette års festival holdes i dagene 10. - 19. september. Mads Mikkelsen deltager i visningen sammen med filmens instruktør, Nicolas Winding Refn.
 Publikum i Toronto har tidligere haft mulighed for at se Refns tre film i "Pusher"-trilogien.
 Festivalen regnes for den vigtigste i denne del af verden, og danske film har flere gange kunnet bruge den som afsæt for salg og distribution på det nordamerikanske marked.
 "Valhalla Rising" får dansk premiere til marts.
 Men allerede i næste uge kommer "Bronson", en anden engelsksproget film af Nicolas Winding Refn, op i biograferne herhjemme.
 Filmen fortæller historien om den legendariske fange Charles Bronson, der har tilbragt 35 år af sit liv i engelske fængsler, langt det meste af tiden i isolation.

