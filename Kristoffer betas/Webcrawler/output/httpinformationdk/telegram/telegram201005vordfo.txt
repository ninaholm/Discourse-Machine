V-ordfører afviser splid med Lene Espersen
Venstres udenrigsordfører, Michael Aastrup Jensen, nedtoner kritik fra udenrigsminister Lene Espersen, der kalder hans forslag "på kanten af det naive".


 Selv om udenrigsminister Lene Espersen i skarpe vendinger slagter et forslag fra Venstre, mener Venstres udenrigsordfører, Michael Aastrup Jensen, ikke, at der er så stor uenighed om sagen.
Venstre-forslaget lægger op til, at Danmark skal føre en mere aktivistisk udenrigspolitik og forsøge at vælte diktatorer.
- Jeg skal selvfølgelig have en god og konstruktiv dialog med Lene Espersen, for vi er overhovedet ikke så langt fra hinanden, siger Michael Aastrup Jensen.
Det indtryk kunne man ellers godt få af en pressemeddelelse, Lene Espersen lørdag udsendte. Her skriver hun blandt andet, at Venstres forslag ikke hænger sammen.
- Idéerne om, at Danmark "gennem handling" skal underminere diktaturstater og eksportere demokrati og ytringsfrihed via radiostationer og eksport af slagord direkte til borgerne, er uden tvivl velmente, men i virkelighedens verden på kanten af det naive, lyder det eksempelvis fra Lene Espersen om forslaget, der lanceres i Jyllands-Posten lørdag.
Her siger Aastrup Jensen, at Danmark skal forlade det dialogspor med "Det Arabiske Initiativ", som tidligere udenrigsminister Per Stig Møller (K) i sin tid lancerede. 
Spørgsmål: Michael Aastrup Jensen, hvis I ikke er langt fra hinanden, hvorfor tror du så, Lene Espersen tilsyneladende helt har misforstået det?
- Det tror jeg er, fordi hun desværre tror, at jeg vil have Det Arabiske Initiativ afskaffet. Det har jeg ikke stillet forslag om, siger Michael Aastrup Jensen.
Spørgsmål: Har du clearet udspillet med Venstres ministre?
- Jamen det her er et konkret forslag, der kommer fra Venstres folketingsgruppes side.
Han oplyser, at forslaget ikke er vendt med ministre og altså ikke udviklingsminister Søren Pind (V) eller forsvarsminister Gitte Lillelund Bech (V).
