Norsk gas til Europa kan blive afbrudt
Norge kan få problemer med gasleverancer til Europa, hvis ikke Shell gør nye store fund.


 Hvis Shell ikke får held med sine boringer i Norskehavet, vil Norge få problemer med at levere tilstrækkeligt gas til Europa, mener det statslige selskab Gassco.
Selskabet har ansvaret for transporten af norsk gas til Europa.
De seneste år er der fundet gas flere steder i Nordsøen, men fundene er små. 
Norges Olie- og energiminister, Terje Riis-Johansen, og oliedirektør Bente Nyland deler bekymringen, skriver Teknisk Ugeblad i Oslo.
- Gassco har peget på en reel udfordring. Hvis vi ikke gør betydelige fund fremover, så bliver det problematisk at levere så meget gas til Europa, som vi ønsker, siger den norske energiminister og fremhæver:
- Derfor har vi lagt vægt på at give selskaberne adgang til områder, hvor der er potentiale for at gøre større fund.
