Løft jern og undgå diabetes
Vægttræning giver ikke kun flotte muskler. Forskning viser, at træningen også nedsætter risikoen for diabetes.


 Regelmæssig vægttræning nedsætter risikoen for at udvikle type 2 diabetes markant, viser ny forskning.
Ud over en flot og markeret overkrop reducerer 150 minutters vægttræning om ugen risikoen med 34 procent, viser en ny undersøgelse offentliggjort i tidsskriftet Archives of Internal Medicine.

Studiet har fulgt 32.000 mænd gennem 18 år og undersøgt, hvorvidt vægttræning har en forebyggende virkning uafhængig af konditionstræning, skriver Experimentarium. dk.
- Nogle mænd har svært ved at starte med eller holde fast i konditionstræning. Her vil styrketræning være et værdifuldt alternativ i forhold til at mindske risikoen for type 2 diabetes, siger ph.d. studerende Anders Grøntved, som står bag studiet i samarbejde med Harvard University.
Det har længe været kendt, at konditionstræning er med til at nedsætte risikoen for type 2 diabetes, men vægttræning som forebyggende faktor har hidtil været ukendt.
Resultatet er ifølge forskerne dog ikke en fribillet til at droppe konditionstræningen til fordel for vægtløftning. En kombination af vægt- og konditionstræning har nemlig den største effekt. Her ses en reduktion på 59 procent.
Om kvinder har samme positive effekt ved at løfte jern er endnu uvist.
- Fremtidig forskning bør undersøge, om styrketræning har den samme betydning for kvinder, og desuden hvilken type, intensitet og varighed af styrketræning, der giver størst udbytte, siger Anders Grøntved.
230.000 danskere lider af type 2-diabetes, som er arvelig, men også kan udløses af overvægt og mangel på motion.
