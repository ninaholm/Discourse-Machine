Frontalsammenstød koster 42 livet på fransk landevej
En bus og en lastbil er stødt sammen ikke langt fra Bordeaux. Det er den værste trafikulykke siden 1982.


 42 mennesker omkom fredag morgen, da en bus og en lastbil med stor fart stødte sammen nær Bordeaux. Det er den værste trafikulykke i Frankrig siden 1982.
Ved kollisionen brød bussen i brand.
Avisen Sud-Ouest rapporterer, at de to køretøjer ramte hinanden frontalt og med meget stor fart klokken 07.30 fredag morgen. Avisen skrev kort forinden fejlagtigt, at 49 mennesker var omkommet.
De 49 var det samlede antal mennesker om bord i bussen.
Alle de dræbte undtagen én var passagerer i bussen. Det sidste offer var lastbilens chauffør.
Buschaufføren har ifølge BBC's oplysninger overlevet ulykken. Han skal have været i stand til at åben bussens fordør, så flere kunne slippe ud i live.
Men bussen blev øjeblikkeligt omspændt af flammer, og det har formentlig forhindret andre i at komme ud.
- Den franske regering har fuld mobilisering efter den forfærdige tragedie, siger præsident François Hollande under et besøg i den græske hovedstad, Athen.
Det lykkedes fem passagerer at slippe ud af den brændende bus med lettere kvæstelser. Tre slap uskadt fra ulykken.
De fleste af passagerne var pensionister. De var fra en landsby i nærheden og var taget tidligt hjemmefra for at deltage i en udflugt.
En lokal beboer fortæller en fransk tv-kanal, at ulykken skete ved et sving, som folk fra egnen beskriver som farligt.
Avisen Le Figaro skriver, at lastbilen, der var involveret i ulykken, var læsset med træ, og at den af uvisse grunde stod på tværs af vejen ved sammenstødet.
Det er den værste franske trafikulykke siden 31. juli 1982. Dengang mistede 53 mennesker livet, heriblandt 44 børn, da en bus og adskillige biler ramte hinanden og brød i brand ved Beaune i det østlige Frankrig.
