Serbien anholder syv for massakren i Srebrenica i 1995
Medlemmer af en bosnisk-serbisk politienhed stilles til regnskab for drab på 8000 muslimer under Bosnienkrig.


 Serbisk politi har anholdt syv mennesker, der er mistænkt for deltaget i massakren i den bosniske by Srebrenica, hvor 8000 muslimske mænd og drenge blev dræbt, oplyser anklagemyndigheden for krigsforbrydelser onsdag.
De syv, der kun er identificeret med initialer, siges at have været medlemmer af den særlige bosnisk-serbiske politienhed under krigen. En række andre personer er eftersøgt i forbindelse med den samme sag.
De er mistænkt for at have begået krigsforbrydelser mod civilbefolkningen, særligt i en lagerbygning i Kravica i udkanten af Srebrenica. Alene i den bygning blev flere end 1000 muslimske mænd og drenge dræbt i juli 1995, oplyser anklageren i en erklæring.
En af de anholdte var kendt under navnet "Slagteren Nedjo", siger en embedsmand, der er involveret i efterforskningen, til Reuters.
Han og andre er mistænkt for at have kørt omkring 15 busser fulde af muslimske mænd, der var hentet i en fangelejr, til lagerbygningen i Kravica, hvor de blev henrettet.
- Først blev de skudt, og så blev der kastet håndgranater, siger embedsmanden.
I årene 1992 til 1995 satte krigen i Bosnien serbere, støttet af styret i Beograd, op mod muslimer og kroater. I juli 1995 dræbte de serbiske styrker tusindvis af mænd og drenge i den FN-beskyttede by Srebrenica i Bosnien.
Den Internationale Straffedomstol i Haag fastslog i 2007, at drabene måtte betegnes som folkedrab.
Den FN-støttede Internationale Straffedomstol for det tidligere Jugoslavien (ICTY) har dømt en række bosniske serbere for folkedrab for deres rolle i massakren.
De bosnisk-serbiske politiske og militære ledere i krigsårene, Radovan Karadzic og Ratko Mladic, er fortsat for retten med tiltaler, der omfatter folkedrab.
Serbien, der har en ambivalent holdning til Srebrenica-massakren, har anholdt fem medlemmer af en paramilitær enhed for at have dræbt seks muslimer i 2005 kort tid efter, at en video af drabene, de udførte, blev vist.
Fire af dem er blevet idømt langvarige fængselsstraffe.
