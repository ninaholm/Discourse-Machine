EU-lov får udenlandske ægtefæller til landet
11 procent af alle ægtefællesammenføringer går uden om dansk lovgivning og i stedet gennem EU-reglerne.


 Metock-dommen og andre EU-regler har fået større betydning, end politikere forudså for fire år siden. For når en dansker henter sin udenlandske ægtefælle til Danmark, foregår det i hvert niende tilfælde uden om dansk lovgivning.
Det viser de seneste tal fra Udlændingestyrelsen, skriver Kristeligt Dagblad.
Sidste år gik 240 - 11 procent - af de i alt 2163 tilladelser til ægtefællesammenføring uden om den danske udlændingelov og i stedet gennem EU-reglerne.
Det er en kraftig stigning i forhold til årene før 2008, hvor den såkaldte Metock-dom fra EU åbnede for, at flere personer kunne ægtefællesammenføres i Danmark.
Andelen af ægtefællesammenføringer gennem EU-reglerne lå i 2006 og 2007 på mellem to og tre procent. Efte dommen i Metock-sagen i 2008 steg andelen til omkring fem procent.
I 2009 steg EU-sagerne til at udgøre omkring 12 procent af alle godkendte sager om ægtefællesammenføring, og samme billede tegner sig i dag.
Generelt har der de seneste år været et fald i antallet af ansøgninger og tilladelser til ægtefællesammenføringer, men i forhold til det samlede antal har EU-sagerne ligget nogenlunde fast mellem 8 og 12 procent.
Muligheden for ægtefællesammenføring uden om de danske krav udløste en heftig debat i sommeren 2008.
Blandt andet frygtede Dansk Folkeparti, at Metock-dommen ville få indvandrere til at strømme til landet. Men den daværende VK-regering forsøgte at dysse sagen ned.
I 2009 udtalte daværende integrationsminister Birthe Rønn Hornbech (V), at forudsigelserne om, at Metock-dommen ville betyde en strøm af ansøgninger til Udlændingeservice, ikke havde holdt stik.
Men firedoblingen af tilladelser gennem EU-reglerne viser nu det stik modsatte, mener integrationsordfører for Dansk Folkeparti, Martin Henriksen:
- Det illustrerer, at EU-reglerne stille og roligt æder de danske udlændingeregler op, siger han.
Dansk Folkeparti beder nu justitsministeren svare på, hvordan han vil sikre, at stigningen bliver bremset.
