WHO maner til besindighed om ny virus
Det er kun nødvendigt at teste de alvorligt syge patienter for det ny coronavirus, siger WHO.


 Læger skal kun teste patienter for det ny coronavirus, hvis de er alvorligt syge med luftvejsinfektion, har været i Qatar eller Saudi-Arabien eller ikke er smittet med almindelige former for lungebetændelse og infektioner.
Det siger Verdenssundhedsorganisationen WHO, der udsender retningslinjer for, hvornår det er nødvendigt at teste patienter for det nye virus.
Det skal ske for at få identificeret de smittede "uden at overbebyrde sundhedssystemerne med unødvendige test".
- Essensen er, at det ikke er for folk med hoste og forkølelse, siger WHO-talsmand
Hidtil er kun to personer på verdensplan konstateret smittet med det nye virus, der er i familie med Sars.
Den ene af de smittede var en 60-årig saudiarabisk mand, som døde af sygdommen.
Den anden er en 49-årig mand fra Qatar, der nu er indlagt på et hospital i den britiske hovedstad, London. Han er alvorligt syg.
Også personer, der har været i kontakt med en smittet, skal testes for det nye virus.
Ifølge WHO er der endnu ikke noget der tyder på, at den smitter nemt fra menneske til menneske.
Forskere siger, at virussets genetiske sammensætning tyder på, at den kommer fra dyr, muligvis flagermus.
Tidligere på ugen viste det sig, at seks formodede tilfælde af coronavirus i Danmark var falsk alarm.
Prøverne fra Statens Serum Institut viser, at patienterne var smittet med influenza B, der er en almindelig såkaldt sæsoninfluenza.
