Israel: Syrien har kontrol med kemiske våben
Hævnlyst bliver en stadig stærkere drivkraft i modstandskampen, siger aktivister i Syrien.


 Den syriske regering har stadig fuld kontrol over kemiske våbenlagre i landet, siger højtstående kilder i det israelske forsvar.
- For øjeblikket er hele det ikke-konventionelle våbenarsenal under regimets fulde kontrol, siger Amos Gilad fra Israels forsvarsministerium.
 Frankrigs udenrigsminister, Laurent Fabius, siger samtidig, at enhver anvendelse af kemiske våben fra de syriske styrkers side vil være uacceptabel.
Præsident Barack Obama har fremsat en lignende erklæring.
En talsmand for Syriens udenrigsministerium sagde mandag, at de kemiske våben i Syrien ikke vil blive anvendt mod civile.
Udtalelsen kom efter, at der har været stigende international bekymring for, hvorvidt præsident Bashar al-Assads styre vil tage kemiske våben i brug i den stadig mere blodige konflikt i landet.
Men hvis Syrien kommer under angreb udefra, kan det komme på tale at anvende den type våben, sagde talsmanden.
 Samtidig siger iagttagere, at hadet og hævnfølelserne hele tiden stiger i Syrien - ikke mindst i Damaskus, hvor regeringsstyrkerne har generobret flere bydel efter en brutal offensiv.
- Hævnlyst bliver en stadig stærkere drivkraft i modstandskampen, siger aktivisten Haitham Abdullah til nyhedsbureau DPA.
