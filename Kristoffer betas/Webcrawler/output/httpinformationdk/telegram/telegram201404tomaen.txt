To mænd er dræbt efter skyderi i svensk by
Mindst seks personer behandles på sygehuset efter skud og knivstikkeri. Fem mænd er anholdt.


 Fem mænd er anholdt i Sverige, efter et skyderi og et masseslagsmål, hvor mindst to blev dræbt, og mindst seks andre blev alvorligt såret i den svenske by Norrköping, skriver flere svenske medier.
Politiet siger, at et familieopgør lå til grund for volden.
- De to dræbte var brødre, siger chefanklager Torsten Angervåg, der tilføjer, at i alt fem personer er mistænkt for at være involveret i skudvekslingen.
 Han afviser spekulationer om, at organiseret kriminalitet lå til grund for skyderiet.
- Det billede vi har nu, tyder på, at der var tale om et slægtsopgør, siger han til dagbladet Expressen.se.
- Da politifolkene ankom til stedet, var der seks hårdt sårede mænd. To af dem døde kort efter, oplyser politiets talsmand, Fredrik Kliman.
Senere på natten opsøgte yderligere to alvorligt sårede mænd fra slagsmålet et hospital.
Øjenvidner siger, at der blev brugt skydevåben, knive og jernrør under masseslagsmålet, der menes at være et bandeopgør.
- Fem mænd er anholdt og mistænkes for drab eller medvirken til drab, siger politiet i Östergötland.
- Vi tror ikke, at disse voldshandlinger har noget at gøre med de kriminelle bander, der tidligere er gået løs på hinanden i området, siger Kliman.
En kvinde, som var vidne til opgøret, der begyndte søndag aften omkring klokken 22, siger til Expressen, at hun så 30-40 personer deltage i masseslagsmålet. Hun hørte adskillige skud blive affyret.
Sammenstødet skete i Hageby syd for Norrköping. De involverede er i alderen 25-40 år.
Ifølge Aftonbladet startede opgøret ved, at flere personer gik til angreb flere steder i Hageby.
