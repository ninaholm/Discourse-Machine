Obamas by i Kenya følger spændt præsidentvalg i USA
Præsidentvalget i USA følges med stor interesse i byen Kogelo i Kenya, hvor præsident Obamas far kommer fra.


 Gader og veje er rene og pæne, der er elektricitet og rindende vand over hele byen. De fleste er festklædte, og så godt som alle i byen Kogelo i Kenya forbereder sig på en lang nat for at følge præsidentvalget i USA.
For Præsident Barack Obamas far og farfar stammer fra byen, der har oplevet mange forandringer, siden Obama tiltrådte for snart fire år siden. El og vand er nyt, det samme er de mange tv'er.
Det er også blevet muligt at se valget og optællingen på storskærm. Den fornøjelse koster den nette sum af 100 kroner. Det svarer til en ugeløn for de fleste i byen.
Men det er mange parat til at betale.
- Jeg planlægger at være oppe hele natten og se det hele. Det er dyrt, men jeg kan lige klare det, siger Mary Manyala Ohito, en socialarbejder i byen, med stor begejstring i stemmen.
Storskærmen er sat op i en gård ved byens folkeskole, der blev opkaldt efter Obama, da han besøgte byen som senator i 2006, to år før han blev præsident.
Alle lokale indbyggere er lovet adgang til skolegården. Men mange udenbys er også interesseret, og det er usikkert, om alle interesserede kommer ind.
Siden Obama blev præsident, er Kogelo blevet noget af en magnet for turister, selv om byen ikke lige ligger i nærheden af en hovedfærdselsåre.
- Kogelo var en sovende landsby. Men med turisterne er der blevet mere liv i byen, og flere penge kommer også. Men der er meget, der stadig skal gøres for at bevare tiltrækningskraften, siger Mary Ohito.
- Hvis Obama bliver genvalgt, kan det være, han tager på en rundtur i Afrika. Det vil også hjælpe, siger hun.
