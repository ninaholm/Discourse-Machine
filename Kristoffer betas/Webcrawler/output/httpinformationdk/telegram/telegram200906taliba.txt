Taliban står stærkt efter opiumshøst



 Tre soldater mistede i formiddag livet i Afghanistan, og det er første gang i 2009, at danske soldater dør under missionen i det uroplagede land. Men det er langt fra en tilfældighed, at Taliban netop nu kan sætte dødelige angreb op mod den internationale styrke i landet.
 Det siger Afghanistan-ekspert Peter Dahl Thruelsen fra Forsvarsakademiet. Både årstiden og opiumshøsten spiller ind.
 - To tredjedele af al opiumsproduktion i Afghanistan er i Helmand. Høsten er i april og maj, hvor det er mere roligt, fordi der er mange daglejre, der bliver brugt til at høste opium. Når høsten er færdig, er der mange af de daglejere, og her taler vi måske 100.000, der har ikke har arbejde, og søger mod byerne. Her er de lette ofre for hvervning til Taliban, siger Peter Dahl Thruelsen til Ritzau.
 Vejret betyder også noget for Talibans styrke.
 - Man taler om, at der er en fighting-season. Den ligger fra om foråret, hvor vejret begynder at blive bedre til om efteråret, hvor det begynder at blive koldt igen. Der er mange områder, hvor det rent fysisk er svært at være på grund af sne og kulde uden for den tid. Derfor trækker mange krigere sig væk. Dem, der kommer fra Pakistan-områder, tager hjem igen og genopbygger kampkraft, siger Peter Dahl Thruelsen.
 De tre danske soldater døde, da en kraftig vejsidebombe ramte deres køretøj. Og det er en kampform, som Taliban ofte benytter. 
 - Taliban forsøger at undgå en direkte konfrontation, og det ser vi i hele Afghanistan, også i Øst. Der er kraftig drejning over i vejsidebomber, selvmordsbomber og miner. Den bedste måde at imødegå det på er efterretninger fra lokalbefolkningen. Jo bedre en relation, man har med lokalbefolkningen, des bedre kan man imødegå det, siger Peter Dahl Thruelsen.
