Rideforbundets general slipper tøjlerne



 Fra den 1. september vil det ikke kun være heste og ryttere, der vil nyde godt af Britta Riis' bevågenhed. Her skifter generalsekretæren i Dansk Ride Forbund job og sætter sig i direktørstolen i Dyrenes Beskyttelse.
 Britta Riis, der brænder for dyrevelfærd, er opvokset med dyr, da hendes forældre drev et fritidslandbrug med kvæg, og naboerne havde både grise, heste, får og høns. 
 Britta Riis er født i 1963 og bor nu i Gentofte med mand og barn på seks år. Hun er uddannet cand.scient.pol. på Århus Universitet og har efterfølgende suppleret med DJØF-diplomuddannelse inden for ledelse samt uddannelser på Idrættens Lederakademi. 
 Dyrenes Beskyttelse er Danmarks ældste og største dyreværnsorganisation med mere end 70.000 medlemmer. 
