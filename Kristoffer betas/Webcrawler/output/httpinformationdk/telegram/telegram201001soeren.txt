Søren Krarup støtter fætter Langballe



 Søren Krarup (DF) støtter sin fætter og partifælle Jesper Langballe, som er røget uklar med partiformand Pia Kjærsgaard på grund af et debatindlæg fra Langballe om muslimer. 
Pia Kjærsgaard mener, at Langballe skader partiet, når han skriver, at muslimske fædre dræber deres døtre. Hun vil have ham til at stoppe den slags. 
Men Langballe er ikke sådan at stoppe, forsikrer hans fætter.
- Jeg kan love dig for, at hverken Jesper eller jeg agter at indstille vores ytringer. Vi har i 50 år skrevet som forfattere og skribenter, og det agter vi at blive ved med, siger Søren Krarup.
Søren Krarup afviser, at fætteren skader partiet. Jesper Langballe er blevet misforstået, mener han. 
- Jeg er fuldstændig enig i det, Jesper skriver. Han har selvfølgelig sagt det på en måde, der kan misforstås, når man har journalistisk eller politisk vilje til at misforstå det, siger Søren Krarup, og fortsætter:
- Han har jo ikke udtalt sig om alle muslimske fædre. Han har udtalt sig om islams kvindesyn, som kommer til udtryk i disse ubehagelige mord på familiens døtre, hvis de har - som det hedder - krænket familiens ære. 
Krarup ser positivt på uenigheden, som han opfatter som noget overfladisk.
- Jeg tror, at det er en stor lykke for dansk politik og Dansk Folkeparti, at der er frihed til at mene noget forskelligt eller sige tingene på forskellige måder. Jeg tror til syvende og sidst, at vi mener det samme, siger Krarup.
- Vi er loyale over for det fælles mål, vi har og som Pia Kjærsgaard naturligvis også er indstillet på, siger Krarup.
