DF vil hjælpe Vestager med at tage fra rige
De rige kommuner skal betale markant mere til fattige kommuner, siger DF forud for møde med Vestager.


 Der skal flyttes langt flere penge fra rige nordsjællandske kommuner til kommuner i Udkantsdanmark, så de får råd til at hjælpe borgerne bedre.
Sådan lyder det fra Dansk Folkeparti forud for, at partiet tirsdag mødes med økonomi- og indenrigsminister Margrethe Vestager (R) for at afklare, om man kan fortsætte forhandlingerne om udligningsreformen.
DF er blevet det afgørende parti, som kan sikre regeringen flertal, efter at Venstre og De Konservative har forladt forhandlingerne.
Men skal man nå en aftale, så skal de rige kommuner indstille sig på at betale mere, lyder det fra Dansk Folkepartis finansordfører, Kristian Thulesen Dahl (DF).
Hidtil har partierne forhandlet om at flytte 400 millioner kroner mellem kommunerne, men det er ingenting set i forhold til kommunernes samlede udgiftsbehov på 240 milliarder kroner, mener han.
- Det er en lille justering, ikke en reform, siger Kristian Thulesen Dahl.
Han vil øge den såkaldte udligningsprocent fra de nuværende 58 til 70 procent. Det vil for alvor få millionerne til at rulle fra de rige nordsjællandske og østjyske kommuner til kommunerne i Udkantsdanmark.
- Der vil altid være protester fra de kommuner, som skal betale regningen. Sådan er det.

- Men jeg vil hellere med god samvittighed kunne se folk i øjnene i de kommuner, der ikke har så meget at gøre godt med. Det er det vigtigste for mig, siger Kristian Thulesen Dahl.
Han mener, at kommunerne på Lolland, Langeland og Vestkysten i dag har "ringe muligheder" for at levere service til deres borgere på et niveau, som minder om den service borgerne i de bedre stillede kommuner oplever.
Før DF indleder forhandlingerne, vil man dog have en melding fra Margrethe Vestager om, at regeringen opsiger det hidtidige forlig på området, så man med ren tavle kan begynde forhandlingerne.

Forhandlingerne kan dog strande på, at Margrethe Vestager ikke mener, at der er et forlig på området, som skal opsiges.
- Det er meget uklart. De sidste 15 år er systemet blevet lavet om i flere omgang og med forskellige konstellationer af partier, siger Margrethe Vestager.
