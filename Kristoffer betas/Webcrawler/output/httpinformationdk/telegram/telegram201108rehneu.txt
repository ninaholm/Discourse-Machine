Rehn: EU's redningsfond skal styrkes
EU's økonomikommissær ser et behov for en større finansiel redningsindsats.


 EU's redningsfond for euro-lande i finansiel knibe har behov for at blive styrket, mener EU's økonomikommissær, Olli Rehn.
- Jeg ønsker ikke at gå ind i tal på dette tidspunkt, siger han på et pressemøde.
Den europæiske redningsfond er på 440 milliarder euro (3300 milliarder kroner), og den fungerer frem til slutningen af næste år.
Rehn siger, der er behov for at styrke den finansielle stabilitetspagt, men også udvide dens arbejdsområder.
Baggrunden for Rehns bemærkninger er det bratte fald på verdens børser, som afspejler usikkerhed over for stabiliteten i euro-zonen og USA's vækstpotentiale.
Men Rehn mener ikke, at der er behov for redningsprogrammer for Spanien og Italien. De to lande er ellers i denne uge kommet i finansmarkedernes søgelys på grund af landenes kæmpestore gæld og deres problemer med at refinansiere gælden.
