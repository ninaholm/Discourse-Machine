Krigsforbryder på tålt ophold i Danmark



 Uden offentlighedens kendskab har Danmark i årevis huset krigsforbryderen Refic Saric, der ellers skulle være udvist for bestandigt for mere end otte år siden. 
Han er selv bosnier, men stod i 1993 bag omfattende mishandling af andre bosniere i den kroatiske fangelejr Dretelj. To døde efter at være blevet gennempryglet. Andre fik sparket tænder ud, blev banket bevidstløse eller blev tvunget til at lægge sig afklædt på brandvarm asfalt, skriver Morgenavisen Jyllands-Posten. 
Saric blev i 1995 af Højesteret dømt for krigsforbrydelserne. Straffen var otte års fængsel og efterfølgende "udvisning for bestandigt". Han blev løsladt omkring årtusindeskiftet, men blev aldrig sendt ud. 
I stedet har han været en af de hemmeligholdte personer på såkaldt "tålt ophold" - på trods af, at Bosnien ifølge Danmarks ambassadør i Sarajevo er fredeligt i dag. 
Dansk Folkeparti kræver, at integrationsminister Birthe Rønn Hornbech (V) straks tager affære.
- Det må vi tage op med integrationsministeren omgående, for der er ingen grund til, at vi accepterer, at han fortsat bor i Danmark, siger retsordfører Peter Skaarup, som vil vide, hvorfor Refic Saric ikke er smidt ud, og hvordan udvisningsdommen kan effektueres. 
