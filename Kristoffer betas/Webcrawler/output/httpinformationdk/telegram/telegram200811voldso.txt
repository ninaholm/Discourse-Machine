Voldsom skovbrand i Californien



 Op mod 800 brandmænd og mange frivillige kæmper en hård kamp for at få bugt med omfattende skovbrande i et område nordvest for Los Angeles i dag.
 Flere end 100 ejendomme er foreløbig blevet flammernes bytte, og 13 mennesker er kommet til skade. Der er ikke rapporter om omkomne.
 Efter roligt vejr i går blæste det op i området natten til i dag, og ilden tog til i styrke. 
 Mange af de ødelagte huse er luksusboliger i Montecito-enklaven, hvor brandene har værst fat.
 Skovbrandene brød ud torsdag aften og har ødelagt 1800 hektar.
 Arnold Schwarzenegger, Californiens guvernør, erklærede Santa Barbara i undtagelsestilstand på grund af brandkatastrofen, som brandfolk menes ude af stand til at standse foreløbig.
 En række berømtheder har huse i det berørte område, deriblandt skuespillerne John Cleese, Christopher Lloyd og Rob Lowe samt talk-show værten Oprah Winfrey.
 Omkring 2500 hjem er blevet evakueret, og 20.000 mennesker i området er uden el.
