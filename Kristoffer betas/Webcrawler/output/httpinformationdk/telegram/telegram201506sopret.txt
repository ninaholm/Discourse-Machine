S vil oprette landsdækkende dyrepolitienhed
I et dyrevelfærdsudspil lægger Socialdemokraterne op til et nyt dyrepoliti og strengere straffe for vanrøgt.


 Socialdemokraterne vil med et nyt udspil gøre noget for at forhindre mishandling af dyr.
Med fødevareminister Dan Jørgensen i spidsen præsenterer partiet en plan for en styrket indsats for dyrevelfærden.
Det handler blandt andet op om at oprette en særlig enhed under Rigspolitiet, der skal styrke og koordinere den indsats, der allerede foregår i politikredsene.
- Vi tilfører først og fremmest flere ressourcer til området. Den centrale enhed bliver bemandet af folk, der ikke beskæftiger sig med andet, og som er fuldt uddannet på området.
- Det skulle gerne give en hurtigere reaktionstid, en højere opklaringsfrekvens og en bedre koordination af ressourcerne, siger Dan Jørgensen.
Han lægger i udspillet også op til, at en række eksperter skal undersøge, hvorfor den gældende strafferamme på op til et års fængsel ikke udnyttes, som dyreværnsloven fortolkes i dag.
- Vi skal have kigget domspraksis grundigt igennem. Mit indtryk er ikke, at vi behøver stramme loven, der skal formentlig bare justeres i bemærkningerne til lovforslaget, så domstolene kan tilpasse sig.
- Og så vil vi også gøre det nemmere at frakende retten til at have dyr. I dag kan man behandle dyr forfærdeligt og gå ned og anskaffe sig et nyt dyr dagen efter, og det er ikke i orden, siger han.
Finansieringen af forslaget kommer fra Fødevareministeriets kasse. Dan Jørgensen vil finde pengene ved effektiviseringer og ved at flytte ressourcer, der i forvejen tager sig af dyrevelfærd, over i Justitsministeriet.
- Vi tager ikke penge fra politiets arbejde med at opklare indbrud og bandekriminalitet. Det er nye penge, der bliver tilført Justitsministeriet, siger Dan Jørgensen.
Han ved ikke, hvor stor opbakning forslaget vil få, men Dansk Folkeparti har flere gange tidligere også slået til lyd for, at Danmark skal have et dyreparti.
- Det kan godt være, at Dansk Folkeparti vil sige, at det er deres idé. Men i modsætning til dem, så handler vi på det nu, siger socialdemokraten.
