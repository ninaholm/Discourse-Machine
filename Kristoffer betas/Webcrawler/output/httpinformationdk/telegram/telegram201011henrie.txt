Henriette Kjær beklager knivlov
Den konservative politiske ordfører, Henriette Kjær, beklager både forbuddet mod at gå med kniv, dele af terrorlovene og skattereformens udligningsskat.


 De Konservatives politiske ordfører har det dårligt med dele af de terrorlove, som regeringen har gennemført, ligesom hun "ikke er stolt" af det knivforbud, som hun selv har været med til at stemme for.
Sådan lyder det i et interview med Henriette Kjær i magasinet Ræson, hvor den politiske ordfører giver sine bud på, hvordan hendes parti får vendt de elendige meningsmålinger, der for tiden er nærmere 5 end 10 procent.
Opskriften lyder ifølge hende på, at De Konservative skal føre konservativ politik.
"Jeg har det dårligt med dele af terrorlovene. Jeg anerkender, at de var nødvendige i den tidsånd, de blev besluttet i, og muligvis er det endnu. (...) Men som borgerligt menneske bryder jeg mig ikke om, at ens telefon kan blive aflyttet uden en dommerkendelse," siger Henriette Kjær.
Hun beklager også knivforbuddet, der ifølge hende blev lavet i panik og rammer de forkerte:
"Det blev vedtaget i en panikkontekst, efter at en ung mand blev stukket ned på Strøget. Så laver man et knivforbud, der kriminaliserer rigtig mange mennesker. Sådan et samfund ønsker jeg ikke. Jeg ønsker frie mennesker i et frit samfund, så det er klart, at jeg har problemer med den del af lovgivningen, forklarer hun.
Også på det økonomiske område, er der ifølge Henriette Kjær lavet fejl under VK-regeringen.
"Det var en regulær fejl, at der kom en udligningsskat med til at finansiere skattereformen. Den betyder kort sagt, at pensionister bliver pålagt en ekstra skat, når de hæver deres pension, fordi de har fået et højere fradrag på grund af skattereformen. 
På spørgsmålet, hvorfor De Konservative folketingsmedlemmer ikke var opmærksom på dette, da de stemte for det, svarer Henriette Kjær:
"Jeg tror, der er mange, der slet ikke har været bevidst om, hvad en udligningsskat lige er."

