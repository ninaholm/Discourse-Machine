Thailand plages fortsat af oversvømmelser
158 mennesker er omkommet ved oversvømmelser i Thailand, hvor også hovedstaden Bangkok er i fare.


 Antallet af omkomne fra oversvømmelserne i Thailand og nabolandet Cambodia fortsætter med at stige.
Myndighederne i de to lande siger, at 158 mennesker i Thailand er omkommet ved oversvømmelser siden midten af juli, mens dødstallet i Cambodia inden for de seneste to uger er 61.
- 23 provinser i den nordlige og centrale del af Thailand er under vand, og næsten to millioner mennesker er påvirket af oversvømmelser og kraftig regn, siger katastrofemyndighederne i Thailands hovedstad, Bangkok.
Og også Bangkok er påvirket af situationen. Byen ligger to meter over havoverfladen, og Chao Phraya-floden har oversvømmet flere veje i dele af Bangkok, selv om myndighederne har forstærket diger langs floden.
Landets meteorologiske institut har advaret 39 provinser om, at de bør forberede sig på, at der kommer meget nedbør i de kommende uger.
Thailand høster normalt ris fra oktober, men lokale medier har rapporteret, at nogle landmænd er begyndt at høste deres marker før tiden for at få risen i hus, inden der kommer for meget vand.
Men nogle steder kan det blive umuligt at høste afgrøderne.
Thailand er blandt verdens største eksportører af ris.
