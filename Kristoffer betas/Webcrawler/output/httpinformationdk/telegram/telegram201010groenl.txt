Grønlands top kaldes korrupt i smaragdjagt
Grønlands politiske top er involveret i jagten på smaragder gennem familiemedlemmer i mineselskaber, som får rettigheder af regeringen.


 Grønlands regeringschef Kuupik Kleist og ministeren for råstoffer, Ove Karl Berthelsen, har familiemedlemmer i toppen af et mineselskab, som har fået tilladelse af regeringen til at lede efter smaragder.
Lederen af det største oppositionsparti Siumut, Aleqa Hammond, taler om korruption. 
- Jeg spørger, om det ikke svarer til kammerateri og korruption, som de selv har sagt i medierne, at de ville lave om på, siger Aleqa Hammond til Ritzau.
- Jeg efterlyser politisk og moralsk ansvarlighed, siger hun og kræver alle økonomiske interessekonflikter lagt frem. 
Sagen handler om det private mineselskab Greengems Aps. Aviâja Vandersee er bestyrelsesformand for selskabet og samlever med regeringschef Kuupik Kleist fra det venstreorienterede regeringsparti Inuit Ataqatigiit (IA), som kom til magten i 2009.
Grethe Kramer Berthelsen er direktør og bestyrelsesmedlem i samme selskab og gift med landsstyremedlem (minister) for råstoffer Ove Karl Berthelsen (IA). Han erklærede sig inhabil og deltog ikke behandlingen af efterforskningstillladelsen, skriver ministeren for finanser, Palle Christiansen i et svar til Aleqa Hammond. Der står ikke noget i svaret om Kuupik Kleists habilitet.
Det socialdemokratiske Siumut, vil rejse sagen i revisionsudvalget i det grønlandske parlament, Inatsisartut, for at få alle papirer frem. 
Det var lørdag ikke muligt at få kontakt med regeringschef Kuupik Kleist, men i juli sagde han til Ritzau:
- I de offentligt ejede selskaber har vi skiftet stort set alle politisk udpegede repræsentanter ud. Det er sundt med et armslængdeprincip i forhold til at være politisk aktiv og folkevalgt og så det at være forretningsmand, sagde regeringschefen.
