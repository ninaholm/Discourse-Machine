Jordan klar til at forsvare sig mod trusler fra Syrien
Kong Abdullah siger, at hans land er parat til at forsvare sig mod den eskalerende konflikt i nabolandet.


 Jordans kong Abdullah siger, at hans land er parat til at forsvare sig mod enhver trussel mod dets sikkerhed fra den eskalerende borgerkrig i nabolandet Syrien.
Den jordanske leder fremsatte udtalelsen søndag, mens hans militær deltog i fælles militære manøvrer sammen med 17 andre lande, deriblandt USA.
Diplomater siger, at øvelsen, der fortsætter på anden uge, er en klar advarsel til den syriske præsident, Bashar al-Assad.
- Hvis verden ikke hjælper, hvilket den bør gøre, og hvis det hele kommer til at udgøre en trussel mod vor nation, så er vi når som helst parat til at træffe foranstaltninger for at beskytte landet og vor befolkning, siger kong Abdullah til unge officerer i det sydlige Jordan.
Kong Abdullah fremhæver også, at en del af det jordanske militær i det seneste år har været involveret i omfattende humanitære hjælpeoperationer for at støtte hundredtusinder af syriske flygtninge på flugt fra bombardementer af deres hjem.
En talsmand for Pentagon siger, at den amerikanske forsvarsminister, Chuck Hagel, har godkendt Jordans anmodning om, at amerikanske F-16-fly og Patriot-missiler forbliver i Jordan efter de igangværende militærøvelse.
Beslutningen om at placere et missil-forsvarssystem i Jordan har skabt vrede i Rusland, som er Assads vigtigste allierede.
Jordan huser for tiden omkring 500.000 syriske flygtninge, et tal, der ventes at stige til 700.000 inden årets udgang.
