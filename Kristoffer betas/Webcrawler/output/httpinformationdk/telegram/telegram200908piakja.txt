Pia Kjærsgaard tilfreds med Løkke



 Udmærket, Lars.
 Pia Kjærsgaard (DF) efterlyste tidligere på ugen visioner og handling fra statsminister Lars Løkke Rasmussen (V) og luftede samtidig idéen om at komme i regering på et tidspunkt. 
 Efter Løkkes pressemøde på Færøerne var hun klar med rosende ord.
 - Jeg synes da, at jeg hørte en statsminister, som er begyndt at overveje den politiske situation meget nøje og nu forbereder nogle initiativer. Jeg var også glad for, hvordan han svarede på de spørgsmål, som De Konservative lagde op til, om Dansk Folkeparti er regeringsegnet, siger Pia Kjærsgaard til TV2 News.
 Statsministeren sagde på pressemødet, at han har "svært ved at, hvordan en regering kan omfatte Dansk Folkeparti". 
 Lars Løkke Rasmussen mener dog, at Dansk Folkepartis gruppeformand og finansordfører, Kristian Thulesen Dahl, vil være en langt bedre finansminister end SF's Ole Sohn, som statsministeren tilsyneladende formoder, kommer til at bestride denne post, hvis Helle Thorning-Schmidt (S) på et tidspunkt skal stå i spidsen for en regering.
 - Der er da ingen tvivl om, at Kristian Thulesen Dahl ville være en langt bedre finansminister end Ole Sohn fra SF. Altså, sådan er det, og jeg tror såmænd, at mange andre, mig selv i al beskedenhed, Peter Skaarup og andre, ville være langt bedre ministre end det, Helle Thorning-Schmidt kan præsentere, siger Pia Kjærsgaard.
