Derfor er dansk grænsekontrol i strid med EU
Sverige har ikke grænsekontrol, og DF kan derfor ikke bruge nabolandet som argument for dansk grænsekontrol.


 Jo vist. Når man kører over Øresundsbroen, bliver man mødt af et betalingsanlæg, og her har mange garanteret oplevet at blive stoppe af svenske toldere, der kontrollerer gennemkørende biler.
Men der er langt fra tale om decideret grænsekontrol, som den Dansk Folkeparti vil have indført i Danmark.
Sådan lyder det fra Gerd Battrup, lektor ved Institut for Grænseregionsforskning på Syddansk Universitet.
- Svenskerne har ikke grænsekontrol, de har billetkontrol. Det har rigtig mange EU-lande, siger hun.
- Når folk skal betale for deres billet, bliver det krævet, at de sænker hastigheden lidt, og det begrunder svenskerne med sikkerhedshensyn. Selvfølgelig er der stikprøvekontrol, men der er ikke stationær kontrol ved Øresundsbroen, siger hun.
En af hjørnestenene i Schengen-samarbejdet, som Danmark er en del af, er, at der skal være fri bevægelighed indenfor EU's grænser. Derfor strider det imod aftalen at indføre grænsekontrol.
EU-Kommissionen har haft Sverige under lup, men det springende punkt er, om hovedformålet med kontrolformen er grænsekontrol. Og det er det altså ikke i Sverige, hvor det tværtimod er, at folk betaler for deres billet, lyder det fra Gerd Battrup.
- Der er også trukket eksempler frem fra Frankrig og Schweiz.
Der er betalingsanlæg, og det er klart, at de kigger på, hvem der kører igennem, men formålet er ikke grænsekontrol. Det er at opkræve betaling for, hvem der kører på schweiziske motorveje, siger hun.
Derfor kan den svenske model ikke bruges som belæg for, at Danmark kan indføre grænsekontrol. Derimod er hun overbevist om, at det vil føre til sparket i Schengen-samarbejdet.
- Vi har et retsforbehold og kan derfor træde ud af Schengenaftalen. Men man ville formentlig blive smidt ud af den, hvis grænsekontrollen indføres, siger hun.
