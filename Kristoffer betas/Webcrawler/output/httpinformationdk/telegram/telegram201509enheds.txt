Enhedslisten modsætter sig dansk radarbidrag mod IS
Enhedslisten og Alternativet er de eneste partier, der modsætter sig et dansk radarbidrag til krigen mod IS.


 Der var bred lydhørhed i Folketinget, da Venstre-regeringen torsdag fremlagde sit forslag om at erstatte det nuværende kampfly-bidrag med en radarstation på Al Asad-basen i Irak.
Men Hverken Alternativet eller Enhedslisten bakker op om beslutningen om, at en dansk radar skal sende informationer om troppebevægelser og andet rundt til Islamisk Stats modstandere.
- Det er ingen naturlov, at vi skal give militær understøttelse til undertrykkende regimer i Mellemøsten, og derfor støtter vi heller ikke at stille en radar til rådighed for regimet i Bagdad, siger Enhedslistens forsvarsordfører, Nikolaj Villumsen.
- Jeg synes, det var bekymrende, at det i dag ikke var muligt at få et klart svar fra forsvarsministeren (Carl Holst, red.) på, hvem der kan få glæde af de radarbilleder.
- Vi er bekymrede for, om de radar-informationer på en eller anden måde kan tilflyde eksempelvis det syriske regime, siger han.
Radarbidraget placeres på Al Asad-base i det centrale Irak, hvor danske soldater allerede er udstationeret som led i forsøget på at træne irakiske regeringsstyrker i kampen mod IS.
De har arbejdet sideløbende med F-16-bidraget, der har opereret fra luftbasen Al-Jaber i Kuwait.
Fly-bidraget har fløjet over et halvt tusinde missioner i irakisk luftrum. Det er langt mere, end man på forhånd havde regnet med, da man udsendte de i alt syv fly i oktober sidste år, og i sommer krævede flymekanikerne så at få en pause.
