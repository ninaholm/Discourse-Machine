Danmark udelukket fra jagt på trafikbøller
Det danske retsforbehold gør, at Danmark ikke kan være med, når EU jager trafiksyndere på tværs af grænserne.


 Danmark kommer til at stå uden for nye EU-regler, der skal gøre det nemmere at finde frem til udenlandske trafiksyndere.
EU's transportministre har nemlig besluttet at sende godkendelsen af de nye regler videre til justitsministrene. Og dermed er Danmark forhindret i at deltage på grund af retsforbeholdet. 
Formålet med de nye regler er at gøre det lettere for landene at finde bilister fra andre EU-lande, som overtræder færdselsloven. Det sker ved, at landene giver hinanden adgang til deres registre over bilejere.
- Jeg tror, at en masse mennesker har det synspunkt, at når de kører bil i et andet land, så gælder færdselsreglerne ikke. Hvis du er den fartbilist, har jeg dårlige nyheder. Det stopper snart, siger EU's transportkommissær, Siim Kallas.
De nye regler omfatter en række trafikforseelser for eksempel, hvis man kører for stærkt, ikke bruger sikkerhedssele eller kører over for rødt lys.
Selvom det nu bliver nemmere at få bøden frem til synderne, så må medlemslandene ikke selv gå ind over grænserne og opkræve bøden.
Det var ellers meningen i EU-Kommissionens oprindelige forslag, men det blev afvist af EU-landene.
I øjeblikket betyder en aftale mellem 19 lande - heriblandt Danmark - at landene har mulighed for at bede et andet lands myndigheder om at opkræve en bøde. Bøden skal dog være på mere en 522 kroner (70 euro), og det er en meget besværlig proces. 
Derfor bliver muligheden kun brugt sjældent og i større bøder.
Danmark kan i princippet vælge at åbne sit eget register for de øvrige 26 EU-lande, men andre EU-lande vil ikke være forpligtet til at gøre det samme for os.
Det kan betyde, at udenlandske myndigheder kan finde frem til danske trafiksyndere, mens de danske myndigheder ikke har samme mulighed.
De nye regler skal også vedtages af EU-Parlamentet, inden de træder i kraft. Det sker tidligst i 2013.
