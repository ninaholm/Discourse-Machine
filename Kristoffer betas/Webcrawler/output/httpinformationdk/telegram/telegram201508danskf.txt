Dansk firma får forlænget kontrakten på Thule-basen
Det dansk-grønlandske selskab Greenland Contractors kontrakt forlænges med et år, siger udenrigsministeren.


  Der er behov for et helt nyt udbud omkring den milliardstore servicekontrakt på Thule-basen, der har været genstand for debat det seneste års tid.
Foreløbigt har det dansk-grønlandske firma Greenland Contractors fået forlænget sin nuværende kontrakt på Thule-basen, ifølge Finans.dk, med et år.
Det siger udenrigsminister Kristian Jensen (V) efter et besøg i Grønland, hvor han i to dage har holdt ministermøder og suget den grønlandske natur til sig for blandt andet at glatte ud efter tidligere grønlandsk kritik af Danmarks rolle i sagen om Thulebasen.
- Jeg har først og fremmest sagt, at vi har fået muligheden for en frisk start, og det er vores intention at have en tæt dialog mellem Danmark, Grønland og USA.
- Det er vores opgave, at Grønland ikke føler sig klemt og glemt, siger Kristian Jensen til Ritzau.
I slutningen af maj afgjorde en amerikansk domstol, at kontrakten mellem US Air Force og selskabet Exelis Services, der skulle overtage driften af Thule-basen, er ugyldig, fordi Exelis Services reelt er et skuffeselskab.
Det betyder, at det dansk-grønlandske firma Greenland Contractors indtil videre beholder kontrakten, hvilket er af stor økonomisk betydning for Grønland.
- Vi håber, det ender med et helt nyt udbud, så vi er tilbage ved, at det er et grønlandsk firma, der har kontrakten, siger Kristian Jensen.
Det er dog fortsat USA, som har aftaleretten og dermed afgør, hvem der får kontrakten. Derfor er det ikke sikkert, at den efter et år går til Greenland Contractors, der ejes af MT Højgaard og det grønlandske selvstyre.
Da det var Martin Lidegaard (R), der sad på udenrigsministerposten, var Venstre en stor kritiker af ministerens håndtering af Thulesagen.
Det fik blandt andet Troels Lund Poulsen (V) til at kræve en kulegravning af sagen i maj, men det mener Kristian Jensen ikke, der er grund til i dag.
- Det var vores ønske, at kontrakten blev ophævet, og det ønske er opfyldt. Derfor vil jeg bruge mere tid på at kigge fremad, så man sikrer, der ikke opstår den slags konflikter mellem Grønland og Danmark igen, siger han.
