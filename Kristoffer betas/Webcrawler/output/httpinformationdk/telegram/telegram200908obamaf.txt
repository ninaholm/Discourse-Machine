Obama vil fortsætte med Bernanke
Ben Bernanke får mulighed for at fortsætte i yderligere fire år som chef for den amerikanske centralbank, hvis det står til præsident Obama.


 Der kommer næppe nogen udskiftning i chefstolen hos den amerikanske centralbank, kaldet The Fed, når centralbankchef Ben Bernankes fireårige periode på posten slutter til februar. Tirsdag nominerer præsident Barack Obama nemlig Bernanke til at fortsætte som chef for USA's centralbank, Federal Reserve.
 Det oplyser en højtstående embedsmand til det britiske nyhedsbureauet Reuters.
 Obama vil ved samme lejlighed rose Bernanke for hans håndtering af den finansielle krise.
 Bernanke er dog først sikret en ny embedsperiode, når Senatet har godkendt nomineringen. Her lover Christopher Dodd, formand for udvalget for bankvæsen, barske høringer. Dodd mener, at Bernanke kunne have gjort mere for at beskytte amerikanske forbrugere under krisen.
 Men den 55-årige Ben Bernanke er bredt respekteret og har gentagne gange opfordret til en mere åben og gennemsigtig centralbank. Han blev i sin tid indsat i jobbet af præsident George Bush og efterfulgte dengang Alan Greenspan på posten.
 Tirsdagens nominering sker på øen Martha's Vineyard i delstaten Massachusetts, hvor Obama holder ferie, og ved samme lejlighed vil præsidenten påpege, at den amerikanske bilindustri viser tegn på liv, og at de amerikanske bolig- og kreditmarkeder er blevet reddet fra kollaps.

