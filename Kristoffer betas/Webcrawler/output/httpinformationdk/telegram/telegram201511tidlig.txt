Tidligere Daily Show-vært Jon Stewart gør comeback
The Daily Show ødelagde mig, siger kongen af politisk satire. Han har nu fundet sin nye arbejdsgiver.


 Det var en nyhed, som gik verden rundt, da "kongen af politisk satire" Jon Stewart forlod det populære tv-show Daily News.
Men nu er der godt nyt til alle hans fans, da den spiddende komiker har skrevet under på en aftale med den amerikanske videotjeneste og streamingportal HBO Go.
Det ventes, at Jon Stewart vil fortsætte sit fokus på daglige nyheder ligesom på Daily News, men det står endnu ikke klart, hvordan formatet bliver.
I sine første projekter vil Stewart "se på aktuelle begivenheder gennem sin unikke prisme", lyder det i en udtalelse fra netværket.
I 1999 rykkede Jon Stewart til Comedy Central for at være vært på The Daily Show, som blev et populært show, der spiddede amerikansk politik og medier.
- At optræde på tv 22 minutter hver aften ødelagde mig tydeligvis. Jeg er ret sikker på, at jeg kan producere et par minutters indhold fra tid til anden, siger han.
Han trak sig tilbage fra showet i august efter at have siddet 16 år bag det velkendte skrivebord.
Aftalen varer fire år, og det ventes, at den 52-årige Stewart skal producere korte digitale projekter, mens andre projekter vil blive annonceret senere.
- Jon Stewart stod bag en revolution, som ændrede tv-komik på Daily Show, siger Michael Lombardo, præsident for HBO's programplanlægning.
