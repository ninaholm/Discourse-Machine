Kongens store tale kåret til bedste film
"Kongens store tale" vandt Oscar for bedste film i 2010. Den engelske film blev også belønnet med flere andre priser, bl.a. til Colin Firth for hovedrollen.


 Fortællingen om, hvordan den britiske kong George VI overvandt sit talebesvær, vandt tre af de største priser og fire i alt, da Oscar-statuetterne blev fordelt natten til mandag.
"Kongens store tale" var nomineret til 12 Oscars, og vandt prisen for bedste spillefilm i 2010, mens Colin Firth blev belønnet for bedste mandlige hovedrolle, og Tom Hooper vandt prisen for bedste instruktion. Oveni kom prisen for bedste originale manuskript.
Det var i udpræget grad favoritternes aften i Kodak Theatre i Los Angeles.
De seneste år har film som "Crash" og "The Hurt Locker" ellers triumferet som outsidere, men dette segment måtte i år tage til takke med nomineringerne og en god plads i salen.
Coen-brødrenes genindspilning af westernklassikeren "True Grit" blev Oscarfestens store taber. Filmen kunne ikke konvertere en eneste af sine 10 nomineringer til en Oscar.
"The Social Network" om Facebook og dens grundlægger, Mark Zuckerberg, blev tilgodeset med tre statuetter i de sekundære kategorier, mens "Inception" hentede fire, bl.a. for bedste fotografering.
50-årige Colin Firth blev allerede sidste år vurderet som en stærk kandidat til prisen for bedste hovedrolle, dengang for "A Single Man", hvor han måtte se sig slået af Jeff Bridges.
Men Firth levede op til favoritværdigheden, da det var hans præstation som den britiske konge, filmakademiet skulle vurdere.
Hverken Colin Firth eller de øvrige modtagere af skuespillerpriserne har tidligere vundet en Oscar.
Det lå også i kortene, at Natalie Portman skulle på scenen for at blive hyldet for hovedrollen som ambitiøs og martret balletstjerne i "Black Swan".
Birolle-priserne blev begge givet for to mindeværdige præstationer i boksefilmen "The Fighter", og de tilfaldt Christian Bale og Melissa Leo.
"Kongens store tale" har dansk premiere i weekenden.
