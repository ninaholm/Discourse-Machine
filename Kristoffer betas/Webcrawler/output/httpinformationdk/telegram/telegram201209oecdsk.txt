OECD-skøn er skidt nyt for Danmark
Euro-området vil være i recession året ud vurderer OECD. Økonom: Det er skidt nyt for dansk økonomi.


 Det er skidt nyt for dansk økonomi, at OECD skønner, at euroområdet vil være i recession året ud. Især bekymrende er det, at OECD skønner, at Tysklands økonomi skrumper i årets sidste to kvartaler.
Det siger Europa-analytiker i Danske Bank, Frank Øland.
- De seneste nøgletal har da også være ringe og den tyske ledighed stiger i øjeblikket med 10.000 om måneden efter i en lang periode at være faldet kraftigt. Så tredje kvartal bliver helt sikkert grimt, siger Frank Øland.
Han forventer dog, at de lave tyske renter, et tysk boligmarked, der er i balance og en bedring i væksten på de asiatiske markeder vil kunne skabe grobund for lidt vækst i Tyskland sidst på året.
Tyskland er Danmarks største handelspartner, og den tyske krise vil kunne smitte af på Danmark.
Samtidig kom det europæiske statistiske kontor Eurostat med nye tal for væksten i euroområdet i årets andet kvartal, der viste, at den økonomiske vækst var skrumpet med 0,2 procent. Det var privatforbruget og investeringerne, der svigtede.
