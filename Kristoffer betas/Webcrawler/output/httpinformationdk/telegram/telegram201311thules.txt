Thulesen: Løkkes GGGI-sag rokker ved befolkningen
Mens Barfoed og Samuelsen afviser at kritisere Løkke, så opfordrer DF's formand Løkke til at lægge alt frem.


 Partiformændene for de borgerlige partier er forsigtige med at kritisere Lars Løkke Rasmussen (V) for hans ageren i GGGI-sagen.
Forud for et ordinært møde mellem de fire partiformænd ønsker hverken Lars Barfoed (K) eller Anders Samuelsen (LA) at kritisere Venstres formand for sagen om dyre rejser og bilag fra klimaorganisationen GGGI, som bliver ved med at dukke op.
Kristian Thulesen Dahl (DF) fastslår dog, at Dansk Folkeparti forventer, at Lars Løkke Rasmussen lægger alt på bordet og svarer på alle de udestående spørgsmål, der måtte være i sagen.
- Det er forudsætningen for, at vi kan komme videre, siger Kristian Thulesen Dahl.
Spørgsmål: Mener du, at det rokker ved tilliden til Lars Løkke Rasmussen, at der gang på gang dukker nye ting frem?
- Det rokker jo altid ved tingene i befolkningens øjne, når der er diskussioner af den her karakter. Det siger sig selv. Derfor skal tingene lægges på bordet, der skal svares på de ting, der er, så man kan komme videre.
Spørgsmål: Smitter dårlig troværdighed hos Lars Løkke Rasmussen af på blå blok?
- Nej, det tror jeg ikke. Nu handler det om, at Lars Løkke får svaret på de spørgsmål, der er. Og han i befolkningens øjne fremstår som en, der har lagt alt frem.
Spørgsmål: Gør han det nu?
- Det hjælper hver dag til i det omfang, at han svarer på de spørgsmål, der stilles, siger Kristian Thulesen Dahl.
Han fastslår, at Dansk Folkeparti fortsat vil pege på Lars Løkke Rasmussen som statsminister.
- Men det er selvfølgelig afgørende for os, at vi får det her på plads, så vi kan komme videre og diskutere politik i stedet for at diskutere hvilke bilag, der siger hvad fra en international organisation, som Lars Løkke Rasmussen er formand for, siger Kristian Thulesen Dahl.
Han kalder det "rimeligt nok", at Lars Løkke Rasmussen fortsat bliver udsat for spørgsmål fra journalisterne, når der er uoverensstemmelse mellem bilagene og den forklaring, som Lars Løkke Rasmussen har givet.
Liberal Alliances Anders Samuelsen ønsker ikke at kommentere sagen, men siger:
- Jeg stoler fuldt ud på Lars Løkke, og sådan er det.
Spørgsmål: Det smitter vel også af på jer?
- Nej, det har jeg ikke lagt mærke til.
Samme melding kommer fra Lars Barfoed:
- Den sag håndterer Lars Løkke selv. Det har jeg ingen kommentarer til. Jeg interesserer mig for politik og politiske resultater. Det er det, jeg er optaget af.
