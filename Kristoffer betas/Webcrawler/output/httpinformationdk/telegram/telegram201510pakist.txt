Pakistanske grænsesoldater mejet ned fra afghansk grund
Pakistansk militær beretter om syv dræbte. Det oplyses ikke, hvem der eventuelt står bag skyderiet.


 Skud over grænsen fra Afghanistan til Pakistan har tirsdag kostet syv pakistanske soldater livet. De stod vagt ved en grænsepost.
- Syv soldater er dræbt, skriver Pakistans militær i en pressemeddelelse.
Det fremgår ikke af oplysningerne fra militæret, om det var militante oprørere eller afghanske sikkerhedsstyrker, der skød over grænsen.
Angrebet er sket i Syd-Waziristan, som er en urolig provins i det nordvestlige Pakistan. Både terrornetværket al-Qaeda og islamister fra Taliban er aktive i regionen.
Militante oprørsgrupper i Pakistan har siden en militær offensiv i 2008 søgt tilflugt i Afghanistan, hvorfra de har angrebet militæret i hjemlandet.
For to måneder siden var pakistanske soldater mål for et raketangreb ved en kontrolpost i Khyber-regionen. Fire soldater mistede livet, og fire andre blev såret.
Afghanistan og Pakistan beskylder jævnligt hinanden for at huse militante. Særligt regeringen i Kabul beskylder pakistanerne for at støtte Taliban i Afghanistan.
Mandag blev Afghanistan ramt af et voldsomt jordskælv, som har krævet mange ofre i begge lande.
Jordskælvets epicenter var flere hundrede kilometer nord for det område, hvor tirsdagens skyderi skete.
