Skolebestyrelser skal være obs på PCB på deres skole
Kommuner må efter rapport om PCB gå i gang med at lokalisere, om der er PCB i skolebygninger, siger forældre.


 Skolebestyrelserne landet over skal holde nøje øje med, om deres skole er en af de omkring 60 skoler, der i risikozonen for et for højt indhold af PCB.
Det siger formanden for forældreorganisationen Skole og Forældre, Mette With Hagensen.
En ny undersøgelse fra Energistyrelsen og Miljøstyrelsen viser nemlig, at den sundhedsskadelige miljøgift PCB er i luften på en række af landets 1300 skoler.
Ifølge stikprøver indeholder luften på op mod 60 skoler sandsynligvis mere PCB end sundhedsmyndighedernes grænseværdi.
- Det er selvfølgelig en meget bekymrende melding. Man kan jo ikke se effekten lige med det samme. PCB har en langsigtet effekt. Så nu må kommunerne handle, siger hun og tilføjer, at mange af landets folkeskoler i forvejen har store problemer med indeklimaet.
Klima-, Energi- og Bygningsminister, Martin Lidegaard (R), opretter en særlig rådgivningsenhed i Energistyrelsen, så kommunerne får hjælp til at lokalisere de bygninger, hvor der er risiko for PCB-giften.
- Kommunerne må nu med rapporten i hånden undersøge og lokalisere, hvilke skoler der er tale om, siger Mette With Hagensen.
PCB, der er en miljøgift, kan give skader på huden og forplantningsevnen. PCB blev brugt fra 1950 til 1977 i blandt andet fugemasse, maling og gulvbelægning.
Siden 1977 har det været forbudt at bruge PCB i byggematerialer, blandt andet fordi PCB er mistænkt for at være kræftfremkaldende.
Endnu kan Martin Lidegaard ikke udpege hvilke 60 skoler, der er i farezonen.
