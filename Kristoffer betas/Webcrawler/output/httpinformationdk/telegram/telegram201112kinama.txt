Kina er måske klar til bindende CO2-mål
Det er ikke udelukket, at Kina vil påtage sig forpligtende CO2-reduktioner, siger forhandler på COP17.


 Kina, verdens største udleder af drivhusgasser, er måske klar til at forpligte sig i en bindende aftale om at bringe CO2-udslippet ned.
Det siger kinesiske forhandlere til journalister på FN's klimakonference i Durban i Sydafrika, COP17.
- Vi udelukker ikke muligheden for juridisk bindende reduktioner. Det er muligt for os, men det afhænger af forhandlingerne, siger Kinas forhandler, Su Wei, til pressen.
Såfremt det er sandt, kan det betyde nyt liv til forhandlingerne om at redde Kyoto-protokollen, hvis første etape udløber i 2012. Det er hidtil kun industrilandene, som har påtaget sig CO2-reduktioner i Kyoto-aftalen.
USA var med til at forhandle Kyoto-protokollen, men nægtede siden at tiltræde aftalen. Et af argumenterne er, at Kina ikke er forpligtet til at skære i sine CO2-udledninger.
Kina på sin side har hidtil fastholdt, at det er industrilandene, som skal gå forrest med klimaindsatsen, da de har et historisk ansvar i kraft af deres store CO2-udledninger gennem mange år.
