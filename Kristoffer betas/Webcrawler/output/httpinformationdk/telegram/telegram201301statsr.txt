Statsrevisorerne tvivler på Dongs strategi
Statsrevisorerne bakker op om Rigsrevisionens kritik af Finansministeriets manglende kontrol med Dong.


 De politisk udpegede statsrevisorer støtter Rigsrevisionen i kritikken af Finansministeriets manglende kontrol med energigiganten Dong Energy, da finanskrisen brød ud i sommeren 2008.
I Statsrevisorernes beretning, som de har fremlagt onsdag eftermiddag, kritiserer revisorerne Finansministeriet og dermed både de tidligere ministre Lars Løkke Rasmussen (V) og Claus Hjort Frederiksen (V) for passivitet i årene 2008-2010.
- Statsrevisorerne finder det mindre tilfredsstillende, at dialogen mellem Finansministeriet og Dong Energy har været utilstrækkelig i den sidste del af perioden 2008-2010.
- I denne periode iværksatte Dong Energy en strategi med et omfattende investeringsprogram, der medførte øgede risici for staten, uden at Finansministeriet som ejer intensiverede dialogen, lyder det i beretningen.
Derudover udtrykker de seks statsrevisorerer tvivl om, hvorvidt selskabets nuværende strategi er holdbar.
 - Statsrevisorerne finder det utilfredsstillende, at der fortsat hersker usikkerhed om, hvorvidt Dong Energys strategi kan skabe en positiv økonomisk udvikling, og om strategien kan imødegå de risici, der er på et konjunkturfølsomt energimarked.
De hæfter sig ved, at Dong Energy i løbet af en måneds tid vil præsentere en ny strategi.
I sidste uge, da Rigsrevisionen præsenterede sin kritik, erkendte daværende finansminister Claus Hjort Frederiksen (V) at have et medansvar for Dongs deroute.
Rigsrevisionen har brugt et år på at granske virksomheden, efter at Statsrevisionerne var kommet i besiddelse af oplysninger fra kilder med "indsigt i, hvad der rent faktisk foregår", som Statsrevisorernes formand Peder Larsen (SF) formulerede det.
I løbet af 2012 sprang den ene bombe efter den anden i selskabet. Direktør Anders Eldrup blev i foråret fyret efter en kontroversiel sag om høje lønninger og bonusser til en række udvalgte nøglemedarbejdere givet uden bestyrelsens viden.
Hverken Rigsrevisionen eller Statsrevisorerne har imidlertid forholdt sig til de ekstra høje lønninger eller de efter sigende ekstravagante forhold med dyr mad og rejser på business class.
Cheflønningerne er i øjeblikket genstand for en voldgift, og derfor vil Rigsrevisionen ikke gå ind i sagen.
Siden Eldrups exit har selskabet måtte sluge milliardstore nedskrivninger på blandt andet gasfyrede kraftværker. I løbet af 2012 sagde man farvel til cirka 600 medarbejdere og varslede frasalg for cirka 10 milliarder kroner de kommende år.
