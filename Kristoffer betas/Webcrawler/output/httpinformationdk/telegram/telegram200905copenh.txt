Copenhagen Marathon skudt i gang



 10.743 løbeglade mennesker er netop løbet over startlinjen i Copenhagen Marathon. Foran dem er en tur rundt i de københavnske gader på intet mindre end 42,195 kilometer. Ruten går gennem de store hovedgader såsom Vesterbrogade, Nørrebrogade og Østerbrogade, og de svedige marathonløbere kommer forbi flere af hovedstadens seværdigheder for at nå i mål ved den Sorte Diamant på Søren Kierkegaards Plads.
 Det var kronprins Frederik, der affyrede startskuddet og gav løberne en pep-talk, inden de tog benene på nakken. Kronprinsen har tidligere selv deltaget i Copenhagen Marathon.
 På blot fem år er Copenhagen Marathon vokset til dobbelt størrelse fra knap 5.000 til over 10.000 deltagere, og på baggrund af succesen er målet i fremtiden at blive Skandinaviens største med op mod 20.000 deltagere til start. 
