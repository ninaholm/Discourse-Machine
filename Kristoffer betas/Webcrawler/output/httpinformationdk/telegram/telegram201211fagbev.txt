Fagbevægelsen blåstempler praktik-aftale
Aftale sikrer, at unge kan gennemføre deres uddannelse og ikke stoppes på grund af mangel på praktikplads.


 Fagbevægelsen klapper i hænderne, efter at partierne i Folketinget - med undtagelse af Liberal Alliance - er blevet enige om en aftale, der skal skabe praktikpladser til de unge på erhvervsuddannelserne.
- LO er meget tilfreds med, at regeringen har indgået en bred politisk aftale om at sikre, at de unge på erhvervsskolerne kan færdiggøre deres uddannelse og ikke bliver stoppet halvvejs.
- Det er et godt grundlag for at gå videre til næste trin, hvor vi blandt andet skal hæve kvaliteten og forbedre strukturen i erhvervsuddannelserne, siger LO-sekretær Ejner K. Holst i en pressemeddelelse.
Partierne bag aftalen har i høj grad fulgt anbefalinger fra det såkaldte EUD-udvalg, hvor LO selv har siddet med.
Aftalen kommer som en reaktion på, at det gennem længere tid har været mere end svært at skaffe praktikpladser til de unge, der gerne vil gennemføre en erhvervsuddannelse.
Som en del af aftalen etableres praktikpladscentre, som skal være med til at sikre, at alle unge kan få en praktikplads.
- Det er en stor lettelse, at de unge på erhvervsskolerne fremover har en reel uddannelsesgaranti.
- Vi har fået sikret, at de på praktikpladscentre kan få en uddannelse til fuldt fagligt niveau. De skal ikke længere gå og være bange for, at de bliver nødt til afbryde deres uddannelse, fordi de ikke har en praktikplads, siger Ejner K. Holst.
Også hos arbejdsgiverne er der ros til aftalen.
- De foreslåede reformer er fagligt set et skridt i den rigtige retning. I 2013 fortsætter reformarbejdet, og vi vil følge nøje op på, at intentionerne bliver fastholdt, siger Henrik Bach Mortensen, direktør for Dansk Arbejdsgiverforening, i en pressemeddelelse.
Han er mere bekymret over det faglige niveau på uddannelserne:
- Vi kan ikke blive ved med at se på, at erhvervsuddannelserne spoleres af, at så mange unge mangler kompetencer til at kunne gennemføre en uddannelse.
