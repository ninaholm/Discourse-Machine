Hundredvis af bosættere i protestmarch
Israelske bosættere demonstrerer mod beslutning om nedrivning af ulovligt opførte boliger på Vestbredden.


 Hundredvis af unge bosættere har tirsdag indledt en protestmarch fra udposten Ulpana på Vestbredden mod Jerusalem for at demonstrere mod planer om nedrivning af fem boliger, der er opført på privat palæstinensisk jord.
Omkring 400 flagviftende demonstranter har sluttet sig til marchen, der begyndte mandag i Ulpana i udkanten af Beit-El bosættelsen og skulle nå frem til Jerusalem tirsdag aften.
Israels højesteret har givet regeringen ordre til at jævne fem bygninger med jorden i Ulpana inden 1. juli. Afgørelsen har udløst voldsom modstand fra bosætterne og deres politiske støtter i parlamentet.
Bygningerne er hjem for omkring 30 familier eller 142 mennesker, heraf 60 voksne og 82 børn, oplyser beboere i Ulpana.
Samtidig med at fristen nærmer sig, er premierminister Benjamin Netanyahu under stigende pres fra politiske høge inden for sin fortrinsvis højreorienterede koalitionsregering.
De ønsker hans støtte til en lov, der med tilbagevirkende kraft legaliserer bosættelsen på udposten inden 1. juli.
Parlamentsmedlemmer har planer om at fremlægge lovforslaget for Knesset onsdag. Et skridt, som Netanyahu modsætter sig, fordi han er på det rene med, at det vil afføde et massivt internationalt ramaskrig.
Mange af demonstranterne i marchen er iklædt T-shirts eller bærer bannere med påskriften "Jeg støtter lovforslaget".
De begyndte deres march tidligt mandag morgen og ventedes at overnatte i Migron, som er den største og ældste bosættelse på Vestbredden. Den skal også være ryddet med frist 1. august.
De ventes at nå udkanten af Jerusalem tidligt tirsdag aften og er forberedt på et massemøde foran parlamentet tidlig onsdag morgen, oplyser arrangørerne.
- Vi er godt klar over, at vi kun er toppen af isbjerget. Vi vil arbejde af al magt for at løse dette problem, så folk kan sove roligt om natten, siger Yoel Fatal, der bor i en af de nedrivningstruede bygninger.
Netanyahu støtter planen om at flytte de fem bygninger ved at skille dem ad sten for sten for at genopføre dem et andet sted.
