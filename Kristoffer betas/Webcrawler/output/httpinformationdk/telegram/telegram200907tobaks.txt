Tobaksrøg fra naboen et problem



 Siden rygeloven blev indført for to år siden har Lejernes Landsorganisation, (LLO), Kræftens Bekæmpelse og Statens Byggeforskningsinstitut modtaget et stigende antal klager fra danskere, der ikke vil finde sig i, at naboens tobaksrøg trænger ind i deres lejligheder. Det skriver Politiken.
 Klagerne udtrykker bekymring og er bange for, at naborøgen er sundhedsskadelig. Og det er berettiget, siger Inge Haunstrup Clemmensen fra kræftens Bekæmpelse. For når man kan lugte røgen, er der tale om passiv rygning, som er sundhedsskadelig.
 Folk er ulykkelige og frustrerede, fordi de ikke kan gøre noget ved det. Det er stressende at få sygdomsfremmende partikler ind i lejligheden, siger hun.
 Selv om mange at de bekymrede beboere er kreative og tætner paneler med fugemasse og foretager en konstant udluftning af boligen så er det svært at slippe for naborøgen, der blandt andet trænger ind fra trappeopgangen eller med ventilationsluft.
