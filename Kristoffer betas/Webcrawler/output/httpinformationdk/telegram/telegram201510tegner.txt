Der tegner sig et flertal for danske soldater i Mali
Støttepartierne De Konservative og DF er ikke med på regeringens vogn om at sende soldater på farlig mission.


 De Konservative er imod, og DF er skeptiske, når det handler om at sende danske soldater til Mali.
Men selvom det halter med at få støttepartierne til at bakke op, kan Venstre-regeringen øjne et flertal for, at Danmark kan sende blandt andet 30 specialtrænede soldater til Mali, hvor islamister og kriminelle bander huserer i landets nordlige regioner.
Socialdemokraterne, De Radikale, Liberal Alliance, Alternativet og SF støtter regeringens planer - og måske ender Enhedslisten også med at støtte op.
 DF har heller ikke udelukket at støtte op, men vil afvente yderligere detaljer, inden partiet tager stilling. I øjeblikket er holdningen, at Mali-missionen ingen relevans har for Danmark, siger DF's forsvarsordfører, Marie Krarup.
- Vi synes, at det problematisk i forhold til specialtropperne. Det er en farlig mission, og der er ikke en direkte trussel mod Danmark, så det her bekymrer os meget, siger Krarup til Ritzau.
- At sende 30 soldater til Mali er mange. Vi har endnu ikke besluttet os for, om vi stemmer for eller imod, men vi vil høre mere om planen, siger Krarup og tilføjer, at DF godt kan gå med til at sende et fly til Mali, hvilket regeringen også ønsker.
Regeringen vil sende et mindre bidrag til Mali, end FN-missionen havde anmodet om. Der bliver tale om et antal stabsofficerer, et fly og altså 30 specialtrænede soldater.
Ifølge tidligere udenrigsminister Martin Lidegaard, der er De Radikales forsvarsordfører, er der dog behov for en dansk indsats i Mali.
- Det er i vores interesse, at der ikke udvikler sig et nyt brændende bål lige syd for Europas grænser, siger Lidegaard til Ritzau.
Socialdemokraternes forsvarsordfører, Nick Hækkerup, er enig i den betragtning.
- Der er tale om en alvorlig konflikt, som truer med at brede sig dernede, og som truer med at sende terror til Danmark, siger Hækkerup til Ritzau.
Den danske chef for FN's styrker i Mali, generalmajor Michael Lollesgaard, havde ellers anmodet Danmark om at stille med 250 soldater til en kampklar mobil forsyningsenhed - en såkaldt "Combat Convoy Battalion".
Desuden indeholdt anmodningen også 20-30 pansrede lastvogne.
Forsvarsordfører for Enhedslisten, Eva Flyvholm, vil gerne have svar på flere ting, inden det bliver et endeligt ja. Men det tæller til det positive, at der er tale om en FN-mission.
- Vi foretrækker helt sikkert at støtte FN-missioner frem for Nato-missioner og den indsats, der er i Irak. Men vi har ikke taget stilling til Mali endnu, fordi det er vigtigt for os at få svar på, hvad den konkrete mission går ud på, siger Flyvholm til Ritzau.
