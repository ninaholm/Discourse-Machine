Over halv million kræver miljøaktivister løsladt
Mere end 640.000 mennesker har via internettet underskrevet brev til Rusland om at løslade aktivister.


 En russisk domstol varetægtsfængslede søndag yderligere otte aktivister fra Greenpeace-skibet Artic Sunrise i to måneder. Det sker efter, at 640.000 mennesker har underskrevet et brev via internettet med henblik på at få aktivisterne løsladt.
Tidligere er 22 andre medlemmer af besætningen, inklusiv danske Anne Mie Roer Jensen, blevet varetægtsfængslet. Til daglig læser den 26-årige skibsfører på Marstal Navigationsskole, men nu er hun varetægtsfængslet i 60 dage.
 - Vores skib blev ulovligt bordet i internationalt farvand, og der er ikke belæg for varetægtsfængslingerne.
 - Mere end en halv million mennesker har sendt breve til de russiske ambassader, og solidariteten stiger hver eneste time, siger Kumi Naidoo, der er international generalsekretær for Greenpeace.
 Blandt underskriverne af brevet er nobelprisvinderen Adolfo Pérez Esquivel, Amnesty International, Human Rights Watch og skuespilleren Ewan McGregor.
Artic Sunrise blev brugt, da aktivisterne i sidste uge forsøgte at gå om bord på en boreplatform fra olieselskabet Gazprom i Det Arktiske Ocean. Skibet blev efterfølgende bordet af den russiske kystvagt og sejlet til Murmansk.
Myndighederne i Rusland undersøger, om der er grundlag for at tiltale aktivisterne, og dermed også den danske kvinde, for pirateri.
I Rusland er det strafbart med op til 15 års fængsel. Præsident Vladimir Putin sagde dog i sidste uge, at det står klart, at aktivisterne tydeligvis ikke er pirater, men at de har brudt international lovgivning. Dermed risikerer de sandsynligvis en kortere straf.
Udenrigsminister Villy Søvndal (SF) vil ikke lægge politisk pres på Rusland i forbindelse med varetægtsfængslingen af aktivisterne.
- Vi betragter på nuværende tidspunkt sagen som en konsulær sag om fængsling af en dansk statsborger i udlandet, har Villy Søvndal udtalt.
