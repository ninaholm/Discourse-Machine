Lykketoft føler sig godt klædt på før FN-udnævnelse
Mandag aften udnævnes Mogens Lykketoft officielt som ny formand for FN's Generalforsamling.


 Mogens Lykketoft bliver mandag aften officielt udnævnt som ny formand for FN's Generalforsamling. Klokken 22 dansk tid holder han sin programtale, hvor han præsenterer sit formandskab og prioriteterne for det kommende år.
Udnævnelsen er en ren formsag, og der bliver ikke tale om en afstemning. Det danske kandidatur med Mogens Lykketoft har på forhånd fået fuld opbakning fra alle medlemslandene i den vestlige landegruppe.
- Det er meget ærefuldt. Udenrigsministeriet har gjort en stor og energisk indsats for at det kunne lykkes. Der har også været opbakning fra regeringen og Folketinget, som alle har ment, at det var vigtigt, at Danmark fik denne position i FN, siger Lykketoft.
Selvom Mogens Lykketoft mandag udnævnes som ny formand, så tiltræder han først officielt i september. Alligevel vil han bruge det meste af sin tid de kommende måneder i New York, hvor FN's hovedkvarter ligger.
- Der er en masse forberedelse i de kommende måneder, men heldigvis er der også andre, som tager sig af det. Jeg føler mig vældig godt klædt på af de folk, som jeg har omkring mig, siger Mogens Lykketoft.
Det er ikke kun udnævnelsen i FN, som Mogens Lykketoft har på programmet denne uge. Torsdag er der folketingsvalg i Danmark, og her stiller Lykketoft op igen, hvor han håber at blive valgt ind for 12. gang.
- Det er en meget speciel uge for mig, hvor jeg både er på valg i New York og i Danmark. Jeg håber på endnu en periode i Folketinget, da jeg ikke er færdig med dansk politik, siger Lykketoft.
Hvis Lykketoft vælges ind i Folketinget torsdag, så tager han orlov, imens han leder FN's Generalforsamling.
 - Det behøves man streng taget ikke, da den nuværende formand, Sam Kutesa, er udenrigsminister i sit hjemland.
- Alligevel har jeg besluttet mig for, at det er mest rigtigt at lade en suppleant tage over for mig i Folketinget, så jeg kan fokusere på at tegne en stærk dansk formandsprofil, siger Lykketoft.
Mogens Lykketoft er tidligere skatte-, finans- og udenrigsminister i Danmark.
