Rusland: Nyt Geneve-møde om Ukraine er formålsløst
Ruslands udenrigsminister ser mulig ny Geneve-aftale for formålsløs. Han mødes tirsdag med sin tyske kollega.


 Der er ingen grund til at holde et nyt Geneve-møde mellem Ukraine, Rusland, EU og USA for at løse krisen i Ukraine.
Det mener i hvert fald Ruslands udenrigsminister, Sergej Lavrov.
Han kalder et nyt møde i Geneve for formålsløst, fordi den tidligere aftale, der er blevet vedtaget, ikke er blevet implementeret eller har nedtrappet konflikten. Derfor vil det være "som at gå i cirkler" at holde endnu et møde.
Samtidig kalder Lavrov det for usædvanligt at afholde et valg, når militæret er sat ind mod civile med henvisning til, at Ukraine planlægger præsidentvalg den 25. maj samtidig med, at militæret udkæmper blodige kampe med prorussiske separatister i landets østlige regioner.
Udmeldingerne kommer tirsdag få timer før, at Sergej Lavrov skal mødes med Tysklands udenrigsminister, Frank-Walter Steinmeier, i Wien.
Netop Steinmeier opfordrede søndag til, at parterne fra Ukraine, Rusland, EU og USA skulle mødes igen til en ny fredskonference.
Steinmeier skal efter planen også mødes med sin ukrainske kollega, Andrij Desjytsja, men udenrigsministrene fra Rusland og Ukraine skal tilsyneladende ikke mødes om den eskalerende krise.
Tirsdag oplyste Ukraines indenrigsminister, Arsen Avakov, at dødstallet efter et blodigt sammenstød mellem ukrainsk militær og prorussiske separatister i udkanten af oprørsbyen Slavjansk havde kostet mindst 30 personer på den prorussiske side livet.
Fire ukrainske soldater blev dræbt i kampene.
