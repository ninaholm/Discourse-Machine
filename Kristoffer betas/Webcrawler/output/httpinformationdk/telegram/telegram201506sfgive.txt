SF vil give 16-årige stemmeret
16-årige skal fremover kunne stemme til Folketingsvalg, mener SF, der vil sætte ind med oplysende kampagner.


 Grundlovsdag fejrer Danmark, at det er 100 år siden, kvinderne fik valgret, og nu er turen kommet til at give de de 16-17-årige stemmeret, mener SF.
- Grundlovsdag fejrer vi, at kvinderne fik lov at stemme for 100 år siden. Nu er det på tide, at de unge får lov til at være med til at bestemme, siger SFs formand, Pia Olsen Dyhr.
Partiet mener, at de unge er godt rustet til at deltage i demokratiet og tage stilling ved valgene.
 Blandt andet peger Pia Olsen Dyhr på en undersøgelse, foretaget af Dansk Ungdoms Fællesråd, der viser, "at de unge er klar til det".
I en række andre lande er man allerede begyndt at nedsætte valgretsalderen. I 2007 sænkede Østrig som det første EU-land valgretsalderen til 16 år, forklarer partiformanden og uddyber:
- Østrig var det land, der indførte det først, og det samme har man gjort i syv af 16 tyske delstater ved lokalvalg. Og i Norge har man lavet et forsøg i forbindelse med kommunalvalg, siger hun og fortsætter:
- Alle de erfaringer viser, at de unge rigtig gerne vil deltage i samfundet, og at de stemmer i lige så høj grad som resten af samfundet. Så jeg synes, vi skal give dem muligheden.
SF ønsker at kombinere en sænket valgretsalder med massiv kampagne og oplysning, der sikrer ungdommen gode og sunde deltagerdemokratiske regler i en så tidlig alder som muligt.
- Der er gode erfaringer for, at det får valgdeltagelsen til at stige, det ved vi fra kampagneaktiviteterne op til kommunalvalget 2013, siger Pia Olsen Dyhr.
Partiet lægger derfor op til at stille et beslutningsforslag i den nye folketingssamling for at få indført en lavere valgretsalder.
Valgretsalderen blev senest sat ned i 1978 fra 20 år til de 18, der gælder i dag.
Der skal en folkeafstemning til at ændre valgretsalderen. Derfor foreslår SF at slå afstemningen sammen med en afstemning om Danmarks EU-forbehold på retsområdet.
