Tidligere minister afløser Stoltenberg som partiformand
Jonas Gahr Støre bliver Arbeiderpartiets formand efter Jens Stoltenberg, der skal være generalsekretær i Nato.


 Det norske Arbeiderpartis valgkomité har mandag enstemmigt indstillet Jonas Gahr Støre som ny partileder efter Jens Stoltenberg, der skal være Natos næste generalsekretær.
Dermed var der ingen overraskelser på dagens pressekonference i Oslo, da det allerede lå i kortene, at valgkomitéen ville pege på den tidligere udenrigsminister og sundhedsminister.
- Jeg er præget af det, fyldt af det, og jeg er glad og taknemmelig for den tillid, jeg er blevet vist, siger Jonas Gahr Støre.
Han har tidligere afvist at kommentere, at alle pegede på ham som formand efter Jens Stoltenberg, som overtager roret som generalsekretær i Nato efter Anders Fogh Rasmussen. Mandag kunne han så endelig tage bladet fra munden.
- Jeg har lyst til dette hverv, men det er et job, jeg ikke kun tager af lyst. Det er også en oplevelse af ansvar, siger Jonas Gahr Støre.
Lørdag 14. juni holder Arbeiderpartiet ekstraordinært landsmøde, hvor det eneste punkt er valg af ny partileder.
