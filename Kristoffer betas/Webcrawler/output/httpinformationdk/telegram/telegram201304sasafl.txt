SAS aflyser 56 fly mandag på grund af Lufthansa-strejke
33.000 ansatte i Lufthansa strejker på mandag. Det betyder massevis af aflyste fly - også hos SAS.


 Tusindvis af medarbejdere i det tyske flyselskab Lufthansa har varslet strejke mandag, og det ventes at give store problemer for flytrafikken ind og ud ad Tyskland.

Tidligt fredag aften har SAS således besluttet at annullere 56 flyafgange mellem Skandinavien og Tyskland på mandag den 22. april, skriver Check-in.dk.
SAS har samtidig blokeret for nye reservationer til samtlige flyafgange mellem Skandinavien og Tyskland med undtagelse af ruterne til Berlin.
- Indtil videre regner vi med at flyve som normalt til Berlin, hvortil der således stadigvæk er åbent for bookinger, siger pressechef Trine Kromann-Mikkelsen fra SAS i Danmark til check-in.dk.
Aflysningerne omfatter flyafgange mellem henholdsvis København, Stockholm og Oslo og seks tyske lufthavne. Af de 56 aflyste flyvninger er alene 36 mellem København og byerne Hamburg, Düsseldorf, Frankfurt, Hanover, München og Stuttgart.
- SAS-passagerer, der allerede har booket billet med afrejse på mandag den 22. april, kan uden omkostninger ombooke til en anden afrejsedato inden 31. juli, oplyser check-in.dk
33.000 Lufthansa-ansatte i fagforeningen Ver.di udsendte fredag formiddag et strejkevarsel, som træder i kraft mandag. Det betyder, at det tyske flyselskab må aflyse hundredvis af flyafgange til og fra 10 tyske lufthavne.
Lørdag aften venter Lufthansa at kunne offentliggøre en liste over samtlige berørte flyvninger. Men under alle omstændigheder varsler det tyske selskab allerede nu "massive aflysninger og forsinkelser".
Finder ledelse og ansatte ikke en løsning, vil strejken være en realitet mandag fra midnat i lufthavnene i Frankfurt, Hamburg, München, Stuttgart, Hanover, Düsseldorf, Köln og Norderstedt.
 I Berlin vil strejkerne finde sted indtil klokken 14.00, mens strejkerne i Nürnberg udelukkende vil påvirke morgentrafikken.
Alle flyvninger med datterselskabet Germanwings vil blive opretholdt, mens Lufthansa i videst muligt omfang vil forsøge at gennemføre de interkontinentale flyafgange, oplyser flyselskabet.
Konflikten mellem medarbejderne og ledelsen i Lufthansa handler om løn.
Lufthansa har tilbudt en lønforhøjelse på mellem 0,4 og 0,6 procent over 12 måneder, hvilket ifølge Ver.di er under den generelle prisudvikling på to procent. I stedet kræver fagforeningen en lønstigning på 5,2 procent.
Såfremt parterne i konflikten mod forventning alligevel skulle blive enige om en aftale i løbet af weekenden, vil SAS forsøge at genindsætte de aflyste afgange.
Fagforeningen Ver.di organiserer personale på jorden samt ansatte i Lufthansa Systems, Lufthansa Service Group (LSG), Lufthansa Technik, Lufthansa Cargo samt dele af kabinepersonalet.
