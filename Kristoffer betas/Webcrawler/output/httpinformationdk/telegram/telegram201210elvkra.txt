EL: V-krav strider mod regeringsgrundlag
Regeringen kan ikke både holde regeringsgrundlaget og imødekomme Venstre, siger Per Clausen (EL).


 Det strider mod regeringsgrundlaget, hvis regeringen giver Venstre skattelettelser med penge fra en kontanthjælpsreform for at få en blå finanslovaftale på plads, siger Enhedslistens gruppeformand Per Clausen.
- Vi påpegede allerede i åbningsdebatten, at Venstres såkaldte tilbud er et usædvanlig dårligt håndværkertilbud. Det forringer livet for de dårligst stillede danskere. Det er også direkte imod regeringsgrundlaget.
- Jeg har aldrig forstået, at Venstres tilbud til regeringen var så godt, siger Per Clausen.
Han er enig med SF's politiske ordfører Jesper Petersen i, at tilbuddet strider mod regeringsgrundlaget. Til Politiken siger Jesper Petersen:
- Vi har både i 2020-planen og regeringsgrundlaget sagt klart, at det er vores hensigt at bruge pengene (fra kontanthjælpsreform, red.) til velfærd, uddannelse og den sociale indsats. Det vil kræve en ændring i de beslutninger, hvis man skulle gøre det på en anden måde.
Per Clausen afviser, at Enhedslisten stiller ultimative krav til regeringen om en dagpengeløsning for at støtte finansloven, som FTF's formand Bente Sorgenfrey advarede partiet om tirsdag.
- Det nytter ikke at sige til os, at I skal finde en løsning, men I må ikke stille krav alt for højlydt. Vi har foreslået en job- og uddannelsesgaranti og ændringer i dagpengesystemet, siger han.
- Det bryder regeringen sig ikke om. Så må regeringen komme med nogle løsninger, siger han.
Per Clausen afviser kritik i Politiken fra flere SF'ere om, at Enhedslisten er kravlet for højt op i træet i finanslovforhandlingerne.
- Vi vil sikre, at titusindvis af danske familier ikke får ødelagt deres økonomi. Jeg forstår ikke, at nogle SF'ere synes, at det er et voldsomt og urimeligt krav, siger Per Clausen.
