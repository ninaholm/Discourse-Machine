Tysklands NPD får gigantisk bøde



 De tyske højreekstremister i NPD fik i dag en økonomisk øretæve af de større, da Forbundsdagen sendte en opkrævning på 2,2 millioner euro (16,38 millioner kroner) til partiledelsen, fordi den har fusket med regnskaberne.
 Tysklands Nationaldemokratiske Parti har fået en frist frem til 1. maj til at betale bøden, som truer med at trække tæppet væk under partiet.
 Det er i forvejen i bekneb efter en række interne finansskandaler. For to år siden blev NPD dømt til at betale en bøde på 870.000 euro (6,7 millioner kroner) for at have snydt med bidragskvitteringer, og nu bliver partiet bedt til kassen for at have anført forkerte oplysninger om partiformuen, flere bidrag og statsstøtten i regnskabet.
 Og sidste år blev partiets tidligere kasserer idømt en fængselsstraf for skyldnersvig - en dom, der har udløst en partimagtkamp, som i weekenden kulminerer på en ekstraordinær kongres. NPD-formand Udo Voigt beskyldes for at være medskyldig i skandalen, og han ventes at blive mødt af et kampvalg på landsmødet. 
 NPD's talsmand, Klaus Beier, siger dog til det tyske nyhedsbureau, at partiet ingenlunde er ved at gå neden om og hjem økonomisk.
 Partiet får statsstøtte, fordi det er repræsenteret i to østtyske delstatsparlamenter, og det satser i morgen på at få forvaltningsdomstolen i Berlin til at dømme Forbundsdagen til at udbetale et tilbageholdt beløb i statsstøtte.
