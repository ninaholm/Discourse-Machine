Fogh får toppost i Nato



 Flere medier oplyser i eftermiddag, at statsminister Anders Fogh Rasmussen efter et dramatisk slutspil officielt er udpeget som Natos næste generalsekretær og ventes derfor snarest at forlade posten som statsminister i Danmark. Hans afløser ventes at blive Venstres næstformand, Lars Løkke Rasmussen, der på forhånd har fået opbakning fra De Konservative og Dansk Folkeparti til at overtage Statsministeriet. Derfor ventes VK-regeringen at fortsætte med støtte fra Dansk Folkeparti.
 Til det sidste truede Tyrkiet med at blokere for enighed i den vestlige forsvarsalliance om Anders Fogh Rasmussen. Tyrkiets premierminister, Recep Tayyip Erdogan, har hårdt kritiseret Fogh for hans håndtering af Muhammedkrisen og det faktum, at Danmark ikke har forbudt den herboende kurdiske tv-station Roj TV, som, Tyrkiet mener, finansieres af terrorister. Det er dog ikke Erdogan, som nu har bøjet sig for europæisk og amerikansk pres under Nato-topmødet, men landets præsident, præsident, Abdullah Gül.
 Anders Fogh Rasmussen afløser hollænderen Jaap de Hoop Scheffer, der træder tilbage som generalsekretær i august. Inden da skal både han og Lars Løkke Rasmussen sige henholdsvis farvel og goddag til dronningen.
 Anders Fogh Rasmussen har i månedsvis været bejler til stillingen som den øverste civile leder af den vestlige forsvarsalliance, men udadtil har han alligevel hævdet, at han ikke var kandidat. Indtil for nylig lovede han endda, at han havde til hensigt at fortsætte som statsminister, så længe danskerne ønskede det. De seneste uger har Anders Fogh Rasmussen dog helt afvist at kommentere spillet om Nato-posten. 
