Bali: Udlændinge tilbage i besat fængsel
Evakuerede udlændinge fra det besatte Kerobokan-fængsel på Bali er efter eget ønske blevet sendt tilbage.


 De udenlandske fanger, der blev evakueret fra et indonesisk fængsel på ferieøen Bali, efter optøjer brød ud, er efter eget ønske blevet sendt tilbage til fængslet. Det oplyser indonesiske myndigheder fredag.
12 australske narkosmuglere og 48 andre udenlandske fanger var sammen med omkring 1000 andre indsatte i det berygtede Kerobokan fængsel, da kampe mellem rivaliserende bander brød ud tirsdag og førte til optøjer, hvor fængselspersonalet måtte flygte.
Indonesiske sikkerhedsstyrker stormede fængslet onsdag for at få genvinde kontrollen efter en nat med ildspåsættelser og stenkast, men blev senere slået tilbage af de oprørske fanger.
Myndighederne forsøger at forhandle med fangerne fredag, mens vandkanoner og svært bevæbnede sikkerhedsstyrker står klar uden for fængselsmurene.
Myndighederne havde sagt, at de ville evakuere alle 60 udlændinge og 125 kvinder fra Kerobokan, fordi de frygtede for deres sikkerhed.
Men en talsmand for sikkerhedsstyrkerne fortalte, at omkring et dusin af de fanger, der var blevet evakueret efter eget ønske var blevet sendt tilbage og ville blive midlertidigt i fængslet.
- De evakuerede fanger blev sendt tilbage, fordi ikke ville flyttes til et nyt fængsel, hvor de skulle starte forfra og tilpasse sig nye fanger, siger talsmanden.
Der er ikke yderligere oplysninger om de udenlandske fangers nationaliteter.
Der har være modstridende meldinger fra indonesiske myndigheder, om flere mulige evakueringer.
Kerobokan-fængslet ligger bare fem kilometer fra turistområderne ved byen Kuta.
De indsattes familier er blevet set i færd med at hente mad til fangerne og give det til fængselspersonale uden for fængslet. Det er dog uklart, om fængselspersonalet har fået lov til at komme ind og uddele maden.
