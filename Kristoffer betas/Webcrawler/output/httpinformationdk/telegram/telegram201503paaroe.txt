Pårørende samlet i Barcelona og Düsseldorf
16 tyske skoleelever og to lærere fra skole i Nordrhein-Westfalen var om bord på nedstyrtet fly.


 Pårørende til passagererne i det tyske fly, der tirsdag styrtede ned i De Franske Alper, samledes tirsdag i lufthavnene i Barcelona og Düsseldorf, hvor de var desperate efter at høre nyt om deres nære.
Alle 150, der var om bord på flyet, frygtes at være omkommet.
Flyselskabet Germanwings mener, at 67 af de ombordværende var tyskere, mens der ifølge Spaniens regering var 45 spaniere blandt passagererne. Et stort antal af de øvrige passagerer var tyrkere.
I den lille tyske by Haltern am See i den nordvestlige delstat Nordrhein-Westfalen brød elever, lærere og familier grædende sammen, da de sent på dagen fik bekræftet, at 16 skolelever og to lærere fra byens gymnasium var om bord på flyet.
 - De var på en sprogrejse i Spanien og var på vej hjem, efter at de formentligt havde haft en af deres bedste perioder nogensinde, siger Sylvia Löhrmann, der er uddannelsesminister i delstaten.
Skolebørnene og lærerne var fra Haltern am Sees Joseph-König-Gymnasium.
Omkring 15 personer i Barcelonas El Prat lufthavn - flere grædende og stærkt rystede - stod og ventede på at høre nyt fra Germanwings. De blev alle ført til et rum, som politiet havde organiseret, så pressen blev holdt på afstand.
Samme scener udspillede sig i Düsseldorf.
- Vi kan ikke sige noget. Der er en krisegruppe, som står for alle udtalelser, sagde en ansat i lufthavnen.
Lederen af den regionale catalanske regering, Artur Mas, siger, at krisepsykologer er i lufthavnen for at tale med pårørende.
Den spanske konge forkortede et besøg i Frankrig, da han hørte om flystyrtet.
 - Vi ved, at antallet af ofre er ekstremt højt. Et stort antal spaniere, tyskere og også tyrkere er omkommet, siger den spanske kong Felipe VI, som var på sit første statsbesøg i Frankrig.
- Vi besluttede at afbryde rejsen efter drøftelser mellem præsident François Hollande og den spanske premierminister, Mariano Rajoy, tilføjer han.
Der var ifølge Germanwings to babyer om bord på det nedstyrtede fly.
