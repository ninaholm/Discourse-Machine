Fem lande vil øge beskyttelsen af isbjørnen
Antallet af isbjørne vil dykke i fremtiden, hvis vi ikke passer bedre på arten. Ny aftale skal sikre bjørnen.


 Verdens bestand på anslået 20.000 til 25.000 isbjørne trues af såvel global opvarmning som jagt, olieefterforskning, sejlads og forurening med giftige kemikalier og tungmetaller. Derfor skal der nu skrues op for beskyttelsen af "Kongen af Arktis".
Det har de fem arktiske lande med bestande af isbjørn onsdag skrevet under på ved et ministermøde i Moskva. Danmark/Grønland er repræsenteret af Karl Lyberth, minister for fiskeri og jagt i selvstyret i Nuuk. De øvrige lande er Norge, Rusland, Canada og USA.
I aftalen lover landene, at de vil bevare isbjørnens levesteder og mindske stressfaktorer som forurening og menneskelige forstyrrelser. De fastslår også, at det er afgørende for beskyttelsen at optælle isbjørnene og overvåge de 19 forskellige underbestande.
Gitte Seeberg, generalsekretær i WWF Verdensnaturfonden, er glad for den ny aftale, der bygger videre på en traktat fra 1973 mellem de samme fem lande.
 - Nu er tiden inde til at komme i arbejdstøjet. Truslerne mod isbjørnen er jo stadig store. Man stopper ikke klimaforandringerne, der truer isbjørnen, ved at skrive under på et stykke papir - det skal vi alle sammen bidrage til, siger hun.
Isbjørnen skal have nogle områder i Arktis, hvor containerskibe og olieplatforme ikke generer den, understreger WWF.
- Så det vil vi holde de arktiske lande op på, siger Seeberg.
Moskva-deklarationen fastslår også, at der i fremtiden bliver flere sammenstød mellem isbjørne og mennesker, fordi bjørnenes jagtterræn bliver stadig mindre, når havisen smelter, og de derfor ikke kan jage sæler som før.
 - Jeg er rigtig glad for, at landene vil arbejde på at reducere konflikter mellem isbjørne og mennesker. Isbjørnen er et farligt dyr, og alt for mange bliver skudt i selvforsvar, fordi de på grund af klimaforandringer søger ind mod byerne, siger Gitte Seeberg.
