Over 1800 migranter reddet i land ud for Libyen
Fra onsdag får flådefartøjer i Middelhavet mulighed for at gå hårdere til menneskesmuglere.


 Over 1800 mennesker om bord på seks både er mandag blevet bragt i sikkerhed af europæiske redningsfartøjer.
Bådene med migranter fra Mellemøsten og Nordafrika blev opdaget, da de drev omkring i Middelhavet ud for Libyens kyst.
Det oplyser den italienske kystvagt.
Tre italienske fartøjer samt et irsk og et britisk fartøj sørgede i seks forskellige operationer for at bringe de i alt 1830 migranter i land.
Redningsfartøjerne indgår i EU's Navfor-mission i Middelhavet.
Over en halv million migranter og flygtninge er hidtil gået i land på europæiske kyster i år ifølge FN.
Omkring 2900 skønnes at være omkommet i forsøget på at krydse Middelhavet.
Hovedparten af de migranter, som forsøger at nå Europa fra Libyen, kommer fra afrikanske lande.
Fra onsdag vil fartøjerne i EU's mission i Middelhavet have yderligere beføjelser i forhold til at håndtere problemerne med de menneskesmuglere, som propper ofte synkefærdige både med migranter.
Fartøjerne i missionen vil i internationalt farvand kunne borde og gennemsøge både, som mistænkes for at blive brugt til menneskesmugling.
Flådefartøjerne har også ret til at beslaglægge eller omdirigere den slags både.
