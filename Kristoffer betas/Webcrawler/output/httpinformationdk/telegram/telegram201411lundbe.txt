Lundbecks chef forlader sin stilling øjeblikkeligt
Lundbecks chef har modtaget aktier i biotekselskab uden at underrette bestyrelsen. Det koster ham jobbet.


 Lundbecks topchef Ulf Wiinberg forlader selskabet med øjeblikkelig virkning. Det oplyser selskabet i en meddelelse til fondsbørsen. Wiinberg har siddet som topchef for selskabet siden 2008.
Årsagen til, at Ulf Wiinberg nu forlader Lundbeck skyldes, at han har brudt virksomhedens interne retningslinjer, da han sidste år undlod at indhente en forhåndsgodkendelse fra bestyrelsen til at modtage aktier i biotekvirksomheden Stratified Medical Ltd. fra dennes grundlægger.
Samtidig er det en skærpende omstændighed, at der er tale om aktier i et selskab, som Lundbeck efterfølgende selv har investeret omkring 19 millioner kroner i, oplyser selskabet.
- Jeg er oprigtig ked af hændelsesforløbet, der fra min side har været utilsigtet, og som jeg selv har informeret Håkan Björklund (Lundbecks bestyrelsesformand) om, siger Ulf Wiinberg i meddelelsen.
- På baggrund af det skete har jeg imidlertid fundet det bedst for begge parter, at jeg i dag fratræder min stilling, siger den nu tidligere topchef.
Medicinalselskabet er gået i gang med at lede efter en ny topchef. Indtil processen er gennemført, vil Håkan Björklund fungere som bestyrelsesformand med udvidet ansvar og vil som sådan fungere som virksomhedens daglige leder.
- Ulf Wiinberg har både erkendt og undskyldt sin fejlagtige handling, men det ændrer ikke ved, at Lundbeck har klare og umisforståelige retningslinjer for alle ansattes adfærd, siger Håkan Björklund.
- Disse kan ikke gradbøjes, og bestyrelsen er derfor enig i Ulf Wiinbergs beslutning om at opsige sin stilling, siger han i fondsbørsmeddelelsen.
Aktiekursen i Lundbeck tog et dyk ovenpå nyheden, da børsen åbnede mandag morgen. Efter et kortvarigt fald på næsten syv procent, stod aktien til et fald på omkring en procent efter et kvarters handel.
