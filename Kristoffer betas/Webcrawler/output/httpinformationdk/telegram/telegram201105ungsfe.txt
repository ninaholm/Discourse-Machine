Ung SF'er vil være ny leder på rådhuset
Der har hurtigt meldt sig sultne arvtagere på banen, efter SF-borgmester Bo Asmus Kjeldgaard er trådt tilbage.


 Sundheds- og omsorgsborgmester Ninna Thomsen går efter at blive ny politisk leder af SF på Københavns Rådhus.
Det sker, efter at den hidtidige leder, Bo Asmus Kjeldgaard, torsdag trak sig tilbage, fordi han angiveligt har overtrådt den kommunale valglov.

- Jeg vil gerne overtage posten som politisk leder af SF på Københavns Rådhus efter Bo Asmus Kjeldgaard. Det er der ingen grund til at lægge skjul på, siger Ninna Thomsen.
Bo Asmus Kjeldgaard trækker sig også fra den magtfulde post som teknik- og miljøborgmester, men den stilling går Ninna Thomsen ikke efter.
- Jeg har netop sat gang i nogle reformer, der skal forandre den måde, vi arbejder med sundhed og omsorg på. Det arbejde slipper jeg ikke bare fordi, der pludselig er en anden stilling ledig, siger hun.
Der er flere kandidater til det ledige SF-borgmesterjob, erfarer Ritzau, og der kommer tidligst afklaring om posterne i næste uge.
Ninna Thomsen er født i 1976 og tog sin uddannelse i statskundskab på Københavns Universitet. Hun bor på Jægersborggade på Nørrebro.
Hun kalder det "ærgerligt", at Bo Asmus Kjeldgaard må stoppe sit arbejde på grund af en "dum omgang sjusk". Men der er ingen tvivl om, han bør gå af, lyder det.
 - Det kan slet ikke diskuteres og derfor er det en rigtig beslutning af Bo Asmus Kjeldgaard at trække sig, siger Ninna Thomsen.
Bo Asmus Kjeldgaard har trukket sig, efter Ekstra Bladets afsløring af, at han reelt bor i Frederiksberg Kommune, og ikke i Københavns Kommune, hvor han er valgt. Og det kræver valgloven.
