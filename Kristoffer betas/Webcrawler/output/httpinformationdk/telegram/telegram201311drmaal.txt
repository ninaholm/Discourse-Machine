DR-måling: Rød blok går kraftigt tilbage - V er størst
Stor fremgang til Enhedslisten kan ikke veje op for et skidt valg til Socialdemokraterne og SF.


 Der bliver vendt op og ned på det kommunale landkort ved dette valg. I hvert fald, hvis man skal tro den seneste såkaldte exitprognose, som analyseinstituttet Epinion har foretaget for DR de seneste dage og på selve valgdagen tirsdag.
Den viser, at Socialdemokraterne går kraftigt tilbage, mens Venstre tegner til at blive Danmarks største kommunalpolitiske parti.
Socialdemokraterne står til blot 25,3 procent af stemmerne, hvilket er en tilbagegang i forhold til de 30,7 procent af stemmerne, som partiet fik for fire år siden.
Tidligere på valgdagen viste en exitprognose, at Socialdemokraterne ville få 22,7 procent af stemmerne, og den seneste prognose viser dermed et bedre resultat.
Venstre ligger derimod konstant i den seneste måling til en fremgang på knap to procentpoint. Med 26,6 procent af stemmerne ser det ud til, at Venstre bliver det største ude i kommunerne
Forskellen til Socialdemokraterne er dog inden for den statistiske usikkerhed i målingen.
SF går tilbage til 6,6 procent, mens Radikale tidligt på aftenen ser ud til at få 5,9 procent af stemmerne.
Prognosen laves på baggrund af en rundspørge frem mod valget, hvor folk spørges om, hvad de vil stemme, og en valgstedsmåling på valgdagen, hvor folk bliver spurgt om, hvad de har stemt.
En synlig effekt af den megen omtale af formand Lars Løkke Rasmussens rejseri på første klasse ser dermed ikke ud til at give en egentlig negativ effekt på resultatet.
Enhedslisten er det eneste røde parti, der går frem. Partiet har været spået en stor fremgang, og det ser ud til, at de 2,3 procent af stemmerne, partiet fik ved seneste valg, bliver vekslet til 8,3 procent af stemmerne denne gang.
Dansk Folkeparti står ifølge Epinion-målingen til 11 procent af stemmerne, Konservative til 7,1 procent, mens Liberal Alliance kan se frem til 2,8 procent.
Dansk Folkeparti får 11 procent i den seneste exitprognose, mens Lokallisterne samlet får 6 procent og Kristendemokraterne 0,4 procent af stemmerne.
Hvordan de enkelte stemmer bliver vekslet til de eftertragtede borgmesterposter, vil dog først stå klart i løbet af de næste dage.
Der kan stemmes helt frem til klokken 20.00 tirsdag, hvorefter konstitueringerne går i gang lokalt.
