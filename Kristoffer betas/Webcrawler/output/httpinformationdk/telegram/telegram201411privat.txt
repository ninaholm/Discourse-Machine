Private investorer melder sig fortsat til samlet OW-krav
Dansk Aktionærforening har fået tilslutning fra aktionærer, der har en kvart milliard i konkursklemme.


 Køen af danske aktionærer, hvis aktier er værdiløse efter konkursen i OW Bunker, vokser dag for dag. Fredag morgen havde 4615 registreret sig hos Dansk Aktionærforening.
- Folk bliver bedt om at taste ind, hvor mange aktier de havde i OW Bunker. Og med alle forbehold for, at folk har tastet rigtigt, så ligger der et krav lige nu på 250 millioner kroner, siger direktøren for Dansk Aktionærforening, Jens Møller Nielsen.
OW Bunker gik konkurs for en uge siden. Aktierne i selskabet blev værdiløse, og omkring 20.000 investorer må nu stille sig i køen af kreditorer i forbindelse med opgørelsen af konkursboet.
Aktionærforeningen forsøger at samle aktionærer med det formål at få rejst et erstatningskrav mod de ansvarlige.
Mens reglerne for i dag er, at man kan modregne et tab af ens aktier, så kan man først få modregnet tab i et konkursbo, når det er gjort endeligt op.
- Når en privatperson køber aktier, kan man trække tabet fra i skat. Men der kan gå år, før et konkursbo er gjort endeligt op. Vi mener, at man burde lave om på lovgivningen, siger Jens Møller Nielsen.
Ifølge Jyllands-Posten er skatteminister Benny Engelbrecht (S) parat til at drøfte sagen med aktionærforeningen.
- Det er en ulyksalig situation, vi står i her. Men det er selvfølgelig også vigtigt, at vi får belyst situationen ordentligt, inden vi eventuelt ændrer på nogle regler, siger ministeren til avisen.
Jens Møller Nielsen siger, at han er parat til at tage imod invitationen fra skatteministeren. Aktionærforeningens direktør peger på, at man kunne ændre reglerne ved at sige, at aktierne er solgt fra nul kroner. Derved kan tabet realiseres med det samme.
- Det er en gammel kending, vi står med nu efter OW Bunkers konkurs. Vi har været gennem det samme i forbindelse med både Amagerbankens og Tønderbankens konkurser, siger Jens Møller Nielsen.
