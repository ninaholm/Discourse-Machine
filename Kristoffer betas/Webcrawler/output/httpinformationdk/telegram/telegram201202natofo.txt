Nato-folk nedtoner anklage mod Pakistan
Der skal ikke overfortolkes, at Taliban-oprørere påstår, at de samarbejder med Pakistan, siger Nato-officerer.


 Natos øverste officerer i Afghanistan nedtoner betydningen af et lækket dokument, som hævder, at Pakistans efterretningstjeneste hjælper de afghanske oprørere.
I den hemmelige rapport fra Nato, som The Times og BBC har læst, beskyldes den pakistanske efterretningstjeneste ISI for at samarbejde med Taliban i Afghanistan.
- Dokumentet gengiver muligvis en repræsentativ samling af Taliban-synspunkter og -idéer, men det er klart nok deres synspunkter og bør ikke bruges til at tolke fremskridt i den militære kampagne, lyder det i en kommentar fra Natos øverstkommanderende.
De mener, man skal hæfte sig ved, at oplysningerne baserer sig på afhøringer af afghanske fanger, og at det er deres udsagn, der lægges til grund.
- Det er vigtigt, at denne sammenhæng forstås, og det er ekstremt vigtigt ikke at drage konklusioner baseret på Talibans kommentarer og grublerier, siger en talsmand for Nato i Afghanistan, Brian Badura.
Pakistans regering kalder beskyldningerne for "pjattet".
