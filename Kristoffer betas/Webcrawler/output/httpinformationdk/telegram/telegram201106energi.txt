Energiagentur tvinger olieprisen ned
Det Internationale Energiagentur frigiver overraskende nødreserver for at hjælpe verdensøkonomien.


 Oliepriserne dykker kraftigt, efter at Det Internationale Energiagentur, IEA, overraskende har besluttet at trække på nødreserver for at erstatte manglende olieforsyninger fra Libyen.
Det sker på et tidspunkt, hvor der er mange økonomiske krisetegn i verden.
 Oliepriserne faldt på kort tid med mere end otte dollar til det laveste niveau i fire måneder.
Det er kun sket to gange tidligere, at oliereserver er blevet frigivet af IEA for at understøtte verdensøkonomien.
Efter udbruddet af borgerkrigen i Libyen i februar har oliepriserne været under pres, og IEA har derfor besluttet at sende 60 millioner tønder olie på markedet, hvilket øger det globale udbud med næsten 2,5 procent.
 Beslutningen chokerer mange iagttagere, da det var ventet, at Saudi-Arabien ville få tid til at udfylde et nyligt fald i udbuddet af olie.
USA siger, at det er parat til sende flere oliereserver ud på verdensmarkedet om nødvendigt på grund af forstyrrelserne i forsyningerne fra Mellemøsten.
- Problemerne på oliemarkedet kan underminere den skrøbelige genopretning af den globale økonomi, hedder det i en erklæring fra IEA om baggrunden for beslutningen.
IEA, der blev dannet efter oliekrisen i 1974, har hovedkvarter i Paris. Agenturet er oprettet af 28 industrilande og tager sig af oliereserver.
