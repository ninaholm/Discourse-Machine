Weekenden byder på regn og torden
Luftfugtigheden stiger i løbet i weekenden, som også vil byde på regn- og tordenbyger.


 Mange danskere klager over besvær med nattesøvnen på grund af den trykkende hede. Og det bliver endnu værre i weekenden, hvor regnbyger vil bringe luftfugtigheden endnu højere op om nætterne.
Desuden vil vinden være svag og derfor ikke hjælpe til med at holde hverken myg eller trykkende hede ude af de danske soveværelser. Temperaturerne vil svinge mellem 15 og 20 grader i de mørke timer.
- Luftfugtigheden har i nat været på 80 til 95 procent og den bliver højere i weekenden, siger Lars Henriksen, vagthavende meteorolog ved DMI.
Både natten til lørdag og natten til søndag kan der komme regn- og tordenbyger.
- Og når vi så har denne her svage vind, kan det godt komme til at føles lidt ubehageligt i nattetimerne. Det bliver fugtigt og lummervarmt, siger Lars Henriksen.
I dagtimerne fortsætter det flotte sommervejr med temperaturer helt op til 30 grader visse steder og varmt badevand.
- Fredag bliver en rigtig flot dag med en del sol. Temperaturerne holder sig mellem 23 og 28 grader. I den nordlige halvdel af Sjælland samt i Nord- og Vestjylland måske op til 30 grader, siger Lars Henriksen.
Der er dog et lille men: I eftermiddagstimerne kan der måske dukke en lokal regn- eller tordenbyge op. Risikoen er størst i det nordlige Sjælland.
Natten til lørdag kommer der spredte regn- og tordenbyger, og det bliver mere skyet i den sydøstlige del af landet.
- Størstedelen af landet vil periodevis få en enkelt byge i løbet af lørdagen, men det bliver endnu en dag med masser af varme, siger Lars Henriksen.
I Nordjylland er der igen en chance for at nå op på 30 grader.
- Søndag bliver også varm. Men der kommer også nogle regn- og tordenbyger. Det er lidt svært at sige på hvilket tidspunkt af dagen, siger vagtchefen.
