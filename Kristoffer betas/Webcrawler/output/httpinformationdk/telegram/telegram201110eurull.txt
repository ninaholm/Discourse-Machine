EU vil rulle bredbåndskabler ud til alle
EU har onsdag præsenteret et ambitiøst forslag om, at alle europæere skal have adgang til bredbånd inden 2020.


 Alle europæere skal have adgang til hurtig internet. Det mener EU-kommissionen, der onsdag har præsenteret et forslag til investering i europæisk internet for 9,2 milliarder euro (cirka 68,5 milliarder danske kroner).
Inden 2020 skal alle europæere i alle kanter af kontinentet have adgang til minimum 30 megabit internet, og halvdelen af europæerne mindst 100 megabit.
På den måde vil kommissionen styrke Europas produktivitet og effektivitet samt lette adgangen til offentlige services i de forskellige medlemslande.
- Målrettet investering skal sørge for at lukke de huller, der er i den europæiske infrastruktur, siger kommissionsformand José Manuel Barrosso onsdag ved at pressemøde kommissionen.
Bredbåndsforslaget er en del af den pakke af forslag, som kommissionen onsdag præsenterede under navnet Connecting Europe.
Cirka 50 milliarder euro skal afsættes til infrastrukturprojekter i EU, hvor energi, transport og digitale netværk skal forbedres, så blandt andet trafikflaskehalse fjernes og jernbanehuller dækkes ind med nye strækninger.
Pengene skal blandt andet findes via et forsøg med såkaldte projekt-obligationer, som skal tiltrække investorer til de forskellige initiativer i pakken ved blandt andet at reducere de risici, der er ved investeringerne.
Der er afsat 9,1 milliarder euro til energi i Connecting Europe, som blandt andet vil gå til transport af vedvarende energi mellem medlemslandene.
Connecting Europe-pakken skal nu til videre debat og behandling i Europaparlamentet og Ministerrådet.
