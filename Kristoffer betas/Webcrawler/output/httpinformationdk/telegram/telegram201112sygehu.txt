Sygehusbyggeri har været ramt af problemer
Der var noget at komme efter, men nu er der styr på sygehusbyggeriet i Skejby, siger region og ministerium.


 Region Midtjylland har i samarbejde med Sundhedsministeriet allerede rettet op på de kritikpunkter mod byggeplanerne i Skejby for Det Nye Universitetshospital i Aarhus, som statsrevisorerne har givet de to parter næser for.
Det siger formanden for Region Midtjylland, Bent Hansen (S) såvel som afdelingschef i Indenrigs- og Sundhedsministeriet, Svend Særkjær.
- Bagudrettet var der noget, som skulle have været mere præcist. Men i den seneste halvandet måned har vi samarbejdet med Sundhedsministeriet om at rette det op, siger Bent Hansen til kritikken.
Med en beslutning onsdag om en ny spareplan har regionsrådet sikret, at budgettet på 6,35 milliarder kroner vil holde, ligesom der er sat reserver af på 717 millioner kroner til at tage højde for uforudsete udgifter, siger han.
- Det er min stærke forventning, at vi har en fast forståelse med Sundhedsministeriet, således at vi kommer kritikken i møde, siger Bent Hansen.
Reserven på de 717 millioner er væsentligt mere, end COWI har anbefalet at afsætte i en risikovurdering, som rådgivningsfirmaet har lavet for ministeriet, siger såvel regionsrådsformanden som afdelingschefen.
Siden Rigsrevisionen afsluttede arbejdet med rapporten har ministeriet arbejdet meget med at rette op på kritikpunkterne, så der nu er styr på tilsynet med, at forudsætningerne for udbetalingerne af de statslige støttemidler er opfyldt, siger han.
- Vi mangler stadig at pudse et par hjørner af. Men vi mener, at der nu er tale om et robust projekt, siger Svend Særkjær om Skejby-byggeriet, som Rigsrevisionen og Statsrevisorerne er mest kritiske over for.
