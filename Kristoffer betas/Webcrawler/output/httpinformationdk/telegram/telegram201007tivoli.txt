Tivoli har flest gæster
Forlystelsesparkerne står for den største del af de solgte billetter i de danske attraktioner. Statens Museum for Kunst har dog oplevet et besøgsboom sidste år.


 Rutsjebaner, gynger og karruseller er fortsat blandt de mest populære turistattraktioner i Danmark. Det viser en ny opgørelse fra VisitDenmark af besøgstallene for landets attraktioner.
 Top tre over de mest populære attraktioner er således en gentagelse af sidste år:
 Trods tre procent færre besøgende er Tivoli i København med 3,8 millioner besøg stadig den mest populære attraktion i Danmark. Dyrehavsbakken følger efter på andenpladsen, mens Legoland indtager tredjepladsen.
 Det er især forlystelsesparkerne, der trækker kunder i butikken. De danske forlystelsesparker indtager således seks pladser i top 10. 
 Tivoli, Dyrehavsbakken, Faarup Sommerland, Djurs Sommerland og BonBon-Land har i 2009 haft 10,7 millioner gæster, og de 10 største forlystelsesparker stod sidste år for mere end halvdelen af det samlede besøgstal af attraktionslistens top 50. 
 - Vi har foretaget store investeringer i vores forlystelsesparker, og det har båret frugt, siger Søren Kragelund, formand for foreningen af forlystelsesparker i Danmark og direktør i Faarup Sommerland i en skriftlig kommentar.
 Listens suverænt bedste resultat leveres af Statens Museum for Kunst med en
stigning på 80.000 besøgende, svarende til en vækst på 26 procent. I kraft af årets fremgang kravler museet seks pladser op på listen.
 Til gengæld har store museer som Arken, Louisiana samt Skagens Museum haft faldende besøgstal.
