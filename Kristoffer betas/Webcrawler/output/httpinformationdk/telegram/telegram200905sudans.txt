Sudans præsident afviser alle anklager



 Anklagerne om krigsforbrydelser og folkedrab i Darfur mod Sudans præsident, Omar Hassan al-Bashir, er baseret på løgne, og anklagerne er led i en international sammensværgelse mod hans land.
 Det siger al-Bashir i dag i et interview med tv-stationen BBC.
 Den Internationale Straffedomstol, ICC, anklager præsidenten for at stå bag drab på 300.000 mennesker i Darfur og for at have drevet 2,7 millioner mennesker på flugt, og ICC har udstedt en internal anholdelsesordre mod Bashir og to ministre.
 - Men kendelse fra ICC betyder ingenting. Den er ugyldig. For os er ICC et politisk organ, siger al-Bashir til BBC og fortsætter:
 - Vi anerkender ikke domstolen, og vi vil aldrig af udlevere nogen til den.
 Den sudanesiske præsident siger, at anklagerne mod hans styre er rene løgne og bygger på usande oplysninger fra hjælpeorganisationer, som har opereret i Darfur. Han siger, at antallet af døde under den årelange konflikt ikke er over 10.000.
 Desuden mener han ikke, at konflikten er videre omfattende. 
 - Man kan sige, at 90 procent af Darfur er fredelig, hævder han.  
