Nyt skælv nær Samoa-øerne



 Et jordskælv ramte fredag morgen i Stillehavet ud for Tonga og Samoa-øerne. Det er kun to dage efter, at et voldsomt jordskælv forårsagede en tsunami, der dræbte knap 150 personer.
 Fredagens skælv blev målt til 6,3 på richterskalaen, oplyser USA's geologiske undersøgelser.
 Der var ikke umiddelbart udsendt tsunamiadvarsel.
 Skælvets epicenter lå på blot 10 kilometers dybde, knap 400 kilometer fra Samoa-øerne, der blev hårdt ramt af jordskælvet for to dage siden, der målte 8,0 på richterskalaen.
