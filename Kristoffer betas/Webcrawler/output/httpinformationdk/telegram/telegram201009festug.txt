Festuge kan skabe ny skov i Århus city
En midlertidig skov etableret på byens store torv kan blive permanent i mindre målestok. Det er et af resultaterne af Århus Festuge med temaet "naboer".


 En ny miniskov på byens torv kan blive et resultat af Århus Festuge. 
To døgn inden afslutningen af festugen er provinsens største by- og kulturfest en markant succes, og festugechefen er tilfreds med, at festen sætter sit aftryk.
Temaet "naboskab" har sendt folk på gaden i midtbyen, hvor det tidligere år har været lidt svært at holde liv uden for mere snævre rammer. 
Nu giver festugen i år sig måske udslag i en ny, mindre skov. 
Godt vejr er stærkt medvirkende, men også idéen om at sende naturen ind midt i byen måske sætter varige spor.
- Vi har set, hvordan der kan skabes fællesskaber mellem mennesker, vi ikke selv har valgt at leve sammen med. Vi ser det i stor idérigdom og konkrete projekter, f.eks. på bibliotekerne, siger Jens Folmer Jepsen.
Tillige har festugens forsøg på at lade naturen komme til kulturen fået bredt fodfæste i den østjyske hovedstad.
Oversat betyder det, at den midlertidige skov, som er etableret på Store Torv midt i byen og omkring et udskældt vandkunstværk, Vanddragen, måske får lov til at blive - i større eller mindre omfang.
- Det er meget vigtigt for os, at vi påvirker byens udvikling, og vi tager gerne bestik af de fine input, vi får fra byens anerkendte arkitektvirksomheder, siger Jens Folmer Jepsen.
I løbet af fredagen havde flere end 3000 på en ny Facebook-gruppe støttet en bevarelse af "skoven" på Store Torv.  
Planen er ellers, at den midlertidige skov, skal nedlægges efter festugens afslutning på søndag, hvorefter træer og buske fordeles på kommunens skoler og daginstitutioner.
Men festugedirektør Jens Folmer Jensen håber, at festugeindslaget får virkning.
-Med temaet "naboer" er det lykkedes at sætte folks fantasi i gang, og der er etableret en del spontane aktiviteter, siger Jens Folmer Jepsen, der har fået lov at fortsætte som styrmand for festugen de næste tre år.

