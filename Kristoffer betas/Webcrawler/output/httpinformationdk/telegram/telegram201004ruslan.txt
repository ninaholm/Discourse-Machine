Rusland lukker plutoniumreaktor
USA og Rusland vil tilintetgøre tonsvis af plutonium. Rusland vil lukke sin sidste plutoniumreaktor, der har produceret plutonium i 50 år.


 USA og Rusland har underskrevet en aftale om at skille sig af med tonsvis af plutonium, der kan bruges i atomvåben.
USA's udenrigsminister, Hillary Clinton, og Ruslands udenrigsminister, Sergej Lavrov, underskrev aftalen i forbindelse med atomtopmødet i Washington.
Aftalen lægger op til, at parterne hver især skiller sig af med 34 ton plutonium ved at brænde det i deres respektive atomreaktorer.
Lavrov siger, at Rusland vil bruge omkring 2,5 milliarder dollar (13,7 milliarder kr.) på programmet. USA bidrager med 400 millioner dollar (2,2 milliarder kr.), så materialet kan blive permanent tilintetgjort.
Ruslands præsident, Dmitrij Medvedev, meddeler, at Ruslands ADE-2 reaktor i Sibirien vil blive lukket snarest. ADE-2 reaktoren har produceret plutonium i 50 år og er den sidste plutoniumreaktor i Rusland.
