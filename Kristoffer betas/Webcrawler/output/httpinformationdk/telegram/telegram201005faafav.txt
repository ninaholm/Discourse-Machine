Få favoritter dyster om Guldpalmen
Den 63. filmfestival i Cannes gik fredag ind i slutspurten om Guldpalmen, uden at der på forhånd var nogen klar favorit til festivalens mest fornemme pris.


 Filmanmeldere og brancheblade har svært ved at pege på en klar favorit til at vinde Guldpalmen ved filmfestivalen i Cannes op til prisuddelingen på søndag. 
- Der er mere stjernefaktor i juryen end i nogen af filmene, siger en filmkommentator tørt til nyhedsbureauet Reuters.
Også det britiske dagblad the Indepedent hæfter sig ved, at festivalen har været lidt af en fuser:
- Hidtil har konkurrencefilmene ikke evnet at inspirere anmelderne, og der har ikke hersket særlig megen konsensus om, hvad der var godt, skriver dagbladet. 
En af de få, der kan sole sig i en slags favoritværdighed, er den britiske veteran udi socialrealisme Mike Leigh. Hans "Another Year" fået flest stjerner og et gennemsnit på 3,4 hos de ni anmeldere i Screens festivalavis, der blandt andet tæller Weekendavisens Bo Green Jensen.  
Leigh har tidligere vundet Guldpalmen for "Hemmeligheder og Løgne", og næst efter Leigh på Screens liste kommer Xavier Beauvois' franske drama "Des Hommes et des Dieux" (Om guder og mænd, red.) med et gennemsnit på 3,1 stjerner. 
En af de film, som har splittet anmelderne, og som derfor godt kan gå hen og overraske på søndag, er mexicaneren Alejandro González Inárritus "Biutiful". Filmen får både top- og bundkarakterer i Screens oversigt.
Den spanske skuespiller Javier Bardem spås desuden gode chancer for at blive belønnet med prisen som bedste mandlige skuespiller for sit portræt af en døende far i "Biutiful". 
Hos kvinderne kan Yun Jung-hee løbe med prisen for bedste kvindelige hovedrolle i den sydkoreanske "Poetry", den asiatiske film, der har fået de bedste anmeldelser i Cannes. 
Den deler tredjepladsen på Screens liste med Ken Loachs "Route Irish".
