Ukraine lukker skoler efter H1N1-dødsfald



 Det første bekræftede dødsfald som følge af H1N1-influenza i Ukraine får nu premierminister Julia Timosjenko til at tage usædvanlige metoder i brug. 
 Hun har beordret landets skoler lukket og forbudt større forsamlinger i de næste tre uger for at begrænse udbredelsen af den frygtede influenza. Også biografer og koncerter vil blive omfattet af forbuddet. 
 - Fra i dag vil alle skoler i Ukraine - både private og offentlige - blive pålagt tre ugers ferie, siger Julia Timosjenko.
 Regeringen indfører desuden "særordninger", der skal forhindre ukrainerne i at rejse fra den ene region til den anden, hvis det ikke er strengt nødvendigt.
 Premierministerens beslutning kommer blot få timer efter, at Ukraine har bekræftet sit første dødsfald som følge af H1N1-influenzaen. 
