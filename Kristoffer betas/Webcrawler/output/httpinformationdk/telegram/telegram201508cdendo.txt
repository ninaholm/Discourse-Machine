Cd'en er døende: 88 procent af musiksalget er digitalt
Herhjemme sælges musikken nu næsten udelukkende via internettet. Fysisk salg udgør kun 12 procent.


 Der er blevet bedre plads på reolerne i de danske hjem de senere år. For de pladesamlinger, der tidligere kunne fylde en hel væg i dagligstuen, er ved at være fortid.
Tal fra brancheorganisationen Ifpi for årets første seks måneder viser, at 88 procent af den samlede omsætning fra salg af musik i Danmark nu stammer fra enten streamingtjenester eller download.
Kun 12 procent af indtægterne stammer således fra salg af fysiske produkter som cd og lp.
Det siger noget om den revolution, der er sket de senere år, hvor tjenester som Spotify, Wimp og Apple Music er blevet introduceret.
- For fem år siden var streaming en marginal indtægtskilde for musikselskaberne. I dag udgør streaming 72 procent af musikselskabernes omsætning fra indspillet musik.
- Det er en spektakulær udvikling, som vidner om, at både branchen og forbrugerne er gået nye veje inden for de seneste år, siger Ifpis direktør, Jakob Pleisner Mathiasen.
Set i forhold til de første seks måneder af 2014 er det fysiske salg gået 35 procent tilbage. Downloads er faldet med 13 procent, mens streamingindtægterne er steget med 14 procent.
Den samlede omsætning er steget med 0,4 procent og udgør nu mere end 186 millioner kroner.
Danskerne streamer mere end 800.000 forskellige titler om dagen og over 100 millioner sange om ugen.
