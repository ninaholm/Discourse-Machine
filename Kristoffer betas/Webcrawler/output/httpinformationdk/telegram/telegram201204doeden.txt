Dødens købmand får 25 års fængsel
PET hjalp amerikansk politi under jagten på russeren Viktor Bout, der ville sælge våben til Farc i Columbia.


 En russisk forretningsmand, der er blevet kaldt "Dødens Købmand", er blevet idømt 25 års fængsel af en dommer i New York.
Den 45-årige Viktor Bout blev afsløret i at ville sælge blandt andet jord-til-luft missiler til guerillabevægelsen Farc i Columbia. Det skriver nyhedsbureauet AFP.
Under amerikanske myndigheders verdensomspændende efterforskning mod russeren har blandt andre betjente fra Politiets Efterretningstjeneste deltaget.
Ved at bruge undercover-agenter lykkedes det for det amerikanske narkopoliti DEA i marts 2008 at lokke Viktor Bout til at rejse fra Moskva til Bangkok, hvor han blev anholdt på et hotel.
Efter anholdelsen blev han udleveret til USA, hvor dommer Shira Scheindlin sent torsdag aften dansk tid fastsatte straffen.
Bout er blevet portrætteret i flere bøger, og filmen Lord of War fra 2005 med Nicolas Cage i hovedrollen er inspireret af hans farverige karriere inden for international våbenhandel.
I hjemlandet nyder Viktor Bout en del opbakning også i de højeste cirkler, og en række medlemmer af det russiske parlament, Dumaen, har under retssagen sendt en indtrængende appel til dommeren i New York.
Heri beskrives han som en ærlig og respektabel forretningsmand, som oven i købet er et eksemplarisk familiemenneske.
Billedet er et helt andet, når man læser de amerikanske anklageres begrundelse for kravet om fængsel på livstid:
I årevis har Bout tjent penge på at levere våben til konflikter i Angola, Congo og Rwanda, og han er en forretningsmand af "den mest farlige slags".
Ovenikøbet var russeren fuldt ud klar over, at de våben, han var villig til at sælge til Farc, ville blive brugt til at dræbe amerikanske statsborgere i Columbia, hedder det.
DEA brugte agenter, der efter instruktion optrådte i rollen som repræsentanter for Farc. Undervejs mødtes Bouts højre hånd, englænderen Andrew Smulian, i januar 2008 på et hotel i København med agenterne.
PET optog samtalerne, som senere er indgået som bevis i sagen i New York.
Bouts forsvarer har kaldt sagen for en skændsel - og har blandt andet mindet om, at russerens selskaber har gjort forretninger med USA'S militær ved blandt andet at sørge for transporter til Irak.
