Lene fastholder hastebehandling



 Økonomi- og erhvervsminister Lene Espersen (K) fastholder, at bankpakken skal hastebehandles, så Folketinget allerede fredag den 10. oktober kan vedtage pakken ved en tredjebehandling. Dermed afviser Lene Espersen Dansk Folkepartis krav om at bruge længere tid, så Folketinget i stedet mødes ekstraordinært i efterårsferien. I så fald kan bankpakken vedtages mandag den 13. oktober eller tirsdag den 14. oktober.
 - Vi har jo en mindretalsregering, og det er altså ikke nok bare at melde noget ud i offentligheden og vise, at man har en politisk aftale. Der skal mere til, for at de er overbeviste om, at så bliver det rent faktisk til noget. Derfor har vi truffet den her beslutning om at få sagen fremmet i Folketinget, så lovforslaget er fremsat i dag og bliver førstebehandlet i morgen, og så er det regeringens intention - selvfølgelig hvis Folketinget indvilger i det - at få anden og tredjebehandlet lovforslaget fredag, siger Lene Espersen.
