Drone meldes nedskudt over Moldova
Pro-russisk udbryderrepublik i Moldova hævder at have nedskudt drone afsendt fra Ukraine.


 Udbryderrepublikken Transdnjestr i Moldova siger, at dens sikkerhedsstyrker har skudt en drone ned.
Det ser ud til, siger sikkerhedstjenesten i det prorussiske Transdnjestr, at dronen var en rekognosceringsdrone, som kom fra Ukraine.
- På grund af de foranstaltninger, som Transdnjestr har truffet, er dronen ophørt med at fungere, hedder det i en erklæring.
Ifølge oplysningerne blev det ubemandede fly opsendt fra Ukraine af en gruppe enkeltpersoner med forbindelse til Ukraines sikkerhedstjeneste, forsvarsministeriet eller tilhængere af en højrenational bevægelse.
I erklæringen advarer udbryderrepublikkens sikkerhedstjeneste mod at gennemføre overvågning og øge spændingerne ved grænsen til Ukraine.
En talsmand for Moldovas sikkerhedstjeneste afviser med en latter påstanden om den nedskudte drone. Udbryderrepublikken har, siger han, ikke noget luftforsvar, der er værd at tale om.
I Ukraine siger forsvarsministeriet, at det undersøger sagen.
Moldova advarede i sidste uge Rusland mod at forsøge at annektere Transdnjestr, efter at embedsmænd i det russisktalende område havde appelleret til parlamentarikere i Ruslands hovedstad, Moskva, om at vedtage lovgivning, der kan indrullere republikken i Rusland.
Ruslands annektering af halvøen Krim fra Ukraine har sendt en bølge af bekymring ind over områder i det tidligere Sovjetunionen, hvilket har fået myndighederne i Moldova til at intensivere forhandlinger med EU om tættere forbindelser.
Transdnjestr brød med Moldova efter en borgerkrig i kølvandet på Sovjetunionens fald i 1991, men ingen andre anerkender udbryderrepublikken.
