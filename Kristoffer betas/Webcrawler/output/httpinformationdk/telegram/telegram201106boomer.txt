Det boomer med nye job i Norge
Norske virksomheder vil muligvis hente arbejdere fra Asien eller Mellemøsten.


  Norges statistiske centralbureau (SSB) vurderer, at der vil blive oprettet 220.000 nye arbejdspladser i landet frem til 2014. De fleste af dem ventes at blive besat med udenlandsk arbejdskraft, da mange virksomheder i forvejen har problemer med at få nye ansatte, skriver Aftenposten.
 - Efterspørgslen øges stærkt i norsk økonomi. Både det private forbrug og investeringer kommer til at blive øget kraftigt, siger SSB-direktør Hans Henrik Scheel til avisen.
 Væksten ventes først og fremmest at ske i private sektorer som olieindustrien.
 Hver fjerde virksomhed i Norge har problemer med at skaffe arbejdskraft, og der mangler for øjeblikket mindst 61.000 personer på det norske arbejdsmarked, hedder det i nylige vurderinger fra det statslige Nav, der forvalter ordninger som dagpenge, understøttelse og pension.
 Antallet af ledige job er øget med 20 procent inden for det seneste år. Hver 10. virksomhed har så store rekrutteringsproblemer, at de har færre ansatte end de har brug for.
 Norske arbejdsgivere siger, at en hårdere kamp om arbejdskraften i EU kan føre til, at norske virksomheder er nødt til at hente arbejdere fra Asien eller Mellemøsten for at få udfyldt de mange ledige stillinger.
 De seneste år har behovet for øget arbejdskraft i Norge været dækket af polakker. Men nu er der meget, der tyder på, at mange polakker vil være i stand til at finde et job meget tættere på deres hjemland.
 I dag er der også mangel på arbejdskraft i flere brancher i Tyskland. Samtidig vil fem millioner tyske arbejdstagere blive pensionister i løbet af de kommende 15 år.
