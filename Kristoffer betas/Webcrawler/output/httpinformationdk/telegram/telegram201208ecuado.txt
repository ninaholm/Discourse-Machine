Ecuador: Briterne truer i Assange-sag – vil storme ambassade
Sagen om Julian Assange spidser til. Ecuador hævder, at briterne har truet med at storme ambassaden i London.


 De britiske myndigheder har ifølge Ecuadors udenrigsminister truet med at storme det sydamerikanske lands ambassade i London, hvis stifteren af Wikileaks, Julian Assange, ikke bliver udleveret.
- Vi modtog en trussel fra Storbritannien. En klar og skriftlig trussel om, at de muligvis vil storme vores ambassade i London, såfremt Ecuador nægter at udlevere Julian Assange, siger udenrigsminister Ricardo Patino ifølge nyhedsbureauet Reuters.
Det britiske udenrigsministerium har ikke kommenteret Patinos påstand, men fastslår, det vil gøre alt for at udlevere Assange til Sverige.
- Vi har en juridisk forpligtelse til at udlevere Mr. Assange til Sverige, siger en talsmand for ministeriet.
Ifølge Patino har Ecuador truffet en beslutning om Julian Assanges ansøgning om asyl i landet. Den vil blive offentliggjort torsdag klokken 14 dansk tid.
Assange har siden den 19. juni opholdt sig i Ecuadors ambassade i London. Han søgte tilflugt, efter den britiske højesteret besluttede, at han skulle udleveres til Sverige, hvor han er efterlyst på grund af påståede seksuelle overgreb på to kvinder.
Beslutter Ecuador sig for at tildele Assange asyl, er det uvist, om han vil være i stand til at komme om bord på et fly med retning mod Sydamerika, eller om det britiske politi vil pågribe ham, så snart han forlader ambassaden.
Ifølge det svenske udenrigsministerium skulle han have mulighed for at slippe væk, hvis han befinder sig i en bil fra ambassaden. Det skriver det svenske nyhedsbureau TT. En ekspert i folkeret, Pål Wrange fra universitetet i Stockholm, tvivler på den udlægning.
- Ecuador har ikke ret til at føre ham ud af Storbritannien, og rent praktisk kan jeg ikke se, hvordan de skal slippe af sted med det. Det skulle da lige være, hvis de både er i stand til at snyde politiet og myndighederne i lufthavnen, siger han ifølge TT.
