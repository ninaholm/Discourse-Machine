DF satser på grænse og velfærdsturisme ved EU-valg
Dansk Folkeparti håber på endnu et godt valg til EU og et løsere EU-samarbejde, mener Morten Messerschmidt.


 Grænsekontrol og kamp mod velfærdsturisme skal sikre Dansk Folkeparti et godt valg til EU-Parlamentet 25. maj.
Det siger DF's spidskandidat Morten Messerschmidt. I 2009 sikrede han sit parti to mandater med mange personlige stemmer.
Nu står DF til 13 procent af stemmerne ligesom Socialdemokraterne i Gallups meningsmåling for centrum venstre-tænketanken NyAgenda.
- Det ser fint ud, men man skal tage det med et gran salt. Ikke mindst fordi 30 procent af vælgerne ikke har besluttet sig. Debatten kommer først i gang i april-maj. Da begynder folk at orientere sig efter partiernes temaer, siger Morten Messerschmidt.
- For os bliver det grænsekontrol og velfærdsturisme.
DF støtter den britiske premierminister David Cameron, som vil ændre EU-samarbejdet til mere frihandel, fastslår Morten Messerschmidt.
- Det vil være rigtigt for Danmark at følge David Camerons projekt. DF vil gå i Storbritanniens retning. Vi skal have et handelsmæssigt samarbejde.
- Men al finans-, udenrigs-, social- og udlændingepolitik skal føres tilbage til medlemslandene. Om det er realistisk, afhænger af, hvordan Europaparlamentet og de nationale parlamenter sammensættes, siger Morten Messerschmidt.
Han venter, at vort tilhørsforhold til EU bliver et vigtigt tema ved valget - ikke kun i Danmark, men også i andre medlemslande.
Som i 2009 regner DF ikke med at gå i teknisk valgforbund med andre partier for at undgå stemmespild i kampen om de 13 danske mandater.
I valgkampen kører Morten Messerschmidt parløb med sin radikale navnebroder Morten Helveg Petersen. De udgiver snart en samtalebog, forklarer han.
- Morten Helveg og jeg laver et samarbejde. Vi vil tage rundt og debattere EU - forhåbentlig med så mange danskere, som vi kan møde på vores vej, siger Morten Messerschmidt.
