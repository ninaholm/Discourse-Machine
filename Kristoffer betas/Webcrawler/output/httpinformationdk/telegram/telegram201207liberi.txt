Liberia går efter Brügger for Afrika-film
Myndighederne i Liberia har nu også set Mads Brüggers kontroversielle afrikanske fortælling "Ambassadøren".


 Regeringen i Liberia vil tage retslige skridt mod Mads Brügger efter at være blevet bekendt med hans kontroversielle afrikanske film "Ambassadøren", hvor han selv optræder i hovedrollen.
Det meddeler Ministeriet for information, kultur og turisme i Liberia i en pressemeddelelse.
I filmen udgiver Mads Brügger sig for at være rejst til landet som en godgørende rig forretningsmand, der skal opstarte en tændstikfabrik.
Men i virkeligheden er formålet at opnå adgang til Den Centralafrikanske Republiks enorme reserve af diamanter.
Det er særligt faldet myndighederne i Liberia for brystet, at Mads Brügger med bestikkelse køber sig til diplomatstatus, der skal give ham adgang til Den Centralafrikanske Republiks diamanter.
- Liberias regering finder denne handling ikke blot umoralsk, men kriminel og provokerende over for regeringen og folket i Liberia, lyder det i pressemeddelelsen fra ministeriet.
Liberia er chokeret over, hvordan det lykkedes for Mads Brügger at bryde reglerne for udstedelse af liberisk diplomatpas. Derfor vil myndighederne iværksætte en undersøgelse i "fuld skala".
I pressemeddelelsen står der også, at Liberia vil forsøge at få en passende forklaring på sagen fra den danske regering.
"Ambassadøren" har vakt opsigt rundt om i verden og var udtaget til den prestigefyldte Sundance Filmfestival i USA, ligesom den var nomineret ved Idfa, verdens mest betydende festival for dokumentarfilm.
Men filmen hev dog ingen priser med hjem.
Mads Brügger fungerer nu som kanalchef på den nyligt åbnede radiokanal Radio24syv.
