Margrete Auken om klimaplan: Det er en ommer
EU-parlamentsmedlem for SF mener ikke, at klimaplan leverer nødvendige tiltag. Konservativ kræver lige vilkår.


 EU-Kommissionens forslag til en kommende klimaplan er ikke ambitiøs nok, mener SF's medlem af Europaparlamentet, Margrete Auken, der kalder forslaget for "et slag i ansigtet på Europas borgere og virksomheder."
- Kommissionens nye udspil lever langtfra op til de nødvendige tiltag, som videnskaben foreskriver, og vil derfor ikke kunne forhindre ødelæggende klimaforandringer. Det her er simpelthen en ommer, siger Margrete Auken i en kommentar til klimaudslippet.
Det konservative medlem af EU-Parlamentet Bendt Bendtsen (K) anerkender, at ambitionsniveauet er faldende, men det kunne have været meget værre, mener han. Bendt Bendtsen efterlyser, at flere lande tager ansvar i klimakampen.
- Det nytter ikke, at det kun er Danmark, Tyskland og enkelte andre EU-lande, der rider forrest og investerer i vedvarende energi, hvis andre lande bare kan læne sig tilbage og fyre løs med billig brunkul. Det er vigtigt med lige vilkår i EU, siger Bendt Bendtsen.
EU-Kommissionen blev onsdag formiddag enige om at foreslå, at EU i 2030 skal have reduceret sin CO2-forurening med 40 procent i forhold til niveauet i 1990.
Samtidig foreslog kommissionen, at EU sætter et bindende mål om, at 27 procent af energiforsyningen i 2030 kommer fra vedvarende energikilder som sol og vind.
