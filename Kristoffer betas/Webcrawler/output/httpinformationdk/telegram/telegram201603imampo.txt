Imam politianmeldt for at opfordre til socialt bedrageri
Odense Kommune politianmelder imam, efter at han har givet tip om at snyde sig til lejlighed i TV2-dokumentar.


 Som system skal vi slå hårdt ned på sager som denne.
Sådan lyder det fra Odense Kommune, efter at det i TV2's dokumentarudsendelser "Moskeerne bag sløret" kommer frem, at Abu Hassan, en lokal imam fra Odense, opfordrer til socialt bedrageri.
I udsendelsen, der er optaget med skjult kamera, forklarer imamen til TV2's muldvarpepar "Fatma" og "Mohammed", hvordan de får mest muligt ud af kommunen.
 - I skal tage til noget, der hedder Borgerservice. Så siger I: Vi er kommet til landet for nylig, og vi vil gerne have et hjem. Vi har ingenting.
- Man skal ikke fortælle dem, at man ejer noget. Gør man det, er det et problem. Så vil de spørge, hvor du har penge til huslejen fra. Altså siden du har råd til det. Forstår du det?
Muldvarpeparrets dækhistorie er, at de som muslimsk par lige er kommet til Danmark, og at de bor i en lejlighed i Gellerup, som de betaler for med deres egen, medbragte formue.
De møder imamen ved moskeen på Ørbækvej i Odense, Det Islamiske Trossamfund Fyn, hvor han ifølge TV2 uopfordret begynder at forklare, hvordan de kan få en lejlighed betalt af kommunen.
- I er kommet hertil, jeres situation er den, at I intet har, og I vil have et hus. Men hvor sover I så? I bor hos nogle venner midlertidigt. I er hos dem i et par dage. I har ikke en lejlighed. I vil have en lejlighed. Så får i en lejlighed med det samme.
- Sådan er loven. Jeg kender den, siger han på optagelserne.
Men det går ikke, mener Odense Kommune, som siger, at de bruger mange kræfter på at bekæmpe socialt bedrageri.
- Vi kan ikke leve med, at der er autoriteter i vores by, der opfordrer til ulovligheder og anviser borgere i, hvordan de kan snyde kommunekassen. Det vil vi have politiet til at kigge på.
- Vi bruger mange penge på at opklare og modvirke socialt bedrageri, og det er simpelthen ikke acceptabelt, at en religiøs leder, så opfordrer til det, siger rådmand Steen Møller (K) fra Beskæftigelses- og Socialforvaltningen.
Men ifølge imam Abu Hassan giver de skjulte optagelser ikke et retvisende billede af situationen. Han påstår, at TV2's muldvarper fortalte ham, at de ikke havde en lejlighed, og at de ikke havde penge nok.
- De udlagde sagen anderledes. De sagde, de ikke havde en bolig. Havde de en lejlighed med kontrakt, havde de ikke brug for at spørge mig - og jeg havde heller ikke sagt, de skulle henvende sig til kommunen, siger Abu Hassan til TV2.
Anmeldelsen til Fyns Politi kommer i løbet af ugen, oplyser Odense Kommune.
