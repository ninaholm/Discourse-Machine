Region: Ambulancer fra Bios er lige så hurtige som Falck
Bios arbejder lige så hurtigt som Falck, viser ny redegørelse. Dog er der stadig problemer med vagtplanerne


 En redegørelse fra Region Syddanmark viser, at Bios er kommet godt fra start.
Siden Bios overtog ambulancekørslen fra Falck 1. september, har selskabet formået at opnå tilsvarende resultater som forgængeren. Fra Bios modtager et alarmopkald, til ambulancen er hos patienten, går der lige så lang tid, som da Falck varetog opgaven.
Selvom Bios' første uge bag rattet er gået godt, så viser redegørelsen også, at virksomheden endnu ikke har styr på sine omdiskuterede vagtplaner.
Ifølge regionsrådsformand Stephanie Lose (V) er det ikke tilfredsstillende.
- Vi må konstatere, at Bios ikke har fuldt overblik over vagtplanerne. Og at det billede, vi præsenteres for, ikke altid stemmer overens med virkeligheden. Derfor har vi i går (lørdag, red.) givet Bios besked på at afsætte flere ressourcer til vagtplanlægning, siger hun i en pressemeddelelse.
I forbindelse med redegørelsen er en anonym anklage mod Bios også blevet taget op til diskussion. Ifølge to anonyme medarbejdere har vagtplansproblemer nemlig resulteret i, at Bios lader reddere arbejde flere døgn i træk.
Næstformand i Region Syddanmark Poul-Erik Svendsen (S) mener, at disse beskyldninger skal gås efter i sømmene, da der er tale om en overtrædelse af arbejdsmiljøloven, hvis det passer.
- Det er Bios' ansvar som arbejdsgiver at sikre, at arbejdsmiljøloven overholdes. Når vi spørger Bios får vi at vide, at loven bliver overholdt. Hvis det er en sag, og vi selv skal have en mulighed for at undersøge den, er vi nødt til at vide noget mere konkret, siger Poul-Erik Svendsen.
Stephanie Lose, Poul-Erik Svendsen og 2. næstformand, Theis Mathiasen (DF), har på baggrund af redegørelsen valgt at indkalde hele regionsrådet til møde på tirsdag om Bios' håndtering af ambulancekørslen.
