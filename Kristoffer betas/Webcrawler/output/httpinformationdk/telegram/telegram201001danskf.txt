Dansk FN-ansat fundet i live i Haiti



 Den danske FN-medarbejder Jens Tranum Kristensen, der har været savnet siden jordskælvet i tirsdags i Haiti, er fundet i live, oplyser chef i Borgerservice i Udenrigsministeriet Charlotte Slente til Ritzau. 
Borgerservice har oplysningen fra FN, men kan ikke sige noget om Jens Tranum Kristensens tilstand.

De seneste par dage er der blevet ledt efter Jens Tranum Kristensen i en sammenstyrtet FN-bygning, men om det var her, han blev fundet, er endnu uvist.

Ud over Jens Tranum Kristensen er der tre andre danske FN-ansatte i Haiti, der alle har det godt, og som alle har deltaget i eftersøgningen af Jens Tranum Kristensen.

Udenrigsministeriet har i løbet af de seneste dage fået fire danskere ud af ulykkesområdet via den sydlige del af Haiti til Santa Domingo i Den Dominikanske Republik, og derfra er tre af de fire taget videre til Danmark.

Der er flere danskere tilbage i Haiti, blandt andet en turist i den nordlige del af landet, som har det godt. Derud over er der en dansk ansat i en international organisation, der lige som de tre danske FN-ansatte, som Borgerservice har kontakt med, indtil videre bliver for at hjælpe med nødhjælpsarbejdet.
Endelig er der en fastboende dansker uden for Port-au-Prince, der ønsker at blive i landet, oplyser Charlotte Slente.

Efter planen rejser en dansk udsending, der de seneste par dage har opholdt sig i Den Dominikanske Republik, mandag ind i Haiti for at bistå med hjælpearbejdet og med at opbygge det sammenstyrtede danske konsulat, så det kan blive operationsdygtigt igen.
