Sextiltalt gik amok med våben under retssag
En person mistede livet og tre andre blev såret, da en mand åbnede ild ved en retssag i Beaumont i Texas.


 Texas har onsdag oplevet endnu et skuddrama. En sextiltalt mand hentede under en pause i en retssag et våben og skød vildt omkring sig. En person mistede livet, mens tre andre blev såret.
Manden var i retten tiltalt for sexovergreb mod et barn. I en pause forlod han retssalen og hentede et våben i sin bil. Derefter kørte han af sted i bilen og skød til alle sider.
- Manden kørte som en gal, og han skød, mens vi skød efter ham. Folk dukkede sig og gemte sig bag bilerne, siger politichef Jimmy Singletary i Beaumont, hvor skyderiet fandt sted.
Manden var endnu ikke færdig med at bringe skræk og rædsel blandt byens indbyggere. For efter sit vanvidsræs gik manden endnu engang ind i retsbygningen, hvor han holdt flere personer som gidsler.
Politiet tog kontakt til manden, mens han var i bygningen, og gerningsmanden måtte til sidst overgive sig, fordi han var såret.
- Det var en klassisk skudveksling, som vores folk håndterede godt, siger politichef Jimmy Singletary.
Sidste år gik det helt galt ved en fødselsdagsfest i byen Grand Prairie i Texas, da en mand pludselig trak en pistol og skød omkring sig.
Manden dræbte fem personer og sårede yderligere fire, inden han drejede pistolen mod sig selv og begik selvmord med et skud i hovedet.
Og i december oplevede Texas et yderst opsigtvækkende skuddrama, hvor en mand skød og dræbte seks familiemedlemmer, inden han gjorde en ende på sit eget liv.
Den afdøde morder blev fundet liggende i et julemandskostume, og nær ligene fandt politiet et juletræ og flere uåbnede gaver.
