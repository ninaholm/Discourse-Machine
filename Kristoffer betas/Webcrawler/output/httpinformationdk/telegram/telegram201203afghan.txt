Afghansk soldat skyder to briter
To britiske Nato-soldater er blevet dræbt i det sydlige Afghanistan af en afghansk soldat..


 To britiske soldater er blevet dræbt i Afghanistan af en soldat fra den afghanske hær.
Det meddeler den britiske forsvarsminister, Philip Hammond, mandag.
Drabene skete ved indgangen til det britiske hovedkvarter i Lashkar Gar, som er den vigtigste by i Helmandprovinsen i det sydlige Afghanistan.
Men sagen er endnu ikke er helt klarlagt, siger ministeren i parlamentet i London.
Hammond siger videre, at andre britiske soldater åbnede ild og dræbte den afghanske soldat.
Ifølge en afghansk embedsmand har der tilsyneladende havde været en diskussion ved indgangen til hovedkvarteret, og så begyndte afghaneren at skyde.
Angrebet sker efter en serie af overfald, som afghanske soldater har været indblandet i på deres internationale allierede, som ifølge planen skal overdrage ansvaret for den nationale sikkerhed til afghanerne sidst i 2014.
Danske soldater har siden 2006 kæmpet i Helmand, hvor afghanske soldater og politifolk fra næste år skal overtage det ledende ansvar for sikkerheden.
På et topmøde i Chicago til maj ventes Nato-landene at lave en endelig tidsplan for tilbagetrækningen. De seneste udmeldinger kunne tyde på, at kampsoldater fra flere lande vil blive trukket ud ikke i slutningen af 2014, men allerede omkring nytår 2013.
