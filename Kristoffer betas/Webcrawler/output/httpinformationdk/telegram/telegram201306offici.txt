Officielt: Tjekkiets premierminister trækker sig
Den tjekkiske premierminister, Petr Necas, trækker sig fra sin post, og en ny regering skal dannes.


 Petr Necas har officielt indgivet sin afskedsbegæring fra posten som Tjekkiets premierminister, en beslutning han annoncerede søndag.
 Det skete mandag, da han meddelte sin afsked til venstrefløjsrivalen, landets præsident, Milos Zeman.
Zeman har bedt Petr Necas varetage lederposten, indtil en ny regering er fundet, idet han ønsker, at "regeringen skal passe sit arbejde".
I henhold til den tjekkiske forfatning er det nødvendigt, at hele regeringen går af, og derfor ventes en studehandel mellem koalitionen og oppositionen, når en ny regering skal sammensættes mandag.
Necas' beslutning følger en korruptionsskandale på premierministerens kontor.
En af hans kvindelige kontorchefer er varetægtsfængslet og tiltalt for korruption og overvågning af Petr Necas' kone.
Necas meddelte i sidste uge, at han skal skilles, og tjekkiske medier har længe spekuleret i, at Necas og kontorchefen, Jana Nagyova, har haft en affære.
Den spekulation er bekræftet af Jana Nagyovas advokat.
Petr Necas har de seneste dage været under stærkt pres i forbindelse med korruptionsskandalen og overvågningen.
Jana Nagyova holdes sammen med seks andre tiltalte varetægtsfængslet, så de ikke kan påvirke vidner i sagen.
Hun risikerer at få fem år i fængsel, hvis hun bliver dømt.
