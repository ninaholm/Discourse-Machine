Ny SF-formand ventes at snuppe Sohns stol
Annette Vilhelmsen vil næppe straffe nogen med fratagelser og rokader på ministerposterne, vurderer eksperter.


 SF's nye formand, Annette Vilhelmsen, skal mødes med statsminister Helle Thorning-Schmidt (S) på Marienborg søndag, og her vil det være naturligt at melde eventuelle rokader på ministerholdet ud.
Det vurderer politisk kommentator og chefredaktør på Fyns Amts Avis, Troels Mylenberg. Han siger dog, at man næppe skal vente nogen større omvæltning.
- Jeg tror, hun vil være meget orienteret mod at være samler og derfor skifte så lidt ud som muligt. Hun vil gerne vise, at hun faktisk mener, at man skal stå sammen nu. Så hun har næppe tænkt sig at straffe nogen, siger Troels Mylenberg.
Han uddyber dog, at det vil være oplagt for Annette Vilhelmsen, der har været erhvervsordfører for SF indtil nu, at sætte sig på en ministerpost som for eksempel erhvervs- og vækstminister - en post, Ole Sohn trækker sig fra.
Hans Mortensen, politisk journalist på Weekendavisen og forfatter til bogen "Den røde tråd" om SF's historie, er enig:
- Ole Sohn har jo nærmest afskediget sig selv, så der er en ledig post der. Men hvor stor en rokade, hun vil have i første runde, det er svært at blive klog på, siger han og uddyber:
- Det er svært at sige, for hun har holdt det meget tæt til kroppen. Men hvis hun skal være partileder for et regeringsparti, så vil det være naturligt, at hun sidder i regeringen og er med i centrale udvalg - koordinationsudvalget, økonomiudvalget og så videre.
Hans Mortensen siger desuden, at det kan blive meget svært at lede et parti i regeringen. Han peger derfor på muligheden for, at hun vil trække nogle af sine mere rutinerede støtter med sig.
- Man overvejer, om hun vil have nogle af de erfarne folk med, for hun har selv meget kort politisk erfaring. Det kan være Holger K. Nielsen og Anne Baastrup, som har stor folketingserfaring, og samtidig er Annette Vilhelmsens støtter, siger han.
