Kyllingefarme i Mexico ramt af virus
Myndighederne i Mexico har fået dræbt 2,5 millioner kyllinger for at forebygge fugleinfluenza.


 De mexicanske myndigheder har fået dræbt over 2,5 millioner stykker fjerkræ på kyllingefarme i det vestlige Mexico i de seneste tre uger for at inddæmme et udbrud af fugleinfluenza, oplyser landbrugsministeriet.
Udbruddet af sygdomme skyldes virusset H7N3, som ifølge FN har forårsaget sygdomme hos mennesker fra tid til anden. Sygdommen overføres dog kun vanskeligt fra menneske til menneske.
 I alt er 148 kyllingefarme blevet undersøgt af myndighederne. Der blev fundet fugleinfluenza på 31 af dem, mens 34 gik helt fri. De øvrige skal underkastes videre undersøgelser.
Efter at have importeret vaccine fra Pakistan er de mexicanske myndigheder ved at udvikle over 80 millioner doser.
Myndighederne holder nøje øje med sygdomsudbrud i landbruget efter udbruddet af svineinfluenza i Mexico i 2009. H1N1-virusset spredte sig til en global pandemi, som kostede 17.000 mennesker livet.
