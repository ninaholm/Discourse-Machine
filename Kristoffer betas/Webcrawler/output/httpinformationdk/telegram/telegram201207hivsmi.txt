Hivsmittede takker nej til ny superpille
En pille, der kan forebygge hiv, frister ikke foreningen Hiv-Danmark. Kun kondom er sikkert, slår formand fast


 Foreningen for danske hivsmittede er afvisende over for en ny pille, som kan forebygge smitte af hiv.
USA har ellers netop godkendt brugen af pillen, Truvada, som kan reducere risikoen for at blive smittet med hiv gennem samleje med 75 procent.
Men det er ikke noget, der vækker stor jubel hos formand for Hiv-Danmark, Helle Andersen.
- Jeg tror, at adgangen til sådan en pille vil give en større risikoadfærd hos mange mennesker, som så dropper kondomet, siger hun til Ritzau.
Og det er ikke en god idé at droppe kondomet, fordi risikoen for at få hiv bliver 75 procent mindre.
- Vi har i de senere år set en stigning i tilfælde af syfilis, gonorré og HPV-virus, og disse sygdomme virker pillen jo ikke imod. Det er kun kondom, der kan beskytte mod alle sygdommene på en gang, siger Helle Andersen.
I USA er hensigten med pillen, at raske personer i forhold med en hivsmittet får reduceret risikoen for at blive smittet af deres partner.
Men Helle Andersen mener ikke, at der er en målgruppe i Danmark for hiv-pillen, fordi det er vigtigt ikke at give danskerne en falsk tryghedsfølelse.
Derimod peger hun på lande syd for Sahara i Afrika, hvor hiv og aids rammer rigtig mange mennesker, som et godt sted at give medicin som Truvada.
- Det er mest oplagt at give pillen til mennesker, som er i stor risiko for smitte, siger Helle Andersen.
Men for danskerne er risikoen ikke overhængende, og Hiv-Danmark slår fast, at man hellere skal huske kondomet, end at hænge sin hat på en pille.
- Pillen kan give en falsk tryghedsfornemmelse, som raske danskere ikke har godt af, når vi i forvejen ser en stigning af andre seksuelt overførte sygdomme, siger Helle Andersen.
Hiv-Danmark ser frem til den dag, der kommer en vaccine eller en kur, som kan modstå hiv fuldstændigt. Indtil da har de intet behov for at trække en medicin til Danmark som kun beskytter mod smitte 75 procent af tiden.
