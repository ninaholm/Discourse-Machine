Nyt hajangreb i Hawaii: Teenagesurfer bidt i benet
For anden gang inden for en uge er en haj gået løs på et menneske i øgruppen i Stillehavet.


 En 16-årig dreng er blevet angrebet af en haj, mens han var ude og surfe i Hawaii.
Det omkring 2,5 meter lange rovdyr bed det unge offer i benet, og han har fået 30 dybe flænger, men er uden for livsfare.
 Teenageren surfede med nogle venner ved Pohoiki Bay på Hawaiis største ø. Hans mor stod på stranden og forsøgte at få sin søn til at komme ind på land.
Men drengen blev ved med at råbe "en bølge mere, en bølge mere", og kort tid efter blev han angrebet af hajen, fortæller moren.
Vennerne lagde den blødende teenager op på et surfbræt og fik ham bragt i land. Herefter blev han fløjet med helikopter til et hospital.
Det er anden gang inden for få dage, at en haj går til angreb ved øgruppen i Stillehavet. I sidste uge fik en 20-årig tysk turist bidt højre arm af, da hun var ude og svømme ved øen Maui.
Hun snorklede i vand med dårlig sigtbarhed cirka 45 meter fra stranden, da hun blev bidt.
Den tyske kvinde var det syvende offer for hajangreb i vandet ud for Hawaii i år. Fire af angrebene har fundet sted ved Maui.
Fatale hajangreb er dog sjældne i Hawaii, og det seneste dødsfald fandt sted for flere år siden, lyder det fra myndighederne.
