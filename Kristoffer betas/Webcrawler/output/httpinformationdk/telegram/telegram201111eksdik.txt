Eks-diktator Noriega skal til Panama
Panamas tidligere diktator Manuel Noriega udleveres fra Frankrig. Han ventes at ryge direkte i fængsel.


 En fransk domstol har afgjort, at Panamas tidligere diktator, Manuel Noriega, kan udleveres til retsforfølgelse i sit hjemland.
Det siger Panamas præsident, Ricardo Martinelli, til tv-stationer i Panama.
Han tilføjer, at Noriega sendes direkte i fængsel, når han vender hjem, formentlig i december.
Den 77-årige Manuel Noriega har tilbragt de seneste to årtier i udenlandske fængsler.
Han blev præsident i 1983 og blev en af USA's få allierede i Mellemamerika, men det venskab varede ikke ved.
I 1989 invaderede amerikanske styrker Panama og afsatte Noriega, som blev bragt til USA, hvor han fik en fængselsstraf for narkotikaforbrydelser.
For et år siden blev han udleveret til Frankrig, der retsforfulgte ham for hvidvask af penge. Han blev dømt til syv års fængsel i Frankrig.
Men myndighederne i hans hjemland vil også have fat i ham. Panama har in absentia dømt ham 20 års fængsel for mord på to politiske modstandere i 1980'erne.
Det er denne straf, som Noriega nu skal hjem til Panama for at afsone.
Noriega har ikke modsat sig udleveringen. Han er ved at være en skrøbelig mand og siger, at han vil være nær sin familie.
Hans advokat har udtrykt ønske om, at Noriega kan være tilbage i Panama inden jul.
Præsident Martinelli siger, at Noriega bliver ført til El Renacer-fængslet.
- Han har betalt for de fleste af sine handlinger, men mange mennesker vil ikke tilgive ham, siger Martinelli, der beskriver Noriega som en gammel mand, der har haft adskillige slagtilfælde, og som knapt kan gå.
