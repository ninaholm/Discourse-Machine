Norsk strejke i Widerøe rammer få flyruter ud af Danmark
Kabinepersonalet i norske Widerøe strejker. Selv om 400 fly er aflyst, er kun få danske afgange ramt.


 Der er strejke i det delvist SAS-ejede norske flyselskab Widerøe. Det er stridigheder mellem kabinepersonalet og ledelsen, der har fået stewardesserne til at gå hjem, skriver den norske avis E24.
Widerøe flyver dagligt 11.000 passagerer fra 47 lufthavne i Norge og i Europa. Samlet flyves der 400 daglige afgange. Men det er kun omkring en håndfuld flyafgange fra København, der er aflyst onsdag.
Widerøe flyver fra København kun til de to norske byer Kristiansand og Haugesund.
Kabinepersonalet har ikke krævet hverken kortere arbejdstid eller mere i løn. De vil have medbestemmelse over deres pensionsordninger, lige som selskabets piloter har fået.
Fredag blev det offentliggjort, at SAS har solgt 80 procent af Widerøe til investorgruppen Torghatten.
Og fredag var også dagen, hvor det kom frem, at kabinepersonalet ville nedlægge arbejdet onsdag.
