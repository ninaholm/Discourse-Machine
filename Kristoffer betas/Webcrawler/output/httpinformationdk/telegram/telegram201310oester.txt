Østersø-lande kan ikke enes om skibsudslip
Forhandlinger om et renere Østersø-miljø er brudt delvist sammen. Rusland forhaler nye miljøkrav til skibe.


 Torsdagens ministermøde i København om et renere havmiljø i Østersøen brød delvist sammen efter flere timers forhandlinger på overtid.
Det lykkedes at nå en aftale om at begrænse landbrugets udledning af fosfor og kvælstof i Østersø-landene og en plan for at mindske havforureningen med plastikaffald - men der kunne ikke nås enighed om en tidsramme for skærpede krav til skibes udslip af kvælstof-ilter.
Rusland ville udskyde skrappere krav til skibenes udledning af de såkaldte NOx'er, som er med til at forringe vandkvaliteten i Østersøen, der er et af verdens mest forurenede have. Det oplyser miljøminister Ida Auken (SF) til Ritzau.
- Vi prøvede på alle måder, men det var, som om russerne ikke ville have en tidsramme, siger Ida Auken.
Danmark og de øvrige syv EU-lande under Helcom-Kommissionen vil indsende en ansøgning til FN's søfartsorganisation (IMO) om at få Østersøen anerkendt som Neca-område fra 2016.
Neca-zoner er områder, hvor skibe skal begrænse luftforureningen med miljø- og sundhedsskadelige kvælstofoxider fra skorstenen.
Men Rusland ville have fristen udskudt til 2021 og afviste alle forslag om at efterleve den beslutning, der blev truffet allerede på seneste Helcom-ministermøde i 2010 i Moskva, oplyser kilder nær forhandlingerne.
Det bliver derfor afgørende, hvad der sker på næste IMO-møde i foråret, siger miljøministeren.
Til gengæld blev der opnået enighed om at begrænse tilførslerne af kvælstof og fosfor fra de mange landbrug omkring Østersøen. Der blev også vedtaget en plan om at bekæmpe invasive arter i Østersøen, siger Ida Auken.
Danmark har i øjeblikket formandskabet for Helcom - også kendt som Helsinki-konventionen, der arbejder for at beskytte havmiljøet i Østersøen. Medlemmer er de otte EU-stater, der har kystlinje til Østersøen, samt EU og Rusland.
