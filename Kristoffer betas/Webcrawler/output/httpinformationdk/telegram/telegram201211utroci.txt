Utro CIA-chef kaster håndklædet i ringen
Efterretningstjenesten CIA's chef, David Petraeus, træder tilbage som følge af en udenomsægteskabelig affære.


 Chefen for den amerikanske efterretningstjeneste CIA, David Petraeus, har overraskende indgivet sin afskedsbegæring til præsident Barack Obama.
Den forhenværende firestjernede general, der både har stået i spidsen for de amerikanske styrker i Irak og Afghanistan, meddeler i en erklæring til CIA's medarbejdere, at han trækker sig som følge af en udenomsægteskabelig affære.
- Efter at have været gift i over 37 år udviste jeg umanerlig dårlig dømmekraft ved at kaste mig ud i en udenomsægteskabelig affære. Den slags opførsel er uacceptabel, både som ægtemand og som leder af en organisation om vores, skriver han.
Petraeus, der onsdag kunne fejre sin 60-års fødselsdag, underrettede torsdag den netop genvalgte præsident Obama om, at han ville trække sig.
Og præsidenten har accepteret Petraeus' afgang som chef for CIA, meddeler Det Hvide Hus.
Obama er overbevist om, at efterretningstjenesten vil fortsætte sit gode arbejde. Samtidig roser han generalens ekstraordinære indsats for USA gennem årene og siger, at han beder for Petraeus og dennes kone Holly.
- Jeg ønsker dem alt det bedste i denne svære tid, siger præsidenten.
Den amerikanske regerings efterretningsdirektør James Clapper beklager Petraeus' retræte.
- Davids beslutning om at træde tilbage betyder, at vi mister en af vores nations mest respekterede embedsmænd, siger Clapper.
CIA's vicedirektør, Michael Morell, bliver indsat som fungerende direktør for CIA, og præsidenten udtrykker den største tillid til ham.
Petraeus, der flere gange har været bragt i spil som præsidentkandidat, blev udnævnt af Obama sidste efterår efter kun et år som chef for de amerikanske og internationale Isaf-styrker i Afghanistan.
Dermed lagde han endegyldigt uniformen efter en militærkarriere på 37 år, som havde bragt ham til Haiti på FN-fredsmission, til Kuwait i kølvandet på den første Golfkrig, til Bosnien som ekspert i terrorbekæmpelse, og senest til Irak og Afghanistan.
Som en ambitiøs og ekstremt disciplineret mand har den højt dekorerede Petraeus til tider været et irritationsmoment for andre ledende militærfolk, der gav han øgenavnet "Kong David".
 Men hans succeser på slagmarken har sikret ham berømmelse og flere amerikanske præsidenters tillid.
