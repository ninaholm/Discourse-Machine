Der er gyservalg i vores store naboland
Meget tyder på et dødt løb i den afgørende valgrunde ved Polens præsidentvalg, som ventes afgjort af usikre vælgere.


 Polens vælgere går søndag til valgurnerne ved anden runde af landets præsidentvalg, som blev udskrevet efter den konservative præsident Lech Kaczynskis død ved et flystyrt i april.
Meget tyder på et dødt løb i den afgørende valgrunde, som er et opgør mellem den afdøde præsidents tvillingbror, tidligere premierminister Jaroslaw Kaczynski fra det nationalkonservative Lov og Retfærdighedsparti, og den højreliberale parlamentsformand Bronislaw Komorowski.
Med et snævert forspring på knap fem procent lykkedes det Komorowski at slå Kaczynski ved den første valgrunde. 
Opinionsmålinger viser, at Komorowski har støtte blandt 45 til 54 procent, mens Kaczynski har opbakning blandt 42 til 45 procent af vælgerne. Valgforskere siger, at gruppen af usikre vælgere kommer til at afgøre valget.
Kaczynski, som har størst opbakning uden for byerne og blandt ældre vælgere, var sin tvillingbrors premierminister 2006-2007, men tabte et parlamentsvalg til Donald Tusks centrumliberale Borgerplatfom.
Tusks regering har under deres kampagne for Komorowski lagt vægt på, at Polen med 38 millioner indbyggere var det eneste af de 27 EU-lande, som sidst år havde økonomisk vækst.
I første runde den 20. juni, hvor otte andre kandidater deltog, fik Komorowski 41,5 procent af stemmerne, mens Kaczynski fik 36,5 procent. 
Valglokalerne lukkes klokken 20.00 og resultater fra valgstedsundersøgelser offentliggøres umiddelbart efter. 

