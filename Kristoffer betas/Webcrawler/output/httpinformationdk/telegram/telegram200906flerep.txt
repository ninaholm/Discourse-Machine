Flere penge til Elisabeth



 Det britiske kongehus koster i regnskabsåret 2008-2009 totalt 41,5 millioner pund. Det svarer til 364 millioner kroner, og det er en stigning fra forrige regnskabsår på godt 13 millioner kroner, meddeler Buckingham Palace.
 Det svarer til, at hver brite årligt betaler seks kroner for at holde kongehuset i gang.
 Beløbet omfatter ikke omkostninger til sikkerhed for de kongelige.
 Buckingham Palace oplyser også, at dronning Elizabeth har taget seks millioner pund ud af en reservefond for at dække de løbende udgifter. Det er det højeste beløb, hun nogensinde har taget fra fonden, og det har udløst spekulationer blandt royale iagttagere om, at hun vil bede regeringen om et højere beløb til næste regnskabsår.
