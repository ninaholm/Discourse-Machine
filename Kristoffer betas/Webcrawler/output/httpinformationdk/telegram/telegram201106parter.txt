Parter enes om at afværge strid i Sudan
Nord- og Sydsudan søger at løse strid om regionen Abyei med afmilitarisering og fredsbevarende soldater.


 Nord- og Sydsudan har underskrevet en aftale om afmilitarisering af den omstridte region Abyei.
Sydafrikas tidligere præsident, Thabo Mbeki, der har optrådt som mægler, siger, at aftalen mellem Sudans regering og Sudans Befrielsesbevægelse (SPLM) i syd gør det muligt at sende fredsbevarende styrker fra Etiopien til området.
- SPLM og Sudans regering har underskrevet en aftale om Abyei, siger Mbeki
- Det sørger for en afmilitarisering af Abyei, så Sudans væbnede styrker kan trække sig ud og etiopiske styrker kan udstationeres, forklarer han.
Der har de seneste uger været kampe i og omkring Abyei, der ligger på grænsen mellem nord og syd. 60.000 mennesker er flygtet fra området. De to parter i konflikten er ikke enige om Abyesis fremtidige tilhørsforhold.
Befolkningen i Sydsudan stemte i januar med overvældende flertal for løsrivelse fra Sudan.
Om mindre end tre uger holdes der en officiel ceremoni for at fejre den uafhængige stat i det sydlige Sudan. En lang række lande, heriblandt Danmark, vil være til stede ved begivenheden.
USA's FN-ambassadør, Susan Rice, siger, at den amerikanske regering er opsat på hurtigt at få de etiopiske soldater til Abyei, og at den amerikanske delegation snarest vil fremlægge et et resolutionsforsalg for Sikkerhedsrådet.
Over to millioner mennesker har mistet livet under næsten 30 års borgerkrig i Sydsudan.
