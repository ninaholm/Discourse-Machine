Afghanske arbejdere opdager massegrav
En massegrav med mindst 15 skeletter er blevet fundet i det nordlige Afghanistan.


 Afghanske bygningsarbejdere har gjort et makabert fund i det nordlige Afghanistan.
Under udgravninger til et nyt parkeringsanlæg stødte arbejderne pludselig på menneskeknogler, der stak op af jorden, og opdagede en massegrav.
- Vi har bragt omkring 15 skeletter ud af graven og er stoppet med at grave, siger Mohammad Nahim, der er talsmand for den afghanske hær i nord, til Reuters.
Blåt reb om skeletternes håndled vidner om, at de dræbte er blevet bagbundet inden deres død.
Den Uafhængige Menneskeretskommission har bedt hæren om at indstille udgravningen, og nu skal retsmedicinere undersøge massegraven.
 - Snart vil det stå klart, hvem de dræbte er, og hvor de blev slået ihjel, siger kommissionens leder, Sayed Mohammad.
Han vurderer, at antallet at lig kan vise sig at være endnu højere.
Graven er blevet opdaget i et område i Balkh-provinsen, hvor massive kampe fandt sted under landets blodige borgerkrig, der varede fra 1992 til 1996.
Graven befinder sig godt to kilometer fra byen Qala-e-angi, hvor Taliban dræbte hundredvis af modstandsfolk anført af mujahedeen-lederen Ahmad Shah Massoud.
Mere end en million afghanere menes af være flygtet fra Taliban-kontrollerede områder mod Massouds områder under krigen.
