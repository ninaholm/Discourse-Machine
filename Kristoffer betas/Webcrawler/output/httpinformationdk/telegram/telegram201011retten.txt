Retten afgør strid om antenneforeninger
Tusindvis af borgere er tvungne medlemmer af en antenneforening og kan ikke frit vælge deres egen tv-udbyder. Derfor har fem vejlensere stævnet kommunen.


 Den 10. januar afsiger Vestre Landsret dom i en principiel sag, som kan få stor betydning for borgernes mulighed for frit at vælge tv-udbyder. 
Fem borgere i Vejle har nemlig stævnet kommunen, fordi de vil have rettens ord for, at den ikke kan tvinge dem til at være medlemmer i den lokale Bredballe Antennelaug.
Men de fem vejlensere står ikke alene med deres sag. 
Brancheorganisationen Dansk Energi har ifølge Morgenavisen Jyllands-Posten længe prøvet at lægge pres på politikerne for at få afskaffet den tilslutningspligt til bestemte tv-udbydere, som gælder mange steder.
Det tvungne medlemskab af antenneforeningerne udøves via lokalplaner, grundejerforeninger, lejeaftaler og forskellige servitutter på villaerne. 
- Jeg bor et sted, hvor vi er tinglyste medlemmer af en antenneforening og skal betale, uanset om vi får signal eller ej, siger Finn Franzen, en af dem, der har stævnet Vejle Kommune, til avisen. 
De fem vejlensere meldte sig sidste år ud af antenneforeningen i Bredballe. I januar udstedte Vejle Kommune et påbud om indmeldelse, som de utilfredse borgere valgte at følge. 
Men samtidig stævnede de kommunen. Onsdag mødtes parterne for at fremlægge deres version af sagen for landsretten i Viborg, hvor dommen afsiges til januar.  
I forlængelse af det medieforlig, som Folketinget vedtog tidligere i år, er der fremsat et lovforslag, som fremover forbyder kommunen at kræve medlemskab af bestemte antenneforeninger.
Men forslaget får ingen betydning for de nuværende medlemmer, som gerne vil skifte tv-udbyder.

