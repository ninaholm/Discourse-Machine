DF: Ikke undersøgelse af Udlændingeservice



  Det er kalkunjagt på integrationsminister Birthe Rønn Hornbech, når Socialdemokraterne, SF og De Radikale kræver en undersøgelse i Folketinget af Udlændingeservice. Folketingets ombudsmand, Hans Gammeltoft-Hansen, har fulgt reglerne og indstillet dele af sin undersøgelse, fordi advokat Hans Boserup har anlagt retssag mod Udlændingeservice.
 Det siger Dansk Folkepartis næstformand, Peter Skaarup, til Ritzau. Han påpeger, at partierne kan forfølge sagen med spørgsmål til integrationsministeren i Folketinget. Da ombudsmanden tog sagen op, kan ingen pålægge ham at fortsætte sagen, siger han.
 - Det bliver ikke os, der går sammen med Socialdemokraterne, SF og De Radikale. De må gerne køre gold oppositionspolitik. De vil gerne stille spørgsmålstegn ved den udlændingepolitik, som føres af regeringen og Dansk Folkeparti. Vi vil løbende følge sagen og stille de relevante spørgsmål, men ønsker ikke en kalkunjagt på en minister, siger Peter Skaarup.

