S: Nu bør Søren Pind også undskylde.
DF freder Thorning, hvis hun fortæller, at Sass ikke blev fældet af rockerkaffe. S kræver det samme fra Pind.


 Socialdemokraterne opfordrer integrations- og udviklingsminister Søren Pind (V) til at undskylde overfor Socialdemokraternes formand, Helle Thorning-Schmidt.
Det skyldes, at han har beskyldt hende for at lyve i sagen om den manglende sikkerhedsgodkendelse af partiets nu tidligere politiske ordfører, Henrik Sass Larsen.
Opfordringen kommer, efter at Dansk Folkepartis udenrigsordfører, Søren Espersen, nu har fredet Helle Thorning-Schmidt, hvis hun blot fortæller offentligheden, at den manglende sikkerhedsgodkendelse ikke kun skyldes, at Henrik Sass Larsen drak kaffe med en rocker én gang.
- Selv om Søren Espersen alligevel ikke er mand nok til at undskylde sine tidligere angreb på Helle Thorning-Schmidt, så erkender han de facto, at han gik for vidt, da han i første omgang beskyldte hende for at lyve om årsagen til, at Politiets Efterretningstjeneste ikke ville sikkerhedsgodkende Henrik Sass Larsen som hendes kommende finansminister, siger Socialdemokraternes finansordfører, Morten Bødskov.
- Nu venter vi blot på, at Søren Pind følger efter med en undskyldning. Det er bekymrende, at netop Søren Pind, som fungerende minister, ikke har større respekt for, hvordan man håndterer fortrolige oplysninger, siger Morten Bødskov.
Søren Pind skrev fredag på Facebook, at "det afgørende er jo ikke, om hun (Helle Thorning-Schmidt, red.) lyver. Det må man lægge til grund, hun gør. Det afgørende er, om det er OK, at en statsministerkandidat lyver, f.eks. i sager der vedrører personoplysninger".
Ifølge Morten Bødskov mangler både Søren Espersen og Søren Pind dog at oplyse, hvad Helle Thorning-Schmidt egentlige skulle have løjet om.
Socialdemokraternes formand har kun kommenteret sagen kort, da det kom frem torsdag, at Henrik Sass Larsen ikke længere er et ministeremne efter PET's personvurdering:
- Jeg tror ikke, at sagen er så enkel. Jeg kan ikke gå yderligere ind i den her sag. Jeg vil ikke gå yderligere ind i den her sag.
