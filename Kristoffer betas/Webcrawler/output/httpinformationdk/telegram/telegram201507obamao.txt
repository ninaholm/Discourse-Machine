Obama opfordrer Kenya til at gøre op med korruption
- Korruption er som et anker, der trækker alting ned, siger USA's præsident i afsluttende tale i Nairobi.


 USA's præsident, Barack Obama, siger søndag ved afslutningen på sit første officielle præsidentbesøg i sin fars hjemland, Kenya, at der "ikke er nogen grænse for, hvad man kan opnå".
Men han understreger også, at kenyanerne må skabe mere demokrati samt gribe ind over for korruption og social forfølgelse af homoseksuelle og etniske mindretal.
Obama slutter af med en personlig tale på et tæt pakket stadion, efter at han tidligere havde ført politiske forhandlinger med præsident Uhuru Kenyatta i Nairobi om handelsaftaler og sikkerhedspolitisk samarbejde.
- Jeg er her som præsident for et land, der ser Kenya som en vigtig partner. Jeg er her som en ven, som ønsker at se Kenya få en vellykket udvikling, siger Obama efter at være blevet præsenteret for de 4500 tilhørere af sin søster Auma Obama.
Til en blanding af latter og bifald beskriver Obama, hvordan han på sit første besøg i Kenya i 1980'erne var blevet hentet af sin søster i lufthavnen i en gammel Folkevogn, som hele tiden gik i stå.
På sit seneste besøg ankom han i præsidentflyet Air Force One og blev transporteret rundt i den medbragte pansrede præsidentbil, som kaldes "The Beast".
Men Obama pointerer flere gange, at Kenya har store problemer med korruption, der ødelægger og undergraver økonomisk udvikling.
- Det er som et anker, der trækker en ned. Økonomisk udvikling kræver personligt engagement og personligt ansvar. Penge, som gives til bestikkelse, ville være bedre brugt på en person, som havde gjort et stykke ærligt arbejde, siger han.
Kenya var første stop på den amerikanske leders Afrika-besøg. Sent søndag eftermiddag forlader præsidentflyet Nairobi for at flyve til nabolandet Etiopien.
Under sit ophold i Nairobi sagde Obama, at "Afrika er i bevægelse" og han roste den iværksætterånd, som breder sig på kontinentet.
- Jeg ville være her, fordi Afrika er i bevægelse. Afrika er en af de hurtigst voksende regioner i verden. Folk bliver løftet ud af fattigdom, indkomsterne stiger, og middelklassen vokser, sagde han lørdag på en konference for unge iværksættere.
Obama har været i Kenya, hvor hans far blev født, flere gange før. Men det var første gang, han kom som præsident. Barack Obama den ældre omkom i en bilulykke i Nairobi i 1982. Han blev 46 år.
