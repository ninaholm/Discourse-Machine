Indvandrere dropper prøve



 Skærpede krav får flere hundrede indvandrere med et dansk statsborgerskab i maven til at give op og droppe
indfødsretsprøven, som afvikles over hele landet i dag.
 Det viser en rundringning til sprogskoler i Odense, Århus og København, som Fyens Stiftstidende har foretaget.
 For at bestå den gamle prøve skulle ansøgerne svare rigtigt på mindst 28 ud af 40 spørgsmål på en time. Nu skal der svares korrekt på 32 spørgsmål på kun 45 minutter. Samtidig er ansøgerne op til prøven blevet bedt om at læse en 172 sider lang lærebog om danske samfundsforhold, kulturliv og historie.
 I dag skulle 435 indvandrere have taget indfødsretsprøven på Studieskolen i Odense, men 114 eller over hver fjerde er sprunget fra på målstregen. Lene Hellsten Frederiksen, leder af Studieskolen i Odense, er ikke i tvivl om, at det store frafald skyldes regeringen og Dansk Folkepartis skærpede krav til prøveindholdet. 

