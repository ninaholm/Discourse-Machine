Politisk kommentator skal rådgive Bødskov
Justitsminister Morten Bødskov får politisk kommentator Peter Goll ved sin side.


 Justitsminister Morten Bødskov (S) har ansat to presserådgivere, også kaldet spindoktorer.
Den 37-årige politiske kommentator Peter Goll, som også har arbejdet for SF, er den ene af dem. Han kommer fra en stilling som ledende partner i kommunikationsbureauet Geelmuyden. Kiese.
Peter Goll har tidligere optrådt som politisk kommentator i aviser og tv.
Den anden særlige rådgiver bliver Jakob Thune, som er 32 år og hidtil har arbejdet for Socialdemokraternes Analyse- og Informationsafdeling på Christiansborg. Han har også arbejdet i Kommunernes Landsforening og Gladsaxe kommune.
De begynder begge i deres nye job på mandag.
Den nye regering har skruet op for antallet af presserådgivere, så flere ministre får to af slagsen.
