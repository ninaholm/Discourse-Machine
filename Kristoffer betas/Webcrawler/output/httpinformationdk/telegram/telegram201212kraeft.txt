Kræftens Bekæmpelse om partikelcenter: Kom i gang
Ifølge Kræftens Bekæmpelse kan det kun gå for langsomt med at få etableret nyt center for partikelterapi .


 Det kan ikke gå hurtigt nok med at få etableret et center i Danmark, hvor danske kræftpatienter kan blive behandlet med en partikelkanon.
Om centret skal ligge i Skejby ved Aarhus eller et andet sted, er ikke det afgørende, mener Leif Vestergaard Pedersen, direktør for Kræftens Bekæmpelse.
- Det vigtigste er, at vi får etableret et center så hurtigt som muligt, siger han til Ritzau.
 Et internationalt ekspertpanel har netop peget på Skejby, som det bedste sted, og "det synes vi er fint", siger Leif Vestergaard Pedersen.
- I dag sender vi danske børn, som har brug for denne her form for behandling, til Texas i USA. Hvis man kan blive behandlet i København eller Skejby, så er det under alle omstændigheder bedre end at blive sendt til Texas, siger han.
Region Midtjylland har onsdag meldt ud, at hvis alt går vel, så kan et nationalt center for partikelterapi i Skjeby kan være klar til at modtage de første patienter i 2017.
Hos Kræftens bekæmpelse appellerer man til, at det ikke bliver forsinket.
- Nu handler det om at komme i gang og handle. Vi har venter på denne her faglige indstilling i halvandet år. Nu er den kommet, og nu skal det bare gå stærkt, siger Leif Vestergaard Pedersen.
Han er sikker på, at centret vil gøre en stor forskel for mange danske kræftpatienter.
- Når vi får etableret centret, så vil endnu flere børn og også voksne kunne få gavn at denne her behandling. Det vil også få stor betydning for kræftforskningen i Danmark, siger han.
