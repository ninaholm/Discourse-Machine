Mistanke om misdannelser blandt frisørbørn
Hormonforstyrrende stoffer ser ud til at fordoble kvinders risiko for at føde drenge med misdannet kønsorgan.


 I en ny undersøgelse blandt 43.000 danske drengebørn får frisører og andre faggrupper, der arbejder med hormonforstyrrende stoffer, flere drengebørn med misdannede kønsorganer.
Det skriver Avisen.dk onsdag.
Undersøgelsen er udarbejdet for at forske i en mistanke om, at kemiske stoffer i blandt andet kosmetik, rengøringsmidler, blød plast og andre produkter virker hormonforstyrrende og kan skade fostre.
- Undersøgelse peger på, at der måske kan være et problem her, siger professor på Arbejds- og Miljømedicinsk Klinik på Bispebjerg Universitetshospital Jens Peter Bonde.
Han har været med til at lave undersøgelsen sammen med forskere fra blandt andet Valencia i Spanien.
De har studeret 45.341 drengebørn født i Danmark mellem 1997-2009. Forældrenes beskæftigelse i 16. graviditets uge er sammenholdt med forekomsten af medfødte misdannelser på kønsorganerne.
I undersøgelsen blev i gennemsnit seks ud af 1000 drengebørn født med hypospadi - en misdannelse af penis, hvor urinrøret ikke munder ud på spidsen, og penis kan være spaltet.
Men blandt børn født af frisører, rengøringsassistenter, laboranter, landbrugsmedhjælpere og andre med risiko for at være udsat for hormonforstyrrende stoffer på jobbet var det 12 ud af 1000 drenge, der blev født med hypospadi.
Jens Peter Bonde påpeger, at undersøgelsen ikke giver særlig stærk dokumentation, men heller ikke tager livet af mistanken.
Formand for Dansk Frisør- og Kosmetikerforbund Poul Mongaard er rystet over undersøgelsen:
- Det er på tide, at mistanken kommer mennesket til gode, og vi ikke leger med folks helbred. Vi skal have en malermodel, hvor de gravide frisører ikke arbejder med de stoffer, siger Poul Mongaard til Avisen.dk.
