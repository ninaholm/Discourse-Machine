John Kerry: Sarin anvendt i kemisk angreb i Syrien
Den amerikanske udenrigsminister fortæller, at prøver viser, at der er anvendt sarin i kemisk angreb i Syrien


 
	USA's udenrigsminister John Kerry siger i et interview med NBC, at hår- og blodprøver har vist, at der blev anvendt nervestoffet sarin i kemisk angreb i Syrien.

	- Inden for de sidste 24 timer har vi - via prøver, der er blevet indsamlet fra folk i det østlige Damaskus og som nu er blevet testet - konstateret, at der er blevet anvendt sarin, siger Kerry til NBC ifølge AFP.

	- For hver dag der går, bliver sagen stærkere. Vi ved, at regimet beordrede angrebet. Vi ved, at de forberedte det. Vi ved, hvor raketterne kom fra, og vi ved, hvor de landede.

	Angrebet ramte angiveligt Ghouta-området i det østlige Damaskus den 21. august. Amerikanerne placerer ansvaret for angrebet hos den syriske præsident Bashar al-Assad.

	Sarin er et meget stærkt nervestof, der skiller sig ud ved hverken at have farve eller lugt. Stoffet starter som væske men går meget nemt over i en gasform. Stoffet angriber nervesystemet, og ofrene dør af kvælning

	Sarin, der også er blevet anvendt i krigen mellem Iran og Irak og i et terrorangreb mod Tokyos metrosystem i 1995, klassificeres som et masseødelæggelsesvåben.

	Læger uden Grænser meddelte i sidste weekend, at tre hospitaler har behandlet 3600 syrere med symptomer på nerveforgiftning.

	1429 mennesker blev ifølge USA dræbt ved giftgasangrebet. 426 var børn.

	USA's præsident Barack Obama understreger lørdag aften, at USA vil udføre en militæraktion mod det syriske styre, men han vil først søge Kongressens opbakning.

	Syriens regering med præsident Bashar al-Assad i spidsen har afvist, at der er anvendt giftgas.

