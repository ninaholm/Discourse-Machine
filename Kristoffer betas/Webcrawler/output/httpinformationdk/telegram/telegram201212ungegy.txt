Ung egypter: Ny forfatning ignorerer revolutionen
- Denne forfatning respekterer ikke egypterne, lyder det i Kairo på dagen, hvor der igen er folkeafstemning.


 Indbyggerne i Egyptens landprovinser gik lørdag til stemmeurnerne ved den sidste runde af afstemningen om en ny kontroversiel forfatning, der synes at har gjort kløften større mellem oppositionen og præsident Mohamed Mursi og hans islamistiske allierede.
- Jeg vil stemme ja, fordi Egypten har brug for en stabil forfatning, siger Mohamed Mamza, en 49-årig chauffør, som tidligt lørdag stod i kø ved et stemmelokale i Giza i det sydvestlige Kairo.
Den 25-årige Sayyed Mostafa, som stod i samme kø, siger til gengæld, at han "selvfølgelig stemmer nej":
- Denne forfatning respekterer ikke egypterne. Den glemmer, at der har været en revolution.
- Vi fortjener noget, der er bedre, siger han om forfatningen, der er udarbejdet af et panel domineret af Det Muslimske Broderskab og ultraortodokse salafistgrupper.
En 50-årig husmor i Kairo, Zarifa Abdul Aziz, siger, at hun vil "stemme nej tusinde gange".
- Jeg har det ikke godt med broderskabet, og alt det, som det foretager sig, siger hun.
Den 24-årige Rana Jaber siger, at hun ligeledes er imod forfatningen. Hun mener, at den vil undergrave "arbejdere og børns rettigheder."
Det nordafrikanske land har de seneste uger været rystet af protester og voldelige uroligheder. Dagen før den afsluttende afstemning kom det til gadekampe i landets næststørste by Alexandria, hvor mindst 62 mennesker blev såret - 12 af dem politifolk.
Alt tyder på, at forfatningen vil blive godkendt af vælgerne, da det kun er i Kairo og til dels Alexandria, at der er meget stærk modstand mod forfatningen. 57 procent af vælgerne i Kairo stemte nej ved første valgrunde for en uge siden.
Men i landområderne er der klar opbakning til islamisterne. Det er dog generelt få, som stemmer. I første runde var det færre end en ud af tre vælgere, som deltog, hvilket har styrket oppositionens kampagne mod Mursi.
Den nuværende krise blev udløst, da Mursi den 22. november udstedte et dekret, der gav ham selv vidtrækkende beføjelser og svækkede retssystemet.
Beslutningen om derefter at haste forfatningen igennem har udløst nye voldsomme demonstrationer i storbyerne.
