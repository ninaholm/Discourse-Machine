Kommuner vil have større skoleklasser



 En række kommuner har søgt Undervisningsministeriet om dispensation fra reglen om, at der ikke må være mere end 28 elever i en klasse.
Det skriver dagbladet Information. 
Andreas Rasch-Christensen, leder af Center for skole- og institutionsstudier på 
VIA University College i Århus kalder ansøgningerne historiske:  
- Lærerforeningen har stået meget fast på, at den absolutte grænse for elever i klassen er 28, så det er et radikalt brud med den hidtidige tænkning i 
klassestørrelser, siger Andreas Rasch-Christensen til Information. 
Ifølge avisens oplysninger har 10-12 kommuner søgt om tilladelse til at 
hæve klassestørrelsen. En af dem er Viborg.
- Vi mener, det vil være mere fordelagtigt for elever, skoler og økonomien, hvis vi ikke behøver at dele klasserne i to, når der er 29 eller 30 elever og skal bruge det dobbelte i lærerressourcer, forklarer skolechef i Viborg, Karen Margrethe Eriksen, til Information. 
Danmarks Lærerforening mener ikke, at større klasser er vejen frem:
- Hvis vi skal leve op til regeringens forventninger for folkeskolen, så går det ikke at have 35 elever i klassen, siger lærernes formand, Anders Bondo Christensen.
Ti gengæld mener professor Per Fibæk Laursen fra Danmarks Pædagogiske Universitetsskole ikke, der er noget helligt ved tallet 28:
- Det er et omstridt område. Klasser kan både blive for store og små, men den 
gennemsnitlige danske klassestørrelse på cirka 20 elever kunne godt trænge til 
at blive lidt større, siger Per Fibæk Laursen til Information.
