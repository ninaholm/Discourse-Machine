DF klar til at slagte kommunalt selvstyre
Hvis ikke kommunerne får styr på budgetterne, så må staten overtage ansvaret for deres økonomi, mener Pia Kjærsgaard.


 De 98 danske kommuners nye budgetskred skal stoppes. Ellers må staten overtage ansvaret for kommunernes økonomi, for i en krisetid, hvor alle andre holder igen, er det uacceptabelt, at kommunerne fortsætter med at sprænge deres budgetter. 
Sådan lyder den knivskarpe advarsel fra Dansk Folkepartis leder Pia Kjærsgaard i et interview med dagbladet Børsen. 
Kommunerne skal i første omgang stå skoleret på finansminister Claus Hjort Frederiksens (V) kontor efter nye overskridelser.
- Vi vil selvfølgelig helst lade kommunerne råde over egne midler og tage beslutninger. Men hvis det bliver ved med at skride, så er det meget problematisk, siger Pia Kjærsgaard til Børsen og fortsætter:
- Så fanger bordet. Så er vi nødt til at gå ind og forhandle individuelt med hver enkelt kommune, og det skulle nok være en overkommelig opgave.
Hun tilføjer, at det er møgirriterende, at KL indgår en årlig aftale med VK-regeringen, og bare et par måneder efter starter de massive protester fra borgmestrene, og kimen lægges til nye budgetskred.
- Vi er nødt til at løfte en pegefinger og sige, at vi slår altså til, hvis ikke I finder ud af det, for vi er i en speciel situation nu med finansiel og økonomisk krise. Fra Christiansborg holder vi igen, derfor må kommunerne også gøre det, siger Pia Kjærsgaard til Børsen.
Den skarpe advarsel kommer efter, at kommunerne har brugt 5 milliarder kroner for meget i 2009, selv om der var indbygget pæn vækst i budgetterne. 
Det viste sig, da regnskaberne blev gjort op i foråret, og det fik en rødglødende finansminister Claus Hjort Frederiksen (V) til at skærpe de mulige sanktioner over for kommunerne i fremtiden. 
