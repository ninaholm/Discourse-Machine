Nævn afviser tv-regions valgplan



 - Et åbenlyst brud på radio- og fjernsynsloven.
 Sådan siger formand for Radio- og tv-nævnet Christian Scherfig til Ritzau, efter at det er kommet frem, at regionalstationen TV2 Østjylland i anledning af efterårets kommunalvalg har tilbudt de ni kommuner i sendeområdet 75 minutters livetransmission fra valgmøde, mod at kommunen betaler 50.000 kroner til stationen.
 Det er fagbladet Journalisten, der beskriver det specielle tilbud, som stationen via brev har rundsendt. Over for Journalisten kalder mediejurist på Danmarks Journalisthøjskole Oluf Jørgensen tilbuddet i strid med forbuddet mod sponsering af nyheds- og aktualitetsprogrammer. Christian Scherfig er heller ikke i tvivl, da han hører om forslaget.
 - Oluf Jørgensen har naturligvis fuldstændig ret, siger Scherfig. 
 Over for Journalisten afviser TV2 Østjyllands direktør, Peter Kramer, at der er tale om sponsering. Han kalder prisen for de 75 minutters sendetid et "produktionstilskud".
 Men den køber Scherfig ikke:
 - Han kan ikke omgå loven ved at kalde det et produktionstilskud. Slet ikke, når der er en så direkte sammenhæng mellem betaling og transmission.
 Venstres medieordfører, Ellen Trane Nørby, afviser også planen:
 - Det kan de ikke. Det er helt uden for deres public serviceopgave og desuden helt uacceptabelt, siger hun.
