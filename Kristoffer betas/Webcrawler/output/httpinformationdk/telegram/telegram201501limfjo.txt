Limfjordsbyer ånder lettet op efter Egon
Blæsten gik frisk over Limfjordens vande, og vandene stod højt over bredden. Skaderne er dog begrænsede.


 Selv om en række huse søndag blev oversvømmet af vand fra Limfjorden, så er det ikke gået så galt, som man kunne frygte i Lemvig. Også andre byer langs Limfjorden ånder søndag aften lettet op
Lemvig Kommunes beredskab meddeler sidst på eftermiddagen søndag, at man nu så småt lukker ned for den indsats, som har stået på, siden stormen Egon lørdag ramte landet og pressede vand op i Limfjorden.
- Vi har et hold med 10 mand tilbage, og nu skal vi til at spise aftensmad. Vi er ved at pumpe tørt, hvor der er blevet oversvømmet, og i de kældre, hvor der er kommet vand, fortæller Michael Christensen, der er vagthavende indsatsleder i Lemvig Kommune.
Tidligere søndag valgte beredskabet og politiet at lade en række huse evakuere, efter at Limfjorden løb over sine bredder.
- Det er cirka 50 husstande, der er blevet evakueret, fortæller Michael Christensen til Ritzau.
Dybere inde i Limfjorden ligger Løgstør. Her fortæller indsatsleder Klavs Bojsen søndag aften, at vandet også her er på retur.
- Vi har haft nogle oversvømmede gader, og der har været problemer ved et sommerhus ude i Lendtrup. Men Beredskabsstyrelsen har pumpet derude i to dage nu, så det er der også ved at være styr på, siger Klavs Bojsen.
I Skive holdt man længe vejret. Her nåede vandstanden op på rekordhøje 188 centimeter over daglig vande.
- Vi har lige holdt briefing på politistationen, og det bliver den sidste. Der er ved at falde ro på. Der er nogle få veje i Kommunen, der er spærret, men ellers er der ikke de store problemer, fortæller højvandevagt Jette Sørensen.
På limfjordsøen Mors har vandmasserne givet store udfordringer for beredskabet. I Dråby Vig brød et dige sammen, men skaderne er udbedret.
- Vi har haft store problemer på havnen i Nykøbing. Vi har lagt 6-700 kubikmeter sand ud, og det har hjulpet. Ellers havde det halve af byen været oversvømmet. Men nu er vandet heldigvis begyndt at trække sig, fortæller beredskabsinspektør Mogens Hansen.
Også i Struer er situationen søndag aften under kontrol. Her har man blandt andet udlagt dæmninger til at bremse vandet.
- Der er en enkelt butik og en kælder, der har fået noget vand. Men det er kommet ind vi noget afløb og er altså ikke kommet udefra. Vi har helt styr på det nu, men vi lader dæmningen ligge i morgen med, fortæller beredskabschef Birgitte Busskov.
Knud Åge Jensen er en af de borgere, som søndag oplevede pludselig at skulle evakueres fra sit hjem. Han har boet i Lemvig i 40 år med sin hustru, Marianne. Da de forlod hjemmet, kørte de gennem 30 centimeter højt vand.
- Det er nok noget af det værste, vi har været udsat for. Vinden har været utrolig kraftig, og vandstanden har jo aldrig været højere end i dag, siger han.
Politiet har givet grønt lys for, at de evakuerede i Lemvig kan vende tilbage til deres hjem fra klokken 18.
