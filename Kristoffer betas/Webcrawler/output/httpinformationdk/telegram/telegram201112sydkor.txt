Sydkoreas efterretningstjeneste får kritik
Tilsyneladende kom Kim Jong-ils dødsfald helt bag på efterretningstjenesterne i både Sydkorea, Kina og USA.


 Sydkoreas efterretningstjeneste og militær står tilbage med røde ører efter mandagens meddelelse om, at Nordkoreas leder Kim Jong-il er død. Dødsfaldet kom lige så overraskende for efterretningstjenesten som for den øvrige verden.
Dødsfaldet debatteres tirsdag i Sydkoreas parlament, og både lederen af efterretningstjenesten Won Sei Hoon samt forsvarsminister Kim Kwan Jin fortæller, at de først hørte om dødsfaldet, da det blev annonceret af medierne i Nordkorea.
- Muligheden for at få oplysninger om Kim Jong-ils død er ret begrænset under det nuværende efterretningssystem, siger Kim Kwan Jin og fortæller, at han følte et "desperat" behov for at styrke efterretningstjenesten efter meldingen om Jong-ils bortgang.
Ifølge forsvarsministeren kom dødsfaldet også fuldstændig bag på efterretningstjenesterne i USA og Japan, og selv ikke Kina, Nordkoreas eneste allierede af betydning, vidste noget om det, ifølge efterretningschef Won Sei Hoon.
Nordkorea er så lukket et samfund, at indtil 2010 eksisterede der ikke officielle billeder af Kim Jong-ils efterfølger, hans tredje og yngste søn Kim Jong-un. Først i forbindelse med sønnens udnævnelse til firestjernet general sidste år blev der offentliggjort et billede.
I modsætning til sin far har Kim Jong-un ikke haft megen tid til at forberede sig på at skulle overtage magten og sikre sig støtte fra det magtfulde militær i Nordkorea, der er blandt verdens største med en hær, der tæller over én million soldater.
Kim Jong-il døde lørdag under en togrejse i nærheden af hovedstaden Pyongyang. Den officielle forklaring er, at han døde af et hjerteanfald. Han blev 69 år og nåede at stå i spidsen for landet i 17 år.
Kim Jong-il vil blive begravet 28. december i Pyongyang. Ingen udenlandske delegationer vil blive inviteret.
