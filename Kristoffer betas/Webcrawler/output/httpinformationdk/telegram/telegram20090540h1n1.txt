40 med H1N1 i Spanien



 Antallet af mennesker med influenzaen H1N1 er fordoblet i forhold til de 20, som det spanske sundhedsministerium lørdag aften bekræftede.
 Nu siger ministeriet, at der er 40 mennesker med influenzaen, som før er kaldt svineinfluenza. Langt de fleste er imidlertid i bedring, og kun seks af dem er indlagt på hospitaler.
 Spanien er imidlertid ikke det eneste land, der kan melde om flere smittede.
 Blandt andet Storbritannien kunne i dag fortælle, at der er konstateret endnu en H1N1-patient, så der nu er 16 smittede i Storbritannien.
 Colombias myndigheder siger, at landet har fået sin første H1N1-patient, og de italienske myndigheder oplyser, at der i støvlelandet er fundet endnu en patient med influenzaen. I forvejen havde Italien et tilfælde.
