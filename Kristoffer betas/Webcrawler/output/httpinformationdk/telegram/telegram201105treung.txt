Tre unge bildræbt ved Bjerringbro
Tre unge mænd har mistet livet i en voldsom ulykke i nærheden af Bjerringbro, hvor deres bil brød i brand.


 En bilulykke på Hagenstrupvej øst for Bjerringbro kostede tidligt søndag morgen tre unge mennesker livet, oplyser Østjyllands Politi.
Politiet fik meldingen om ulykken kl. 04.40. Det var en fjerde passager i bilen, som det lykkedes at slå alarm på sin mobiltelefon trods sine kvæstelser.
Der er tale om en soloulykke i en blød vejkurve, fortæller vagtchefen på Politigården i Aarhus, hvorfra man er i færd med at underrette pårørende.
Efter at føreren af bilen havde mistet herredømmet over køretøjet, rullede det rundt og brød i brand.
De tre omkomne er unge mænd.
