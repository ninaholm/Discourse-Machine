Afghanistans Karzai lover præsidentvalg i 2014
Præsidentvalget i Afghanistan vil blive gennemført som planlagt i 2014, lover præsident Hamid Karzai.


 Afghanistans præsident, Hamid Karzai, siger, at præsidentvalget i 2014 vil blive afholdt som planlagt, og at det samtidig sætter punktum for hans tid på posten.
- Valget vil helt sikkert finde sted. Min mandatperiode udløber, og hvis jeg bliver siddende en enkelt dag over udløbet af min mandatperiode, vil det være uretmæssigt, siger Karzai.
Præsidentens stadig mere upopulære regering har længe overvejet at ændre valgdatoen for at undgå, at afstemningen falder sammen med tilbagetrækningen af Natos sidste kamptropper, som er planlagt til udgangen af 2014.
Samtidig overdrages ansvaret for sikkerheden i det krigshærgede land til de afghanske styrker, hvilket skaber bekymring.
Mange oppositionspartier i landet protesterer imidlertid kraftigt mod regeringens planer og kræver, at præsidentvalget afholdes som planlagt.
Det forsikrer Karzai nu - men han beskylder samtidig udenlandske medier for at skabe et "dommedagsbillede" af Afghanistan efter Natos tilbagetrækning.
Han mener også, at den USA-ledede krig mod de islamistiske oprørere "ikke er en succes set med afghanske øjne", fordi den "udkæmpes i afghanske landsbyer i stedet for mod oprørsbaser i andre lande" med klar henvisning til Pakistan.
