Blå og rød stue: Blokpolitikken består under Thorning
SRSF-regeringen er ikke meget bedre end sin forgænger til at samle partierne hen over midten i dansk politik.


 Hun gik til valg på et opgør med blokpolitikken.

Men en endnu ikke offentliggjort undersøgelse viser, at statsminister Helle Thorning-Schmidts (S) løfte ikke - i hvert fald på papiret - er blevet indfriet, skriver Information.
- Enhedslisten har i SRSF-regeringens første år støttet Helle Thorning-Schmidt lige så ensidigt, som Dansk Folkeparti støttede Anders Fogh Rasmussen, siger professor ved Institut for Statskundskab ved Aarhus Universitet Palle Svensson til avisen.
- Det hører dog med til billedet, at halvdelen af alle love altid vedtages af brede flertal, tilføjer han.
Palle Svensson har optalt, hvor mange beslutningsforslag, såkaldte forslag til vedtagelse, og lovforslag der blev vedtaget i perioderne fra 1998 og til 2001, fra 2001 til 2004 og endelig fra 2011 til 2012.
Optællingen viser, at mens 6,9 procent af alle lovforslag under Nyrup-regeringen blev vedtaget kun med støttepartiernes stemmer, så var det tal steget til 12,5 procent under Fogh-regeringen - og nu til 12,6 procent under Thorning-regeringen.

Og når man ser på antallet af lovforslag, som blev vedtaget af regeringen med partier til venstre og højre eller uden dens støtteparti(er) - og altså hen over midten - så er de samlede tal henholdsvis 56,2 procent under VK-regeringen og 49,5 procent under SRSF-regeringen.

Til gengæld stemte alle partier i 37,7 procent af tilfældene for Thorning-regeringens lovforslag, hvorimod enstemmigheden kun gjorde sig gældende i 31 procent af tilfældene under Fogh-regeringen.

Palle Svensson har foretaget sin optælling til den kommende artikel "Centre-Left Minority Coalition Government in Denmark: Back to Normalcy?", skriver Information.
