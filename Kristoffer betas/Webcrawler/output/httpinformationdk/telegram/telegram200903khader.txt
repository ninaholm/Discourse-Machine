Khader tavs om partiskift



 Naser Khader var mandag morgen ikke til at få fat på til en kommentar, om han skifter fra løsgænger til De Konservative efter sin korte tid som partileder hos Liberal Alliance.
 Søndag aften flygtede han ud af en bagudgang fra studiet hos TV3's sportskanal på Amager, da journalister søgte en kommentar til bt.dk's artikel. Han vil angiveligt om få dage skifte til Det Konservative Folkeparti. Naser Khader har ifølge B.T. i en periode været i tæt kontakt med ledende konservative. 
 Han skal ifølge avisen være De Konservatives ordfører i værdipolitiske spørgsmål som integration, udenrigspolitik og global værdikamp om demokratiske værdier versus islamisme. Disse områder fremhævede økonomiminister Lene Espersen, da hun ved landsrådet i september blev valgt som ny partiformand efter Bendt Bendtsen.
 Det Konservative bagland ser gerne Naser Khader i partiet, skal man tror Ritzaus rundspørge fra januar. Her håbede 48 procent af kredsformændene, at han meldte sig ind, mens 41 procent var imod. Til sammenligning vendte tommelfingeren nedad mod ham fra 48 procent af Venstres kredsformænd, mens knap to af tre Radikale kredsformænd - 63 procent - takkede nej.
