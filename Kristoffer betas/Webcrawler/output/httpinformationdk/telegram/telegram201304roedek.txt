Røde Kors vil på forkant med naturkatastrofer
Dansk Røde Kors vil styrke beredskabet de steder i verden, hvor der er størst risiko for naturkatastrofer.


 Jordskælv, tsunamier, vulkanbrud, orkaner og oversvømmelser. Naturkatastroferne udløser alt for ofte store humanitære kriser, selv om de ofte kan forudses.
Derfor vil Dansk Røde Kors nu fokusere på de steder i verden, hvor der er stor risiko for naturkatastrofer, og hvor der samtidig bor mange mennesker. Her skal beredskabet styrkes, så det kan træde til, så snart ulykken indtræffer. Det skriver Politiken mandag.
- Fakta er, at vi alt for ofte er kommet for sent, fordi det har taget flere dage, før redningsholdene er nået frem, siger generalsekretær i Dansk Røde Kors, Anders Ladekarl, til avisen.
- Hvis ikke vi i forvejen har et stærkt beredskab det sted, hvor katastrofen sker, dør alt for mange mennesker, siger han.
Ifølge Anders Ladekarl er en tommelfingerregel, at hvis ikke beredskabet er fremme senest 48 timer efter, at en katastrofe er sket, så er det minimalt, hvor mange der overlever for eksempel i ruinerne efter et jordskælv.
I stort set alle lande har Røde Kors afdelinger, som består blandt andet af frivillige. Anders Ladekarl lægger nu op til at styrke beredskabet ved at træne de frivillige i de udsatte områder i, hvordan de skal håndtere en katastrofe.
 Samtidig skal der bygges nødhjælpslagre med eksempelvis medicin, mad og telte, og man skal også forsøge at afbøde virkningerne af en katastrofe ved at opføre diger i områder med risiko for oversvømmelse eller sikre huse, hvis der er fare for jordskælv.
- Hvis vi havde været bedre forberedt ved de katastrofer, vi har set de seneste år, kunne vi have reddet titusindvis af liv, siger Anders Ladekarl.
