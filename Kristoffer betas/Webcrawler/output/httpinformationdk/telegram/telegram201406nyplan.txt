Ny plan: Resistente bakterier isoleres i svinestaldene
Flere danskere smittes med antibiotika-resistente stafylokokker MRSA. Fempunktsplan skal dæmme op.


 Fødevareminister Dan Jørgensen (S) lancerer tirsdag en fempunktsplan, der skal inddæmme en særlig farlig svinebakterie, kendt som svine-MRSA, til staldene.
 Det skal blandt andet ske gennem krav om, at personer, der er i kontakt med svinebesætninger, vasker hænder og skifter tøj.
Svine-MRSA er et stigende problem i Danmark, blandt andet fordi bakterien forlader staldene med de mennesker, som arbejder med grisene.
- Vi skal have bremset smitten af MRSA fra svinebesætninger til det omgivende samfund ved stalddøren. Derfor indfører jeg krav om oprettelse af smittebeskyttelsesplan samt obligatorisk tøjskift og håndvask, når man forlader stalden.
- Endeligt opretter vi en MRSA-rådgivningstjeneste, så landmænd og andre kan få mere viden om, hvordan man undgår smitte, siger Dan Jørgensen i en pressemeddelelse.
Fødevareministeriet har i samarbejde med Sundhedsministeriet etableret en ny MRSA-rådgivningstjeneste, hvor sundhedspersoner skal hjælpe folk, der arbejder med svin, med at stoppe spredningen af bakterien til resten af samfundet.
- Jeg vil intensivere kampen mod MRSA via stop for rutinemæssig flokmedicinering og nedbringe overforbruget af antibiotika i svinestierne.
- Vi ser nu på, hvordan vi kan få nedbragt forbruget af de især kritisk vigtige antibiotika. Vel og mærke uden at vi går på kompromis med dyrevelfærden, siger Dan Jørgensen.
Søndag blev rutinemæssig flokmedicinering stoppet, og der er nu sat gang i en undersøgelse, der skal se på, om afgiftsstrukturen på antibiotika virker efter hensigten.
Ifølge Politiken tirsdag er fire danskere, der så vidt vides ikke har haft kontakt med landbruget, døde som følge af blodforgiftning forårsaget af de resistente svinebakterier siden 2012.
Enhedslistens Per Clausen har indkaldt fødevareministeren og sundhedsminister Nick Hækkerup (S) i åbent samråd onsdag om spredningen af de resistente bakterier, og han er skeptisk over for fempunktsplanen:
- Kerneproblemet - altså smittens udbredelse i svineproduktionen - gør man intet ved. Man forfiner de gamle fejlslagne taktikker med at forsøge at holde bakterierne inde i svinestalden. Men det tror jeg ikke på vil lykkes, siger han til Politiken
