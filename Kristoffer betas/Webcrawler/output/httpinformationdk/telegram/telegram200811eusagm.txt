EU ind i sag om muslingeskrab



 EU-Kommissionen går nu ind i sagen om det omstridte muslingefiskeri i Limfjorden.  
 Efter en klage i efteråret fra Danmarks Naturfredningsforening (DN) beder Kommissionen den danske stat svare på en række spørgsmål inden for fire uger.
 DN klagede over regeringens tilladelse til muslingeskrab i Limfjorden, fordi denne metode efter foreningens opfattelse ødelægger naturen, når skraberedskaber trækkes hen over bunden. Det er i strid med EU's habitatdirektiv om levesteder for truede arter, mener DN. 
 - Mens Miljøministeriets analyser viser, at muslingeskrab er skadeligt for naturen, er Fødevareministeriet - der har givet tilladelsen - nået frem til, at det ikke skader naturen, siger DN's vicepræsident, Poul Hald-Mortensen.
 Naturfredningsforeningens klage går ikke på, at der fiskes muslinger i Limfjorden, men på ødelæggelsen af naturen med skraberedskaber, understreger han.
 De områder i Lovns Bredning og Løgstør Bredning, hvor der foregår muslingeskrab hen over fjordbunden, er beskyttet som både habitatområde og fuglebeskyttelsesområde i det europæiske Natura 2000-netværk.
