Danskerne skal til folkeafstemning om patentdomstol
Henrik Sass Larsen opgiver at få Dansk Folkeparti og Enhedslisten til at stemme for EU's patentdomstol.


 Danskerne skal til folkeafstemning om den europæiske patentdomstol 25. maj 2014, samme dag som valget til Europa-Parlamentet finder sted.
Det ligger fast, efter at erhvervs- og vækstminister Henrik Sass Larsen (S) torsdag opgav at få Dansk Folkeparti og Enhedslistens til at stemme for lovforslaget.
- Jeg har i dag haft drøftelser med alle Folketingets partier. Jeg må desværre konstatere, at Dansk Folkeparti og Enhedslisten ikke ønsker at stemme for lovforslaget, siger han i en pressemeddelelse og fortsætter:
- Jeg havde håbet, at vi kunne finde en løsning i Folketinget, men med disse tilbagemeldinger er det ikke muligt at samle fem-sjettedele flertal for lovforslaget, som grundloven kræver.
Regeringen går derfor nu i gang med at iværksætte forberedelsen af en folkeafstemning, selv om den formelle afklaring af, at der skal finde en folkeafstemning sted, først sker ved lovforslagets tredjebehandling.
- Patentreformen gør det enklere og billigere for virksomhederne at opnå og håndhæve patenter i Europa, hvilket virksomhederne længe har efterspurgt. Enhedspatent er tilmed en frivillig ordning, som virksomhederne kan vælge at benytte sig af, hvis de vil, siger han.
Også handels- og europaminister Nick Hækkerup (S) ønsker at få en patentdomstol i EU-regi.
- Det her handler grundlæggende om at sikre vores arbejdspladser i Danmark. Patentdomstolen vil gøre det nemmere og billigere at beskytte de idéer danske virksomheder får, og som bliver til arbejdspladser her i landet, siger han
 - Det er også derfor, at både fagbevægelsen og erhvervslivet klart støtter en fælles patentdomstol.
EU's patentdomstol får eneret til at træffe afgørelser i tvister om patenter. Afgørelserne får virkning for alle de deltagende lande.
Justitsministeriet har på den baggrund konkluderet, at dansk tilslutning til patentdomstolen betyder afgivelse af suverænitet til EU.
Derfor skal fem-sjettedele af Folketinget stemme ja til forslaget, ellers skal det til folkeafstemning.
