Forligspartier fortsætter forhandlinger om folkeskolen
Forligspartierne mødes klokken 11 onsdag til nye forhandlinger i Undervisningsministeriet om skolereformen.


 Striden om de såkaldte aktivitetstimer fortsætter, når forligspartierne mødes til nye forhandlinger om skolereformen onsdag formiddag i Undervisningsministeriet.
Aktivitetstimerne er den helt store knast i forhandlingerne, og såvel De Konservative som Venstre er stærkt imod de omstridte timer. Hvis ikke forligskredsen kan blive enige, kan konsekvensen blive, at skolereformen må udskydes til 2016.
Det skyldes, at alle forligspartier har vetoret i indeværende valgperiode. Ifølge folkeskoleordfører Vivi Kier (K) skal aktivitetstimerne væk fra bordet, før man kan komme videre i forhandlingerne.
- Det er den helt store knast, men tages der fat om den, kan der ske mange andre ting. Det skal løses, men der er mange elementer i denne her folkeskolereform, siger hun.
Regeringen har indtil videre fastholdt, at aktivitetstimer med lærere og pædagoger skal på skoleskemaet som en del af den nye reform for give en mere afvekslende og spændende skoledag.
Tirsdag aften forhandlede forligskredsen i lidt over tre timer, og man er altså nu klar til en ny runde i Undervisningsministeriet.
Venstre, Konservative og Dansk Folkeparti kræver desuden, at skoleelever skal bestå 9. klasses afgangsprøve i dansk og matematik, før de kan forlade folkeskolen.
Herudover er der uenighed om, hvor meget lærere må holdinddele deres klasser, og hvornår eleverne skal have fremmedsprog.
