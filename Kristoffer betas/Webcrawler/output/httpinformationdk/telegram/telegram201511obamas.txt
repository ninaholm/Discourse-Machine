Obamas underskrift på statsbudget sikrer USA's økonomi
Med en ceremoniel underskrift mandag har præsident Barack Obama sikret den amerikanske økonomi til 2017.


 USA's præsident, Barack Obama, har mandag underskrevet statsbudgettet for de kommende to år. Senatet stemte for det i forrige uge, efter at det var blevet godkendt af Repræsentanternes Hus.
Præsidenten satte under en kort ceremoni i Det Hvide Hus mandag sin signatur på papiret, der skal sikre USA's økonomi de næste par år.
Med den toårige budgetaftale øges lånerammen frem til slutningen af marts 2017 og det føderale budget med 80 milliarder dollar (omkring 540 milliarder kroner) til forsvaret og andre poster.
Vedtagelsen af budgettet er helt afgørende for USA. Økonomi var alvorligt truet, hvis ikke gældsloftet var blevet hævet. Stigningerne dækkes ind ved at skære i en række andre budgetter og med indtægter blandt andet fra salg af oliereserver.
Der var sat en frist til i næste uge for at nå til enighed om at hæve gældsloftet, mens fristen for at få vedtaget budgettet var sat til 11. december.
Men en gruppe ledere fra begge kamre i Kongressen havde fået banket en aftale på plads, umiddelbart inden formanden for Repræsentanternes Hus, republikaneren John Boehner, forlod Kongressen.
Det betød samtidig, at Boehner lettede den ny formand, Paul Ryan, for en potentielt ødelæggende politisk kamp i forbindelse med, at han overtog posten torsdag i forrige uge. Mange republikanere var vrede, fordi det var sket bag lukkede døre.
På den anden side var republikanerne heller ikke interesserede i at genoptage den kamp, de havde haft med demokraterne i 2013, da et opgør om budgettet resulterede i, at tusindvis af offentligt ansatte blev sendt hjem i 16 dage på grund af strid om budgettet.
Budgetaftalen vil forhindre, at det sker igen i Barack Obamas præsidentperiode, der slutter i januar 2017.
