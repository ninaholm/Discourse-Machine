Rusland er ikke overbevist om kemiske våben i Syrien
Russisk skepsis over for amerikansk anklage om, at Syrien har anvendt kemiske våben


 - Det ser ikke overbevisende ud.
Sådan lyder den russiske regerings kommentar til de amerikanske oplysninger om, at præsident Bashar al-Assads regime i Syrien har anvendt kemiske våben mod oprørere.
Præsident Putins udenrigspolitiske rådgiver, Jurij Usjakov, konstaterer, at amerikansk militærstøtte til de syriske oprørere vil undergrave de russisk-amerikanske forsøg på at afvikle et fredsmøde mellem krigens parter i Syrien.
Han tilføjer, at Rusland "ikke endnu" overvejer at sende de avancerede S-300 luftværnsraketter til Syrien som modsvar på amerikansk våbenhjælp.
Det Hvide Hus i Washington oplyste torsdag, at amerikanske efterretningstjenester har fundet ud af, at Assad-regimet i mindre omfang har anvendt kemiske våben i krigen.
Dermed krydser Assad-regimet en rød linje, som betyder, at USA vil sende våben til oprørere i Syrien.
Tidligere har den amerikanske hjælp begrænset sig til ikke-militær støtte til den syriske opposition.
Den britiske udenrigsminister, William Hague, siger, at han er enig i den amerikanske konklusion.
