Sneen lammer Roskilde
Falck melder om travlhed i Roskilde-området, hvor snefaldet giver store problemer for trafikken.


 Et voldsomt snefald giver i øjeblikket problemer omkring Roskilde, oplyser Falck.
- Der er voldsomme problemer i øjeblikket. Sneen har væltet ned i Roskilde-området, og det betyder, at vi har fået 50 opringninger fra området i løbet af den sidste halvanden time, siger Lars Rasmussen, vagtcentralleder for Falck, Region Sjælland. 
I alt 92 bilister måtte i løbet af den korte tid trækkes fri af Falck, og sneen giver i øjeblikket problemer på vejene i en linje fra Holbæk ind mod Roskilde og ned mod Køge, og det vil det blive ved med noget tid endnu.
- Der kommer til at gå lidt tid, siger Lars Rasmussen, Falck.
Hos Danmarks Meteorologiske Institut bekræfter man, at der over Roskilde har været et voldsomt snefald i løbet af nogle timer tidligere på dagen torsdag.
- Det var ikke, fordi det varede så længe, men det var ret kraftigt, mens det stod på. Jeg bor selv i Taastrup, og der kom cirka ti centimeter sne i løbet af et par timer, siger Thyge Rasmussen, vagtchef ved DMI.
At vejret i dag har givet problemer i det sjællandske bliver bekræftet hos Vejdirektoratet.
- Det har givet ekstra kø og småuheld. Tidligere på dagen stod det i et her på Sjælland. Lastbiler kunne ikke komme op af frakørsler og busser kunne ikke komme op af grøften, siger Torben Kristensen, der er vagtchef ved Vejdirektoratets trafikinformationscenter.
Snevejret er klaret op og vender ifølge DMI ikke tilbage i løbet af dagen.
