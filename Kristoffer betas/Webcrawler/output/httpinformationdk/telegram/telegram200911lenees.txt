Lene Espersen afviser viden i banksag



 Økonomi- og erhvervsminster Lene Espersen (K) afviser, at der er noget at komme efter i hendes ministerium i sagen om Roskilde Bank. Og hvis oppositionen kræver en uvildig undersøgelse, så får de den.
 - Som jeg allerede har tilkendegivet, har ministeriet intet at skjule i denne sag. Og jeg synes, det er fint, at vi nu får lavet en uvildig advokatundersøgelse, der ud over at omfatte Finanstilsynet også ser på ministeriets rolle i sagen om Roskilde Bank, siger hun i en skriftlig udtalelse.
 Nye oplysninger viser ellers, at ministeriets øverste embedsmand, departementschef Michael Dithmer, allerede i sommeren 2007 blev informeret om, at Finanstilsynet meget usædvanligt mødtes med den nye ledelse i Roskilde Bank om problemerne i banken. Og det står ifølge S-finansordfører Morten Bødskov i modstrid med, at Lene Espersen siger, at ministeriet og departementet ikke kendte til bankens problemer før i 2008.
 Men ministeren fastholder. Ministeriet var orienteret om mødet, men det er ikke det samme, som at man kendte til problemernes omfang.
 - Det var således ikke Finanstilsynets vurdering, at banken var i alvorlige problemer og dermed på vej til at blive nødlidende. Finanstilsynet har oplyst, at der således ikke var baggrund for, at departementet kunne foretage sig yderligere, siger hun.
 Bødskov tvivler også på, at departementschefen ikke delte sin viden med den daværende minister, Bendt Bendtsen.
 Lene Espersen fastholder dog, at hendes forgænger ikke var orienteret.
 - Som jeg har svaret Folketinget, er dette ifølge mine embedsmænd ikke tilfældet, siger hun.
