Små ø-stater gør oprør ved klimakonference



 De små østater gør oprør mod, at den rige verden ikke vil skrue nok ned for den globale opvarmning.
 Befolkningen på de lavtliggende øer frygter at forsvinde på grund af havets stigning. De kræver, at Klodens temperaturstigning bliver under 1,5 graders Celsius i stedet for de 2 grader, som blandt andre EU har som mål.
 Målet skal sættes mindst en halv grad ned, mener over 100 lande ved FN's klimakonference i København. 
 FN-ambassadør Dessina Williams siger på vegne af de små ø-staters organisation AOSIS, at ansvaret for den globale opvarmning først og fremmest ligger hos de industrialiserede lande, som har skabt og haft nytten af CO2 udledningen.
 - Vi kan ikke klare 2 grader. Vi insisterer på de 1,5 grader, siger hun og bebuder et tekstudkast om kravet senere torsdag.
 Hun afviser bestemt at slække på kravet.
 - Hvorfor skulle vi det, når vi risikerer at drukne eller brænde op, siger hun.
