Løkke: Regeringen har taget friheden fra kommunerne
Venstre-formand Lars Løkke Rasmussen mener, at den nuværende planlov hæmmer kommunernes udvikling.


 Mandag morgen begyndte forhandlingerne om kommunernes budget for 2016 mellem finansminister Bjarne Corydon (S) og kommunernes interesseorganisation, KL.
Et katalog med 32 forslag til konkrete ændringer i planloven har KL blandt andet med i tasken til forhandlingerne.
Håbet er, at kommunerne får mere frihed og ansvar, og Venstre-formand Lars Løkke Rasmussen forstår KL's ønsker.
- Vi liberaliserede planloven, da vi var i regering. Noget af det første, der skete, da der kom en ny regering, var, at liberaliseringen blev rullet tilbage.
- De frihedsgrader, vi havde givet kommunerne, blev rullet tilbage, siger Løkke til Ritzau.
Statsminister Helle Thorning-Schmidt (S) udtalte i sidste uge, at "vi skal også til at kigge på vores planlov, så man også kan få vækst i yderområderne".
Løkke er spændt på at se, hvilke lempelser af planloven regeringen faktisk går med til. Meget i planloven skal ændres, mener han.
- Der er for mange horrible eksempler på, at vi med en rigid planlov og en rigid fortolkning af den fra statsadministrationens side spænder ben for lokal udvikling. Der er massiv brug for, at vi får liberaliseret planloven, siger Løkke.
KL-formand Martin Damm (V) tror, at kommunerne får stramme rammer for 2016.
- Det er svært at spå om, hvordan aftalen lander. Jeg tror, vi får nogle relativt stramme rammer i 2016, men vi håber at blive enige om en god aftale, siger han.
Corydon vil have kommunerne til at effektivisere endnu mere i 2016, sagde han inden det første møde.
Hvis Helle Thorning-Schmidt udskriver valg inden sommerferien, vil budgetforhandlingerne blive sat på standby, indtil valget er afholdt, og en ny finansminister er udpeget.
