Vivi Kier forventer mange møder før skoleaftale
Første reelle forhandlingsmøde om skolereformen gik op i aftensmad og processnak. Tirsdag går det atter løs.


 Der er udsigt til mange møder, før regeringen kan se frem til at få forhandlet sin folkeskolereform på plads.
Det er vurderingen fra De Konservatives undervisningsordfører Vivi Kier, efter at partierne i forligskredsen mandag aften mødtes til forhandlinger om reformen.
- Jeg forventer en lang møderække, før der vil tegne sig et billede af det ene eller det andet. Det er min umiddelbare fornemmelse, siger Vivi Kier til Ritzau.
- Hvor længe det vil vare, afhænger af ministerens vilje og evne til at lytte efter, hvad det er, vi andre gerne vil.
Spørgsmål: Det afhænger vel også af jeres vilje til at gå på kompromis med de ting, I ønsker?
- Ja sådan kan man selvfølgelig også vende det, siger Vivi Kier.
Hos regeringspartiet SF er undervisningsordfører Pernille Vigsø Bagge optimist.
- Det er umuligt at sige på forhånd, hvor længe det vil vare. Men jeg håber og tror da på, at vi kan nå hinanden inden sommerferien, siger hun.
Ved mandagens møde blev det ikke til egentlige forhandlinger om de punkter i skolereformen, som deler vandene.
- Det blev et møde, hvor vi fik aftensmad og snakkede meget proces, om hvordan vi skal gribe den her sag an. Der var en god stemning, fortæller Vivi Kier.
En af de uenigheder, som skal løses gennem forhandlingerne, er regeringens udspil om de såkaldte aktivitetstimer. Et ikke nærmere defineret begreb, som dækker over noget andet end traditionel undervisning.
Oppositionen er imod, at undervisningstiden bruges på den måde, og forlanger i stedet mere fagligt indhold.
Ud over regeringspartierne og De Konservative deltager Venstre og Dansk Folkeparti i forhandlingerne. På folkeskoleområdet er der i Danmark tradition for, at der bliver indgået brede forlig.
Forhandlingerne om skolereformen fortsætter tirsdag klokken 18.30.
