Måling: Danskerne støtter loft over kontanthjælp
Venstres ambition om at indføre et kontanthjælpsloft får opbakning fra et flertal af danskerne.


 Der er stor opbakning til Venstres mest profilerede valgløfte om at indføre et kontanthjælpsloft, som sætter en øvre grænse for, hvor meget ledige kan modtage i offentlige ydelser.
Det viser en meningsmåling, som analyseinstituttet Wilke har foretaget for Jyllands-Posten.
59,6 procent af de i alt 1000 adspurgte danskere støtter således en genindførelse af et kontanthjælpsloft, mens 27,9 procent mener, at der ikke er behov for et loft over kontanthjælpen. 12,5 procent er i tvivl.
- Jeg tror grundlæggende, at danskerne ønsker et samfund, hvor det kan betale sig at arbejde. Det nytter ikke, at mange får lige så meget ud af at modtage offentlige ydelser som at finde et lavtlønsarbejde. Det er tydeligvis en værdi, de fleste danskere deler, siger Venstres politiske ordfører, Inger Støjberg, til Jyllands-Posten.
Dansk Folkeparti, der generelt afviser, at partiet efter et valg vil være med til at skære i ydelserne til personer uden arbejde, støtter et kontanthjælpsloft.
- Vi vil gerne have, at der bliver en større forskel på at være på passiv forsørgelse og være i aktiv beskæftigelse. Men vi går ikke efter den enkelte ydelse, men efter det samlede beløb, siger Dansk Folkepartis finansordfører, René Christensen, til avisen.
Socialdemokraterne, der i 2002 bakkede op om det oprindelige loft over kontanthjælpen, fjernede det sammen med De Radikale, SF og Enhedslisten efter valget i 2011.
Partiet mener i dag, at det er et yderst marginalt problem, at det ikke kan betale sig at arbejde for modtagere af kontanthjælp.
