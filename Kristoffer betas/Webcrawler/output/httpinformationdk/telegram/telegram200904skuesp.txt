Skuespillere på plads



 Det bliver skuespilleren Sonja Richter, den svenske skuespiller Michael Nyqvist og en af Polens førende skuespillere, Marcin Dorocinski, der skal spille hovedrollerne i instruktøren Per Flys nye film "Kvinden der drømte om en mand". Filmen er et sensuelt og erotisk trekantdrama på kanten mellem drøm og virkelighed.
 Filmen, der har et budget på 22 millioner kr., indspilles fra den 2. juni og otte uger frem i Paris, Warszawa og København. Den danske premiere er planlagt til februar 2010. 
  Projektet er Per Flys første spillefilm efter instruktørens succesrige trilogi med filmene "Bænken", "Arven" og "Drabet". Hans visitkort omfatter også børnefilmen "Prop og Berta".
  Med "Kvinden der drømte om en mand" vender Per Fly tilbage til filmarbejdet efter en pause. Den benyttede han til at instruere tv-serien "Forestillinger", der også havde Sonja Richter i én af de bærende roller. Svenske Michael Nyqvist kan i øjeblikket ses i danske biografer i Stieg Larssons thriller "Mænd der hader kvinder", hvor han spiller journalisten Mikael Blomkvist. 
