Dansker vandt Englands Vild med Dans



 Den danske professionelle danser Camilla Dallerup vandt i går Strictly Come Dancing, der er Englands svar på Vild med Dans. Det skriver nordjyske.dk.
 Sammen med partneren Tom Chambers, der er skuespiller, tog hun de bedste dansetrin i den afgørende finalerunde, der blev vist på BBC1.
 Camilla Dallerup er fra Aalborg, men bor i England og er specialist i latinamerikanske danse. Hendes professionelle partner Ian Waite deltog også i det engelske danseprogram.
 Camilla Dallerup har tidligere deltaget i den populære dansedyst, hvor hendes dansepartner var Peter Schmeichel. Men den store målmand havde det sværere med at danse end at vogte et fodboldmål, så parret blev slået ud i indledende runde. 
