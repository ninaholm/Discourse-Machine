Græsk finansminister revser politisk rival
Den græske finansminister kritiserer koalitionspartneren for ikke at ville godkende pensionsnedskæringer.


 Grækenlands finansminister, Evangelos Venizelos, langer ud efter de konservatives leder, Antonio Samaras, for at nægte at støtte den del af sparepakken, der handler om nedskæringer i pensioner.
Venizelos siger, at Grækenlands fremtid i eurozonen ligger i Samaras hænder:
- De konservative må bestemme sig for, om de vil blive i eurozonen, og det skal de sige tydeligt, siger den græske finansminister efter mødet med sine europæiske kolleger.
Venizelos oplyser, at de konservative endnu ikke har godkendt de nedskæringer, som den græske koalitionsregering forsøgte at blive enig om torsdag nat.
Den konservative leder, Antonio Samaras, har forpligtet sig til de andre krav i spareplanen, men står stejlt på spørgsmålet om pensionerne.
Spareplanen skal have grønt lys i det græske parlament på søndag, for at eurozonens finansministre skal kunne godkende den nye hjælpepakke til landet, som står på konkursens rand og desperat har brug for nye lån.
Den græske finansminister håber at kunne rejse hjem fra Bruxelles med en hjælpepakke på 130 milliarder euro.
Finansministrene fra eurozonen har opstillet tre betingelser, som Grækenlands regering skal opfylde, hvis den vil gøre sig forhåbninger om at få udbetalt en ny hjælpepakke.
En af betingelserne er, at det græske parlament skal godkende den ny sparepakke ved en afstemning på søndag.
En anden betingelse er, at grækerne "hurtigst muligt" finde frem til yderligere 325 millioner euro, der kan barberes af det offentlige budget.
Den tredje og sidste betingelse er, at der kommer klart håndslag fra de græske politikere på, at man rent faktisk gennemfører de bebudede besparelser - også efter parlamentsvalget i april.
Eurozonens finansministre mødes igen onsdag i næste uge i håb om, at de endeligt kan godkende den nye redningspakke.
