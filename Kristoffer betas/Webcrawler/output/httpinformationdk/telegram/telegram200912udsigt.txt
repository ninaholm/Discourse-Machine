Udsigt til varmerekord på kloden i 2010



 Temperaturerne på jordkloden ventes at stige næste år til det højeste niveau i over 150 år. Det spår det britiske meteorologiske kontor.
 Årsagen er en blanding af menneskelig aktivitet og El Nino-fænomenet.
 - Den seneste prognose fra vores klimaforskere viser, at den globale gennemsnitstemperatur menes at komme næsten 0,6 grader celsius over niveauet i perioden 1961-1990, udtaler det meteorologiske kontor.
 - Det betyder, at det er overvejende sandsynligt, at 2010 bliver det varmeste år i den tid, hvor vi har været i stand til at måle det, og at det overgår den hidtidige rekord, som var 1998, oplyser kontoret.
 Men udsigten til temperaturrekord afhænger af El Nino og geologisk aktivitetet, som begge kan bremse stigningen.
 - Et rekordvarmt 2010 er ikke en sikker sag - især ikke hvis det nuværende El Nino uventet mindskes hurtigt omkring begyndelsen af 2010, eller hvis der er et stort vulkansk udbrud, tilføjer det britiske meteologiske kontor.
 El Nino er en lejlighedsvis ændring i det atmosfæriske system i den tropiske del af Stillehavet, som kan medføre en opvarmning af en del af Stillehavet. Et stort vulkanudbrud kan udspy betydelige mængder vulkansk aske og andre partikler i atmosfæren, som blokerer for solen.
 Prognosen fra det britiske meteorologiske kontor er baseret på tendenserne i måledata fra over 1500 vejrstationer verden over.
