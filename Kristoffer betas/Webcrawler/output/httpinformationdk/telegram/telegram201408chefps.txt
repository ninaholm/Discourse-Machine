Chefpsykolog: Udsatte mænd vil gerne til læge
Selskab for Mænds Sundhed roser, at kortuddannede mænd skal indkaldes til årligt sundhedstjek.


 Udsatte mænd lever livet farligt, og derfor skal de indkaldes til et årligt sundhedstjek hos lægen. Besøget skal forebygge hjerte-kar-sygdomme, kræft, diabetes og andre dødelige sygdomme.
Det foreslår sundhedsminister Nick Hækkerup (S), og han får opbakning fra Selskab for Mænds Sundhed.
- Nu sættes det for første gang på dagsordenen, at der skal gøres noget for de mænd, der har det dårligste helbred. Det er meget glædeligt, fordi vi ved, at forebyggende helbredsundersøgelser har en effekt, siger formanden, chefpsykolog Svend Aage Madsen, til Ritzau.
Han vurderer, at de fleste mænd vil tage positivt imod en indkaldelse fra deres praktiserende læge, for det er hans erfaring, at mænd med et dårligt helbred i virkeligheden gerne vil undersøges, men de har bare svært ved selv at ringe til lægen og få en tid.
- Når mændene bliver direkte inviteret, så siger de ofte ja. Det er, når de selv skal tage initiativet, at de slår det hen og tænker "det er nok ikke noget alvorligt", siger Svend Aage Madsen.
Han henviser til de gode erfaringer, Selskab for Mænds Sundhed har med at tilbyde sundhedstjek til mænd på deres arbejdspladser eller i for eksempel byggemarkeder og på genbrugsstationer.
Desuden har en undersøgelse fra Ebeltoft, hvor 1000 30-49-årige borgere fik tilbud om blandt andet at få målt deres blodsukker, blodtryk og kolesterol, givet gode resultater.
 En 15-års opfølgning viste, at programmet især havde en effekt på udsatte mænd, som reducerede deres risiko for hjerte-kar-sygdomme markant.
Det er de praktiserende læger, der skal identificere, hvilke patienter der skal indkaldes til det årlige tjek.
Og det er formand for Praktiserende Lægers Organisation (PLO) Bruno Melgaard Jensen positiv overfor.
- Vi er tilfredse med, at ministeren har øje for, at almen praksis er der, hvor borgerne først henvender sig, og vil gerne medvirke til at undersøge, hvordan det kan gøres.
- Om det giver mening at indkalde hvert år, kan jeg tvivle på, men det må vi vurdere sammen med Sundhedsministeriet, siger han til Ritzau.
Men på nuværende tidspunkt kan lægerne dog ikke gå ind i deres it-system og udpege de patienter, som er udsatte.
- Vi kan ikke bare trykke på en knap og så finde frem til de af vores patienter, som er kortuddannede og dermed i risiko, siger Bruno Melgaard Jensen.
