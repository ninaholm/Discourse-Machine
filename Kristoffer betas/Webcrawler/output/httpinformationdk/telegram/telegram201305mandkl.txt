Mand klatrer op på Peterskirkens kuppel i protest
Vrede over Italiens politiske situation fik en mand til at klatre næsten 137 meter op på Peterskirken i Rom.


 En mand klatrede mandag op på en afsats på kuplen i Peterskirken i Vatikanstaten i Rom og foldede et stort banner ud i en protest mod den politiske situation i Italien, som han mener er et "politisk horrorshow".
Vreden fik manden, der er identificeret som Marcello Di Finizio, til at klatre hele vejen op på Peterskirkens kuppel, hvor han bredte et stort hvidt banner ud med ordene "Stop denne massakre. Det politiske horrorshow fortsætter".
Teksten var skrevet på engelsk med sort og rød skrift. Nedenunder havde Finizio skrevet "hjælp os pave Frans" på italiensk.
Efter at have foldet banneret ud begyndte han at veje med det italienske flag, mens han usikkert balancerede over et lille vindue nær toppen af kuplen, som befinder sig 137 meter over jorden.
Di Finizio har før iscenesat lignende protester på Peterskirkens kuppel. I oktober sidste år blev han en hel nat på kuplen med et banner, hvorpå han kritiserede multinationale, Europa og tidligere premierminister Mario Monti.
Den politiske situation i Italien har været ret ustabil de sidste par måneder, og støtten til den blot en måned gamle koalitionsregering med centrum-venstrepolitikeren, Enrico Letta, i spidsen er lille.
Italien sidder samtidig fast i sin længste recession siden de kvartalsvise optegnelser begyndte i 1970, og ledighedsprocenten i landet har også nået rekordhøjder.
