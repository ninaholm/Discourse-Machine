Natoreformer skal finansiere raketskjold
Store reformer og nedskæringer i Nato skal skaffe penge til opbygningen af et effektivt forsvar i Europa mod langtrækkende missilangreb.


 Nato vil svinge sparekniven over hovedkvarterer og agenturer i de kommende år for at få råd til nye projekter som beskyttelse mod cyberangreb og missilangreb.
Den store Natoreform skal efter planen trimme kommandostrukturen fra 13.000 til 9000 mand, reducere antallet af agenturer fra 14 til 3 og lukke en række hovedkvarterer i Natolandene. 
Og det er ikke småpenge, der kan spares, fastslår Natos talsmand, James Appathurai, inden starten på et Natotopmøde i Lissabon.
- Vi har endnu ikke de præcise tal. Men vi taler helt sikkert om et tocifret millionbeløb i euro hvert år, siger han.
Med beslutningen om at reformere Nato starter også et slagsmål mellem landene om, hvilke hovedkvarterer, der skal lukkes ned. Det kan blandt andet gå ud over Finderup-bunkeren vest for Viborg, som huser Natos luftovervågningscenter Caoc 1.
Natotalsmanden understreger dog, at besparelserne skal geninvesteres i projekter, som beskytter Natolandene mod nye sikkerhedsudfordringer. Det gælder ikke mindst oprettelsen af et raketskjold, der skal sikre hele Europa mod angreb med langtrækkende missiler.
Natos generalsekretær, Anders Fogh Rasmussen, har gentagne gange op til Natotopmødet brugt det billede, at Nato skal "skære fedtet fra og opbygge muskler".
Det nye missilprojekt, der ventes vedtaget på topmødet, skal være en udbygning af et allerede planlagt system, som skal beskytte Natos udsendte soldater i Afghanistan og andre steder mod missilangreb. Prisen for at udvide missilforsvaret bliver 200 millioner euro - eller 1,5 milliarder kroner - over de næste 10 år.
Danmarks økonomiske bidrag til Nato er på omkring 1,5 procent af det samlede budget. Dermed skal Danmark bidrage med omkring 22,5 millioner kroner til missilforsvaret.
Rusland vil også blive inviteret til at samarbejde om missilforsvaret, uden at der dog bliver tale om et fælles system.
- Vi taler ikke om et integreret system, vi taler om to systemer, der er forbundet, siger James Appathurai.
