Japansk handelsunderskud slår rekord
Det største handelsunderskud nogensinde i Japan skaber bekymring om landets evne til at finansiere statsgælden


 Januar måneds handelsunderskud i Japan giver alvorlige panderynker. For underskuddet på 1475 billioner yen (105 billioner kroner) på den japanske handelsbalance er det højeste nogensinde.
Tallene fra det japanske finansministerium understreger bekymringerne om, at et voksende handelsunderskud kan gøre det sværere for landet at finansiere statsgælden.
Det er den fjerde måned i træk med underskud i en tid, hvor en svag efterspørgsel og en stærk valuta rammer den japanske økonomi hårdt.
Eksporten faldt 9,3 procent i forhold sidste år. Det er ligeledes fjerde måned i træk med faldende eksporttal.
Importen steg med 9,8 procent på grund af høje energiomkostninger for olie og naturgas efter sidste års jordskælv og tsunami, der lammede store dele af infrastrukturen i Japan og blandt andet betød en nedsat produktion af strøm.
Mange produktionsvirksomheder måtte som følge af naturkatastrofen indstille arbejdet midlertidigt. Den store bilfabrikant Toyota blev hårdt ramt, da japanerne ikke kunne fremstille de nødvendige reservedele til bilerne.
Oversvømmelser i Thailand har også påvirket den japanske økonomi. Leverancerne fra de thailandske underleverandører til de japanske teknologivirksomheder er udeblevet, og har forhindret eksporten af færdigproducerede varer fra Japan.
Gældskrisen i Europa og den kraftige styrkelse af yennen er yderligere faktorer, som har påvirket handelstallene, har en talsmand for finansministeriet i Tokyo tidligere sagt.
Jordskælvet, der ramte Japan, blev målt til ni richter, og den efterfølgende tsunami og atomkatastrofen på værket Fukushima resulterede i næsten 28.000 døde eller savnede.
Selskabet RMS, der vurderer omkostninger ved katastrofer, anslår, at de samlede udgifter for forsikringsselskabet kan løbe op i omkring 175 mia. kr.
