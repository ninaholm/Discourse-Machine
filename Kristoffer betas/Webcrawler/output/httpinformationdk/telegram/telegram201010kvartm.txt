Kvart milliard spildt i sygehusskandale
Danmarks mest prestigefyldte hospitalsbyggeri i Århus er endt i en økonomisk katastrofe, der foreløbig har kostet skatteyderne mindst en kvart milliard kroner.


 Et gigantisk hospitalsbyggeri i Århus er endt med en skandaløs kæmperegning, som i første omgang har resulteret i massefyringer og et tykt sparekatalog fra Region Midtjylland, hvor der skal skæres 300 millioner kroner i næste års budget. Det skriver Ekstra Bladet fredag.
De mange skattekroner er ødslet bort på et nu kuldsejlet byggeprojekt ved det nuværende Skejby Sygehus ved Århus.
Oplysningerne bekræftes af formanden for Region Midtjylland, Bent Hansen (S), der også er formand for Danske Regioner.
- Jeg kan ikke lige huske beløbet, men et par hundrede millioner skal nok være rigtigt, siger Bent Hansen.
Kritikere betegner Skejby-skandalen som en økonomisk gyser og et skrækeksempel på dårlig ledelse og manglende politisk styring. To embedsmænd fra den centrale projektledelse blev fyret før sommerferien, skriver Ekstra Bladet.
Uden der er taget et eneste spadestik, er den kvarte milliard kroner gået til dyre arkitekter, ingeniører og rådgivningsfirmaer. De har i flere år projekteret Det Nye Universitetshospital - et ambitiøst byggeri planlagt til 13,1 milliard kroner - der skulle samle alle sygehusene i Århus på én adresse.
Reelt har de 13,1 milliarder kroner dog aldrig været bevilget af staten, og for et halvt år siden kasserede et ekspertudvalg under VK-regeringen hele byggeriet og sendte byggeplanerne retur til regionsformand Bent Hansen (S). 
Efter lange diskussioner med Bent Hansen og Region Midtjylland godkendte ekspertudvalget i juni et stærkt beskåret projekt til 6,4 milliarder kroner. Projektet mangler både veje, parkeringshus, vaskeri og et centralt forsyningsbyggeri.
