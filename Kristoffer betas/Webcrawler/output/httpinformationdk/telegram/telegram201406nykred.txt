Nykredit Bank overtager lån for milliarder fra FIH
FIH Erhvervsbank overdrager 24 store erhvervskunder med udlån for 1,9 milliarder kroner til Nykredit Bank.


 Som led i afviklingen af FIH Erhvervsbank overdrager banken nu erhvervslån for flere milliarder til Nykredit Bank.
Nykredit Bank overtager 24 større erhvervskunder fra FIH Erhvervsbank, oplyser selskaberne til fondsbørsen.
- Det er en portefølje af tilvalgte erhvervskunder, som vi ser et stort potentiale i at samarbejde med, siger koncerndirektør i Nykredit Kim Duus i meddelelsen.
Købet styrker Nykredit Banks position på markedspladsen, og aftalen ligger i forlængelse af vores strategi om at blive en endnu stærkere erhvervsbank, tilføjer han.
Erhvervsengagementerne har en samlet krediteksponering på cirka fire milliarder kroner. Heraf er der udlån for cirka 1,9 milliarder kroner, garantier og kredittilsagn for cirka 1,6 milliarder kroner og finansielle instrumenter for 0,5 milliarder kroner.
Nykredit fremhæver blandt andet, at banken fortsat har et stort indlånsoverskud efter overtagelsen af porteføljen, og at det derfor ikke medfører behov for yderligere funding.
Desuden vil lånene bidrage positivt til indtjeningen i 2014, "men ikke i et omfang, der medfører ændringer af forventningerne til årets resultat", som det hedder.
Overdragelsen sker i naturlig forlængelse af FIH's selskabsmeddelelse fra 21. maj 2014, hvor det blev meddelt, at FIH overdrager en kundeportefølje til Spar Nord Bank A/S og reorganiserer banken.
- Aftalen med Nykredit sikrer, at en væsentlig del af FIH's store kunder nu får en stærk bank, der kan levere de finansielle ydelser, kunderne efterspørger, siger formanden for bestyrelsen i FIH, Christian Dyvig, i fondsbørsmeddelelsen.
De berørte kunder vil snarest mulig blive kontaktet og modtage en nærmere orientering.
