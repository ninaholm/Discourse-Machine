Kupleder bliver som ventet premierminister i Thailand
Lederen af militærjuntaen, general Prayuth Chan-ocha, er udpeget som Thailands ny regeringsleder.


 Thailands kupleder, general Prayuth Chan-ocha, er torsdag som ventet ved en afstemning i landets parlament blevet valgt som ny premierminister.
Den thailandske konge skal nu formelt godkende beslutningen, før den 60-årige Prayuth Chan-ocha officielt kan indtage embedet som regeringsleder.
Generalen var den eneste kandidat til posten og fik 191 stemmer ud af 197 mulige. Tre medlemmer var fraværende og tre undlod at stemme.
En unavngiven udenlandsk diplomat i Bangkok siger til Reuters, at "titlen som premierminister bare er en kosmetisk ændring".
- Prayuth er en soldat og ikke en demokratisk valgt politiker, og vestlige lande vil fortsætte med at presse Thailand til at gøre fremskridt mod frie og retfærdige valg, siger diplomaten.
Militæret overtog magten den 22. maj i år efter seks måneders folkelig uro og til tider voldelige demonstrationer, som førte til den demokratisk valgte premierminister Yingluck Shinawatras fald.
Efterfølgende opløste militæret Thailands sidste demokratiske institution, Senatet, og indsatte sine håndplukkede folk.
Siden har Prayuth Chan-ocha fungeret som premierminister, og nu har generalen og militæret altså befæstet sit greb om magten.
Militærjuntaen har ignoreret opfordringer fra både USA og EU om hurtigt at holde nye demokratiske valg. Der vil tidligst blive afholdt parlamentsvalg i oktober 2015, har militærlederne tidligere sagt.
 Prayuth, der efter planen træder tilbage som hærchef om få uger, ønsker sammen med den øvrige militærledelse at reformere Thailand og afslutte flere års politisk turbulens, har de sagt.
Den nye premierminister ventes snarest at begynde arbejdet med at få sammensat en regering.
