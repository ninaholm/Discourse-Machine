EU forventer lidt bedring i dansk økonomi
EU forventer, at Danmarks økonomi vokser med 1,1 procent i år. For alle EU-lande vil væksten dog gå i stå.


 Det går stille og roligt fremad for dansk økonomi.
Det siger EU-Kommissionen, som i sin foreløbige økonomiske forårsrapport vurderer, at Danmarks økonomi vil vokse 1,1 procent i år.
Det er dog en mindre nedjustering i forhold til EU's prognose i efteråret, hvor man regnede med en vækst på 1,4 procent af bruttonationalproduktet (BNP).
Fremgangen i dansk økonomi skyldes ifølge prognosen primært den hjemlige efterspørgsel, men EU forventer også, at vi i Danmark får pengene op af lommen, når ældre danskere får mulighed for at hæve deres efterlønsbidrag.
På den negative side trækker faldende boligpriser ned på et i forvejen skrøbeligt boligmarked. Og på grund af krisen fortsætter danskerne med at sætte penge ind på opsparingen, så de har lidt til dårligere tider, spår EU.
Også dalende vækst i Sverige og Tyskland kan smitte af på dansk økonomi, lyder det i prognosen.
Med den positive vækst ligger Danmark i samme kurv som 16 andre EU-lande, der kan forvente fremgang i økonomien i 2012.
Fordelt over alle 27 medlemslande ventes dog nulvækst, blandt andet fordi der for eurozonens 17 lande samlet kalkuleres med en negativ vækst på 0,3 procent.
- Selvom væksten er gået i stå, ser vi tegn på en stabilisering af den europæiske økonomi, siger økonomikommissær Olli Rehn.
- Mange af de skridt, som var vigtige for at skabe finansiel stabilitet og for at skabe muligheden for bæredygtig vækst og jobskabelse, er nu blevet taget, siger han.
Steen Bocian, cheføkonom i Danske Bank, mener, at prognosen understreger, at 2012 bliver endnu et år i krisens tegn.
- Samlet set må man sige, at 2012 ifølge både EU-Kommissionen og os tegner til at blive udfordrende for dansk økonomi - men det adskiller sig strengt taget ikke fra 2011, hvor væksten faktisk var endnu lavere, skriver han i en kommentar.
