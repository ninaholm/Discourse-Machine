Partierne strømmer til dronningerunde
Repræsentanter for alle partierne møder på skift op på Amalienborg for at deltage i dronningerunden.


 Venstres gruppeformand, Kristian Jensen, og partiets politiske ordfører, Ellen Trane Nørby, tog cyklen, da de fredag eftermiddag mødte op på Amalienborg for at deltage i den såkaldte dronningerunde.
- Det forløb meget stille og roligt. Vi snakkede med kronprinsen og dronningen om, hvordan valget var forløbet. Derefter gav vi vores bud på en statsminister, forklarer Ellen Trane Nørby efter besøget på Amalienborg.
Hun erkender, at det nok ikke kommer som nogen overraskelse, at Venstre peger på Lars Løkke Rasmussen som statsminister, selv om han netop har taget sin afsked.
- Vi peger jo på den statsminister, som, vi mener, vil være bedst til at lede Danmark, siger Ellen Trane Nørby.
Dronning Margrethe indkaldte fredag eftermiddag partierne til dronningerunde på Amalienborg. Her peger alle partier på den, som de mener, skal lede forhandlingerne om en ny regering.
Socialdemokraternes gruppeformand, Carsten Hansen, og partiets socialordfører, Mette Frederiksen, har begge brede smil på læberne efter deres korte besøg hos dronningen.
- Det er nogle meget særlige dage. Vi har været i opposition i 10 år, men danskerne har talt, og vi får nu lov til at føre en anden og bedre politik for Danmark, konstaterer Mette Frederiksen.
Den radikale leder, Margrethe Vestager, kommer også cyklende til den solbeskinnede slotsplads.
- Vi går ind til dronningerunden med ønske om at danne en bred koalition med S og SF og få et bredt regeringsgrundlag, som alle kan stå inde for, siger Vestager.
- Men om det lykkes, kan man jo ikke være helt sikker på. For som I nok har lagt mærke til i valgkampen, så er det ikke alt, vi er enige om.
Enhedslisten, som ellers er modstandere af monarkiet, er også mødt op for at deltage i dronningerunden.
- Det er en af de største dage i mit liv. Vi skal have en ny statsminister, så det er jo bare helt fantastisk, konstaterer Frank Aaen og tilføjer, at partiet ikke har ændret holdning.
- Man kan jo ikke gennemføre en ændring på statsministerposten uden at møde op hos dronningen. Men vi er stadig modstandere af kongehuset, understreger Aaen.
