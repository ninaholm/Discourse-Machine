V-ledelse vil af med kriminel lavalder



 Hverken 12, 13 eller 14 år. 
 Venstres politiske ordfører, Peter Christensen, rydder enhver tvivl af vejen: Regeringspartiet vil helt fjerne den kriminelle lavalder.
 - Det, vi vil have, er et andet system, der træder i kraft, uanset hvor gammel du er, så der ikke er et helle under den nuværende kriminelle lavalder, siger Venstres nyslåede politiske ordfører til Ritzau og uddyber:  
 - Om den er 12, 13 eller 14 år, så løser det dybest set ikke det grundlæggende problem i, at der bliver spekuleret i at lave grov kriminalitet, fordi man er lige under grænsen. Er man gammel nok til at begå den kriminalitet, er man også gammel nok til at få en eller anden form for straf, siger Peter Christensen.
 Dermed støtter han sin retsordfører, Kim Andersen, der i Berlingske Tidende gør sig til talsmand for, at man helt "kunne fjerne den kriminelle lavalder".
 En åben regeringsstrid er dermed blusset op. Direkte adspurgt, om han ønsker den kriminelle lavalder sænket, er De Konservatives retsordfører, Tom Behnke, klar i mælet:
 - Nej.
