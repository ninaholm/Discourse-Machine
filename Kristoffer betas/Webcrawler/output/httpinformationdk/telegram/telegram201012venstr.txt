Venstre: Danmark er på rette vej med kræft
Socialdemokraterne revser regeringen for manglende mål for kræftbehandling. Undersøgelse dumper Danmark.


 Regeringen er allerede i fuld gang med et opgør, at Danmark sakker bagud i forhold til andre lande, når det gælder kræftbehandling.
Sådan lyder det fra Venstres sundhedsordfører, Birgitte Josefsen, efter at en ny undersøgelse har sammenlignet overlevelseschancerne ved fire hyppige kræftformer i Canada, Australien, Sverige, Storbritannien og Danmark.
Konklusionen er, at Danmark sammen Storbritannien halter bagefter de andre lande, når det kommer til bryst-, æggestok-, tarm- og lungekræft. 
Efterslæbet skyldes i høj grad, at svulster bliver opdaget senere i Danmark og Storbritannien, lyder det i undersøgelsen.
Alligevel roser Venstres sundhedsordfører, Birgitte Josefsen, regeringen for at have haft et stort fokus på kræft.
- Vi har i hele regeringens tid været bevidst på at lave en ekstra indsats for at få bugt med kræft, og vi har nu vedtaget den tredje kræftpakke, siger Birgitte Josefsen, der tilføjer:
- Vi skulle gerne bevæge os med raske skridt op imod niveauet i de andre lande. Men som det ser ud nu bliver vi formentlig aldrig færdige med at investere i kræftbehandling.
Socialdemokraternes sundhedsordfører, Sophie Hæstorp Andersen, mener til gengæld langt fra, at regeringen prioriterer området højt nok.
- For det første har regeringen ikke sat nogen mål for, hvordan indsatsen skal måles i fremtiden, siger hun og tilføjer:
- Der har vi og SF sagt, at området skal tilføres så mange ressourcer, at danskerne i 2020 skal have de samme prognoser for at overleve kræft som i de andre nordiske lande.
Sophie Hæstorp Andersen mener desuden, at regeringen tilfører området for få penge.
- Dele af den seneste kræftplan får først for alvor økonomiske ben at gå på om tre-fire år, siger hun.
