Özlem Cekic siger nej til skatteaftale
SF'eren Özlem Cekic fastholder, at hun vil stemme nej den skatteaftale, som regeringen har indgået med V og K.


 Özlem Cekic vil ikke stemme for den aftale, som regeringen har indgået med V og K. Det fortæller hun på Facebook.
- Jeg er utrolig ked af hele situationen. Men jeg kan ikke som SF'er stemme for en aftale, hvor arbejdsløse, efterlønsmodtagere, førtidspensionister, handicappede og syge skal betale for skattelettelser til de velhavende.
- Det er hverken retfærdigt eller udtryk for social balance. Og det stemmer ikke overens med SF's politik om, at de bredeste skuldre skal bære det tungeste læs, skriver hun.
Özlem Cekic fortæller, at hun helst ville have været hjem og snakke sagen igennem med hendes mand først, "men min ledelse har bedt mig at fortælle min beslutning allerede nu", skriver hun.

- Det er en svær situation at stå i, og jeg håber I har forståelse for min beslutning. Jeg gjorde min position klar for min ledelse allerede for to måneder siden, da det gik op for mig, hvad der måske var på vej.
- Internt har jeg hele vejen igennem prøvet at påvirke vores forhandlere til at opgive at tage fra overførselsindkomsterne. Desværre uden held, skriver hun.
- Der er brug for en SF-stemme, der udtrykker den politik om social retfærdighed, som vi gik til valg på, som vi vedtog på landsmødet, og som Landsledelsen vedtog som mandat til vores forhandlere.
- Jeg er glad for, at Landsledelsen faktisk ikke godkendte skattereformen, men kun tog den til efterretning, skriver Özlem Cekic.
Hun slår fast, at hun fortsætter med at være SF'er.
- Jeg går ingen steder. Jeg er SF'er og vil blive ved med at være SF'er. Jeg håber, at der vil blive ved med at være plads til mine holdninger i SF, skriver hun.
SF's EU-ordfører, Lisbeth Bech Poulsen, har ligeledes været kritisk over for skatteaftalen, men efter et dramatisk gruppemøde onsdag havde hun ændret mening.
Gruppeformand Pernille Vigsø Bagge slog efter mødet fast, at alle SF'ere stemmer for regeringens politik.
- Holdningen er, at vi stemmer ens i SF til de forslag, som regeringen lægger frem. SF bringer alle sine 16 mandater ind i regeringen, når vi laver aftaler, lød det onsdag fra Pernille Vigsø Bagge.

