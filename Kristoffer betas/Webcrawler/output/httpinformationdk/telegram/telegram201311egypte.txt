Egypten og Tyrkiet udviser ambassadører
Egypten er vred over Tyrkiets støtte til Det Muslimske Broderskab og den afsatte præsident, Mohamed Mursi.


 Egypten har i utvetydige vendinger bedt Tyrkiets ambassadør om at forlade landet og beskylder den tyrkiske regering for at samarbejde med samfundsundergravende kræfter.
Den tyrkiske regering har reageret ved at udvise den egyptiske ambassadør.
Ifølge det egyptiske udenrigsministerium støtter Tyrkiet ikke-navngivne organisationer, der er opsat på at sprede ustabilitet - tilsyneladende en henvisning til Det Muslimske Broderskab og den afsatte præsident Mohamed Mursi.
Det hedder, at Tyrkiet "forsøger at påvirke den offentlige mening i strid med Egyptens interesser, og det støtter organisationer, der søger at fremme ustabilitet i landet".
Derfor er den tyrkiske ambassadør "persona non grata", siger en talsmand for udenrigsministeriet i Kairo.
I det tyrkiske udenrigsministerium erklærede man sig "bedrøvet" over, at det var nødvendigt at gengælde den egyptiske udvisning.
- Men det historiske ansvar tilhører Egyptens midlertidige regering, som kom til magten under ekstraordinære omstændigheder ved kuppet den 3. juli, hedder det.
Tyrkiet har været en af de skarpeste kritikere af, at den egyptiske hær har afsat præsident Mursi.
Mursis Muslimske Broderskab har tætte forbindelser til det tyrkiske regeringsparti AKP.
Den demokratisk valgte Mursi blev afsat den 3. juli. Han er fængslet og afventer en retssag, hvor han er anklaget for drab på demonstranter.
