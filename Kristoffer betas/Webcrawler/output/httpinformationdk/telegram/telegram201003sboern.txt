S: Børn skal ikke vælge mellem mor og far



 Det er helt uacceptabelt, at forældreansvarsloven i mange tilfælde kræver, at skilsmissebørn skal vælge at bo hos enten mor eller far. 
Socialdemokraterne vil derfor rejse sagen for justitsministeren og bede ham indtale forligspartier bag loven.
- Vi vil ikke vente på, at der i 2011 kommer en evaluering af forældreansvarsloven. Vi sender nu et brev til Lars Barfoed (K) og opfordrer ham til at indkalde forligsparterne, så vi hurtigst muligt kan ændre loven, siger medlem af Folketingets Retsudvalg Karen Hækkerup (S). 
I brevet vil Socialdemokraterne blandt andet kræve, at ministeren ser på ændringer i den måde, børnene bliver inddraget i skilsmissesager og samarbejdet mellem statsforvaltningen og de børnesagkyndige.
- Der har været alt for mange børn, der har betalt en for høj pris. Selvom vi i Folketinget havde gode intentioner om at give børnene retten til to forældre, må vi bare konstatere, at den langt fra virker efter hensigten. Derfor skal den ændres nu, siger Karen Hækkerup. 
Hun mener, at forældreansvarsloven især har en slagside hos voldsramte familier, hvor skilsmissebørnene i højere grad føler sig som kastebolde mellem forældrenes interne chikanerier. 
- Loven fungerer sikkert fint hos de familier, der kan finde ud af at samarbejde. Men for de familier, der er påvirket af vold, oplever børnene i større omfang at ende i en forfærdelig forældrekonflikt. Sådanne eksempler må vi have stoppet med en ændring, siger Karen Hækkerup. 

