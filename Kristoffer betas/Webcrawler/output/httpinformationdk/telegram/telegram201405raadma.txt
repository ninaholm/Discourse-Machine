Rådmand undersøger nu omstridt Aarhus-moské
Uafhængigt revisionsfirma skal undersøge Grimhøj-moskéen for uberettiget kommunal støtte.


 Rådmand for Kultur og Borgerservice i Aarhus Kommune, Rabih Azad-Ahmad (R), beder nu et uafhængigt revisionsfirma undersøge påstået svindel med kommunal aktivitetsstøtte til foreningen bag den kontroversielle moské på Grimhøjvej 15 i det vestlige Aarhus.
Anklagerne, som BT fremkom med tidligere på ugen efter at have søgt om aktindsigt i nogle dokumenter, går på, at foreningen Lighed og Broderskab har fået støtte til lilleputfodbold, bordtennis, billard og sløjdundervisning på en adresse, som moskéen ikke længere gør brug af.
- Kommunen og foreningerne kan ikke leve med den tvivl, der er opstået om aktivitetsstøtten. Jeg har på den baggrund besluttet, at vi nu skal have foretaget en omfattende kontrol.
- Hvis nogen har afgivet urigtige oplysninger, er det en meget alvorlig sag, og derfor er det afgørende for mig, at vi får dette grundigt undersøgt, siger rådmand Rabih Azad-Ahmad i en pressemeddelelse.
BT har ligeledes sået tvivl om, om tidligere støtte på 1,3 millioner kroner er givet på et korrekt grundlag.
Fadi Abdallah, som er nuværende formand for Lighed og Broderskab, har i BT afvist, at foreningen har snydt sig til tilskud. Og han slår fast, at man er parat til at betale midler tilbage, hvis kommunen skulle finde grund til det.
Lighed og Broderskab forlod ifølge BT lokalerne allerede i januar sidste år, fordi brugere og imamer foretrak en ny moské lidt længere oppe af vejen i nummer syv.
Den moské drives af en fond, som ikke modtager kommunal støtte. Den nye moské har været meget i vælten, da den angiveligt spiller en central rolle for danskere, der tager til Syrien for at deltage i den blodige borgerkrig.
Ud over en undersøgelse af de konkrete mistanker vil kommunen foretaget en udvidet stikprøvekontrol blandt de øvrige foreninger, der modtager støtte.
