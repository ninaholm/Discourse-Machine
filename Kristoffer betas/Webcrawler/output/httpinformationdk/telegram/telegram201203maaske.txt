Måske Nato-tropper i Afghanistan efter 2014
Natos generalsekretær, Anders Fogh Rasmussen: Sikkerhedssituationen bliver afgørende for kamptropper.


 Natos generalsekretær, Anders Fogh Rasmussen vil ikke udelukke, at internationale kamptropper kan blive i Afghanistan også efter 2014.
- Det er klart at hvis vi har trænere, der opererer i Afghanistan skal vi også på en eller anden måde beskytte dem. Hele den sikkerhedssituation skal der tages stilling til, siger Anders Fogh Rasmussen til Clement Søndag på DR1.
Sikkerhedssituationen er afgørende, påpeger Anders Fogh Rasmussen.
Nato skulle efter planen overlade kampmissionerne til de afghanske sikkerhedsstyrker i 2014. Men Anders Fogh Rasmussen vil ikke garantere at alle kamptropper er færdige med arbejdet om to år.
I øjeblikket er det indsatsen med at træne de afghanske sikkerhedsstyrker, der tegner situationen, siger Fogh Rasmussen. Noget andet er situationen om to år.
- Så er det sikkerhedssituationen ved udgangen af 2014, der afgør, om det er nødvendigt at have nogle supplerende styrker for at beskytte vores trænere, siger han til Clement Søndag.
