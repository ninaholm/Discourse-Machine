NNIT brager ind på fondsbørsen med stigning på 40 pct.
Aktierne stiger 40 procent fra fondsbørsens åbning på NNIT's første handelsdag.


 Investorerne tager imod børsdebutanten NNIT med helt åbne arme. Aktien fløj på de første tre minutters handel op i 175 kroner svarende til en stigning på 40 procent.
Efter 13 minutters handel var euforien blandt investorerne aftaget en lille smule, og aktien ligger i kurs 163,5. Det svarede til en stigning på 30,1 procent fra udbudsprisen på 125 kroner.
 Langt de fleste nye aktionærer i NNIT havde på de første tyve minutters handel med aktien scoret en gevinst på godt 1000 kroner.
Hvad enten man har tegnet aktier for 3000 kroner eller for tre millioner kroner har man nemlig kun fået tildelt 24 aktier til afregningskursen på 125 kroner.
Aktierne handledes efter tyve minutters handel til 168 kroner, svarende til en gevinst per 24 aktier på 1032 kroner eller 34,4 procent.
NNIT meddelte fredag morgen, at aktierne i Novo Nordisks IT-selskab NNIT er blevet revet væk af investorer i ind- og udland frem mod børsnoteringen af selskabet.
Resultatet blev en udbudspris på 125 kroner per aktie. Dermed havde NNIT en samlet markedsværdi på 3,1 milliarder, inden aktierne blev sendt i handlen.
Den indledende stigning har dog hævet den markedsværdi på cirka fire milliarder kroner.
 Efter at selskabets aktier fredag er sat i handel på fondsbørsen, meddeler Danske Bank og Morgan Stanley, at den såkaldte stabiliseringsperiode er skudt i gang, helt som det er normal praksis ved børsnoteringer.
Stabilisering betyder, at Danske Bank og Morgan Stanley i en periode på maksimalt 30 dage kan sende flere aktier ud i markedet eller understøtte aktierne på et niveau, der "ligger over, hvad der ellers ville være gældende."
Bankerne understreger dog, at der ikke er nogen garanti for, at stabiliseringen vil blive gennemført.
