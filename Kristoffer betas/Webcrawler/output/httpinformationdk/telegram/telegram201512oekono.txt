Økonomer: Regeringen er på vej mod tredje vækstnedtur
Regeringen ser for optimistisk på væksten i den danske økonomi, lyder det fra brancheøkonomer.


 Regeringen kan være på vej mod tredje vækstnedjustering for dansk økonomi, siden finansminister Claus Hjort Frederiksen og resten af Venstre-regeringen overtog styringen.
Torsdag har regeringen fremlagt Økonomisk Redegørelse med en lille nedjustering af skønnet for vækst i BNP for 2015 fra 1,5 til 1,4 procent, hvilket er regeringens anden nedjustering. Men prognosen for 2016 er for optimistisk, lyder det fra flere økonomer.
- Det kræver således en mærkbar acceleration i aktiviteten over de kommende kvartaler, hvis regeringen skal nå i mål med sit skøn for BNP-væksten i 2016 på 1,9 procent. Regeringens prognose må da også siges at være til den positive side.
Det skriver Tore Stramer, chefanalytiker i Nykredit Markets, i en kommentar.
- Vi forventer til sammenligning en mere moderat BNP-vækst på 1,4 procent i 2016. Der er med andre ord en reel risiko for, at regeringen i maj kommer til at præsentere sin tredje vækstnedjustering ud af tre mulige, lyder det.
Samme besked kommer fra Las Olsen, cheføkonom i Danske Bank.
- En vækst på 1,9 procent næste år forudsætter et ganske positivt forløb i dansk økonomi over de kommende kvartaler, skriver han i en kommentar.
- Med udgangspunkt i de seneste nøgletal tør vi bestemt ikke være så optimistiske på dansk økonomis vegne - vi venter således en vækst tættere på 1,5 procent end 2,0 procent næste år, lyder det.
Også i erhvervsorganisationen Dansk Erhverv kalder man regeringens vækstskøn for optimistisk.
- Men selv om opsvinget er ved at være selvkørende, har vi over de seneste år gang på gang set, at væksten har skuffet.
- Der er ofte dukket negative overraskelser op, så man skal passe på med ikke at sælge skindet, før bjørnen er skudt, skriver Jens Hjarsbech, økonom i Dansk Erhverv.
Han vurderer, at både skønnet for 2016 og 2017 er til den høje side.
Den tidligere SR-regering skønnede en vækst i dansk BNP på 1,7 procent for 2015. Det skøn nedjusterede V-regeringen i forbindelse med Økonomisk Redegørelse i august til 1,5 procent.
