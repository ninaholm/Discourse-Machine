Mordskandale: Politichef får 15 års fængsel
Bo Xilais højre hånd er kendt skyldig i magtmisbrug og bestikkelse for sin rolle i kinesisk partiskandale.


 I Kina er en tidligere politichef blevet idømt 15 års fængsel for sin rolle i den politiske skandale, der har fældet den fremadstormende politiker Bo Xilai.
Den nu dømte ekschef, som hedder Wang Lijun, blev kendt skyldig i fire anklager ved en domstol i storbyen Chengdu i det sydlige Kina.
Han blev dømt for "at have brudt loven af selviske årsager, afhopning, magtmisbrug og at have modtaget bestikkelse", rapporterer det statskontrollerede nyhedsbureau Xinhua.
Wang skal i sin tid som politichef i den store kinesiske by Chongqing have forsøgt at skjule drabet på den britiske forretningsmand Neil Heywood i november 2011. Heywood blev slået ihjel af Gu Kailai, som er hustru til politikeren Bo Xilai.
Siden er Bo Xilais kone blevet dømt for mordet. Hun er dømt til døden, men den er betinget og eksekveres ikke i to år. Derefter er det normal praksis, at straffen ændres til fængsel på livstid.
Med Gu Kailai og snart Wang Lijun bag tremmer skal Kinas regerende kommunistparti inden længe tage stilling til, hvad der skal ske med Bo Xilai, som i marts blev suspenderet fra sin post.
Bo Xilai var lokal partichef i Chongqing og havde en lovende karriere foran sig i toppen af det magtfulde parti. Men de kinesiske myndigheder suspenderede Bo Xilai, da de begyndte at efterforske hustruens forbindelse til mordet på Neil Heywood.
Bo Xilai undersøges i øjeblikket for "alvorlige disciplinære brud" - kinesisk partiretorik for korruption.
Wang Lijun blev regnet for at være højre hånd for partichefen, men skandalen begyndte tilbage i februar, da Wang pludselig flygtede til USA's konsulat. Her søgte han angiveligt asyl.
Inden han flygtede til konsulatet, konfronterede han ifølge kinesiske medier Bo Xilai med informationer om mordet på forretningsmanden Neil Heywood.
Ifølge den officielle forklaring har Wang siden forklaret, at Bo forsøgte at dække over mordet.
