Barack Obama sender soldater til Afrika
Omkring 100 amerikanske militærrådgivere sendes til det centrale Afrika for at bekæmpe brutal oprørshær.


 Præsident Barack Obama har overraskende meddelt Kongressen, at han sender omkring 100 militærrådgivere til det centrale Afrika for at støtte flere lande i kampen mod en ekstrem oprørsgruppe.
- Jeg har autoriseret, at et lille antal kampudstyrede amerikanske soldater udstationeres i det centrale Afrika for at give bistand til regionale styrker, der arbejder på at fjerne Jospeh Kony fra slagmarken, skriver Obama i et brev til Kongressen.
Joseph Kony er leder for Herrens Modstandshær (LRA), der kæmper for et diffust teokratisk styre.
LRA var tidligere aktiv i det nordlige Uganda og det sydlige Sudan, men menes nu også at operere i Den Centralafrikanske Republik.
Kony og LRA er anklaget for grove menneskerettighedsforbrydelser, herunder mord, voldtægt og bortførelse af børn, som gøres til børnesoldater. USA's kongres har allerede i 2009 støttet en aktiv indsats for at eliminere LRA.
De cirka 100 amerikanske militærrådgivere skal kunne operere i Uganda, det sydlige Sudan, Den Centralafrikanske Republik og Den Demokratiske Republik Congo, hedder det i Obamas brev til Kongressen.
De første amerikanske soldater blev sendt til det centrale Afrika i onsdags, og resten vil blive udstationeret i de kommende måneder, oplyser han.
Oprørslederen Kony er anklaget for krigsforbrydelser af Den Internationale Straffedomstol.
Lederen for USA's Afrika-kommando, Carter Ham, sagde i sidste uge, at Kony lige nu formentlig befinder sig i Den Centralafrikanske Republik.
Obama siger, at de amerikanske soldater skal rådgive og assistere forsvarsstyrker i det centrale Afrika.
- De vil ikke på egen hånd engagere sig i kamp mod LRA-soldater, medmindre det er nødvendigt i selvforsvar, skriver Obama.
