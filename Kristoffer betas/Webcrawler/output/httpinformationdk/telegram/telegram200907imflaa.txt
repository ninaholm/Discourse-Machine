IMF låner op til 10 mia. dollar af Canada



 Den Internationale Valutafond (IMF) meddeler onsdag, at den har aftalt at låne op til 10 milliarder amerikanske dollar af Canada for bedre at kunne bistå lande, der er ramt af den globale recession.
 Aftalen er blevet underskrevet af IMF's direktør, Dominique Strauss-Kahn, og Canadas finansminister, Jim Flaherty, oplyser IMF.
 - Underskrivelsen af aftalen betyder, at fondet nu kan føje disse ressourcer til dem, der allerede findes som følge af låneaftaler med Japan og Norges centralbank, Norges Bank, hedder det i en erklæring fra IMF.
 Canada gav løfte om lånet ved et G20-topmøde i april. 
 Japan lånte IMF 100 milliarder dollar i februar. I mandags underskrev Norge en aftale, der bekræfter et tilsagn fra i marts om at ville låne IMF 4,5 milliarder dollar.
