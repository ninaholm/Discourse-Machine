Halv million fejrer Gay Pride i Berlin
Omfattende festligheder i Berlins gader markerer kampen for bøsser og lesbiskes rettigheder.


 Omkring en halv million mennesker festede i Berlins gader lørdag i forbindelse med den årlige Gay Pride-festival, oplyser arrangørerne. Festivalen sker i forbindelse med kampen for homoseksuelles rettigheder.
Flere end 50 udsmykkede fladvogne kørte gennem gaderne til tonerne af pumpende technomusik, og for første gang sluttede paraden ved Brandenburger Tor.
Paraden gennemføres til minde om begivenhederne i 1969 i New Yorks Christopher Street, hvor gæster på Stonewall-baren - hovedsageligt transvestitter og unge prostituerede - gjorde oprør mod en politirazzia. Episoden udviklede sig til fire dages uroligheder, der blev starten på den internationale bevægelse for homoseksuelles rettigheder.
