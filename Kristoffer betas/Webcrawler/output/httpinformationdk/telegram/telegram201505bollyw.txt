Bollywood-stjerne får fem års fængsel for trafikdrab
En af den indiske filmindustris største stjerner skal i fængsel for i beruset tilstand at køre hjemløs ihjel.


 Salman Khan, der er en af Indiens allerstørste filmstjerner, er idømt fem års fængsel for i beruset tilstand at køre en hjemløs ihjel og for at flygte fra gerningsstedet.
Det er en dom, som ventes at koste Bollywood millioner af dollar, fordi Khan ikke vil kunne opfylde sin filmkontrakter.
Den 49-årige skuespiller havde i første omgang forsøgt at give sin chauffør skylden for trafikdrabet, men det afviste dommeren og fastslog, at Khan selv havde kørt bilen efter at have drukket.
Khan så overrasket ud, da han modtog dommen i retten.
Under retssagen benægtede han, at det var ham, der i 2002 kørte sin egen Land Cruiser ind i en gruppe hjemløse mænd, der lå og sov på gaden i en forstad til Mumbai. Tidligere på aftenen havde skuespilleren deltaget i en fest på en fashionabel bar.
Hans forsvarer har forsøgt at få afgjort sagen med en bøde, men anklageren lod forstå, at af hensyn til retsbevidstheden var "bøder ikke nok".
Khan har optrådt i over 100 film og tv-show siden sit første store hit, filmen "Maine Pyar Kiya" (Jeg forelskede mig) i 1980'erne.
Det er ikke første gang, at den bodybuilding-dyrkende Khan er i kløerne på ordensmagten og justitsvæsnet. I 1998 sad han fængslet i en uge for at have slået en fredet og udrydningstruet indisk gazelle ihjel.
