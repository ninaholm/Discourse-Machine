Flere boligejere vælger lån med fast rente
Læsset er ved at tippe over til fastforrentede lån. Flere boligejere vælger i dag et lån med fast rente.


 De fastforrentede lån er ved at få overtaget over flekslånene. Næsten syv ud af 10 lån i tredje kvartal var af den slags, hvor renten ligger fast, viser tal fra Realkreditrådet.
Realkreditlån med fast rente voksede med 6,5 milliarder kroner i tredje kvartal 2012, mens lån med rentetilpasning steg med 3,9 milliarder kroner. Variabelt forrentede lån med renteloft faldt med 6,8 milliarder kroner.
- Gennem de senere kvartaler har et stigende antal boligejere igen valgt lån med fast rente, og interessen for rentetilpasningslån har samtidig været aftagende, siger Ane Arnth Jensen, direktør for Realkreditrådet og fortsætter:
- Vi skal tilbage til efteråret 2008 for at finde en lignende situation. Dengang faldt renterne på de korte rentetilpasningslån efterfølgende kraftigt, og de danske boligejere har frem til i dag foretrukket rentetilpasningslån, siger direktøren i en kommentar.
At danske boligejerne nu søger mod de fastforrentede lån skyldes, at man kan sikre sig en meget lav rente de næste 30 år på et fastforrentet lån.
- Derfor har flere boligejere nu valgt et fastforrentet lån, og det er generelt en god idé at overveje et fastforrentet lån. Renten er historisk lav, og det giver tryghed i privatøkonomien, påpeger Ane Arnth Jensen.
