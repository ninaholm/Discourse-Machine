Republikansk primærvalg i Florida i gang
De amerikanske republikaneres primærvalg Florida er i gang. Valget er afgørende for, hvem der udfordrer Obama


 Republikanske vælgere er på vej til valgstedene i Florida for at være med til at afgøre, hvem de mener, der skal udfordre præsident Barack Obama ved præsidentvalget i USA i november.
Rigmanden Mitt Romney er ifølge meningsmålinger favorit til at vinde primærvalget i Florida foran den yderst konservative Newt Gingrich.
Florida er den hidtil største stat, som republikanerne holder primærvalg i, og resultatet kan få afgørende indflydelse på, hvem af de fire tilbageværende republikanske præsidentkandidater, der til sidst vinder.
Ifølge den seneste meningsmåling fører Mitt Romney med 13 procentpoint foran Newt Gingrich. Men der er andre målinger, der tyder på, at Romneys forspring kan være op mod 20 procentpoint.
De to øvrige kandidater, ultraliberalisten Ron Paul og den stærkt religiøse Rick Santorum, har ikke ført valgkamp i Florida, og de har dermed helt overladt scenen til de to hidtidige frontfigurer i den republikanske valgkamp.
Mitt Romney og Newt Gingrich kommer til Florida med hver en sejr. Romney vandt klart i New Hampshire, mens Gingrich vandt klart i South Carolina.
Valgstederne er åbne mellem 07.00 og 19.00 lokal tid, 13.00 til 01.00 natten onsdag dansk tid. Et resultat ventes kort efter, valgstederne lukker.
