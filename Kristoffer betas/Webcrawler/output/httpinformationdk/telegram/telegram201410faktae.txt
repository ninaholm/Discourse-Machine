FAKTA: Her har ebola-smitten ramt i Vesten
Ebola har altovervejende ramt indbyggere i Vestafrika. Flere vesterlændinge er dog også blevet smittet.


 * Spanien:
I Spanien er en sygeplejerske blevet diagnosticeret med ebola efter at have plejet to ebola-patienter, der havde arbejdet i Vestafrika. Hun er angiveligt den første person, der er blevet smittet med sygdommen i Europa.
I august døde den 75-årige spanske præst Miguel Pajares. Han var angiveligt den første europæer, der blev smittet med den meget dødelige virus i Vestafrika.
* USA:
Den liberiske mand Thomas Eric Duncan, der nu er død, blev smittet med ebola i sit hjemland, men rejste til USA, inden sygdommen brød ud. I slutningen af september blev ebola-diagnosen stillet, og han blev indlagt på et hospital i Dallas i Texas.
Her er to sundhedsmedarbejdere blevet smittet efter at have været i kontakt med Duncan, men mindst 76 ansatte er potentielt set i fare for at være blevet smittet af Duncan. De bliver alle overvåget for tegn på sygdommen.
De to smittede er den 26-årige sygeplejerske Nina Pham, mens identiteten på den anden sundhedsarbejder endnu ikke er offentlig.
Tidligere er tre amerikanere blevet kureret for ebola. De blev alle behandlet med eksperimentel ebola-medicin, inden de blev erklæret raske.
* Norge:
En kvindelig norsk sundhedsarbejder er indlagt på universitetssygehuset i Oslo med ebola. Hun blev smittet i forbindelse med sit arbejde for Læger uden Grænser i det vestafrikanske land Sierra-Leone. De norske myndigheder oplyste mandag, at tilstanden hos den ebolasmittede nordmand er stabil, men med tegn på bedring.
* Tyskland:
En 56-årig mand, der arbejdede for FN, og som var smittet med ebola, døde natten til tirsdag. Han er den første person, der bukker under for sygdommen i Tyskland.
Manden, som var fra det vestlige Afrika, blev i et specialfly torsdag i sidste uge fløjet til Leipzig for at blive behandlet for den dødbringende virus.
FN-medarbejderen var den tredje ebolapatient, som er blevet bragt til Tyskland. En anden person fra Uganda bliver behandlet i Frankfurt, mens en mand fra Senegal er blevet udskrevet efter fem ugers behandling i Hamburg.
