50 køretøjer i stor trafikulykke ved Helsingborg
Der er flere dræbte og kvæstede i en stor trafikulykke i det sydlige Sverige. Mange sidder stadig fastklemt.


 Et voldsomt harmonikasammenstød i Skåne har kostet mindst en person livet, oplyser redningsfolk til flere svenske medier.
Det frygtes dog, at ulykken vil kræve flere dødsofre, og mange sidder stadig fastklemt i deres biler.
Mindst 50 køretøjer menes at være indblandet i den alvorlige ulykke, der er sket på E4-motorvejen nordøst for Helsingborg.
Ulykken skete tirsdag kort efter kl. 11 i nordgående retning, og mindst 20 lastbiler skal være involveret i det voldsomme sammenstød.
Én person er bekræftet dræbt, mens det endnu er uklart, hvor mange der er kvæstet.
- Der er flere både døde og kvæstede, og vi har mange fastklemte. Vi kan ikke sige mere lige nu, siger indsatsleder Christer Haraldsson til avisen Aftonbladet.
Der var tæt tåge og dårlig sigtbarhed i området, da ulykken indtraf, og det er derfor farligt at bevæge sig rundt mellem de mange havarerede køretøjer, siger brandchef i Helsingborg Kenneth Eriksson.
- Vi er på stedet, men vi kan ikke gøre så meget lige nu. Det er tåget, og sigtbarheden er så ringe, at det er livsfarligt at gå ud af bilerne, siger han til Helsingborgs Dagblad.
Motorvejen er lukket i begge retninger.
