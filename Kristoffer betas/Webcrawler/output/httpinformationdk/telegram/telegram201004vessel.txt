Vesselbo afviser at være banket på plads
Venstremanden Eyvind Vesselbo afviser at være blevet sat på plads af gruppeformand Kristian Jensen. Vi havde en debat og er blevet enige, lyder det.


 Venstremanden Eyvind Vesselbo afviser at være blevet sat på plads i Venstres gruppe efter hans kritik af regeringens nye pensionsskat.
Eyvind Vesselbo forstår ikke, at enkelte medlemmers uenighed med folketingsgruppen bliver udlagt som strid eller ballade.
- Det er en lidt primitiv opfattelse af politik, at der er nogen, der sætter eller banker andre på plads. Det er sådan et politiker- eller journalistsprog, siger han.
- Det er vigtigt, at man som politiker markerer sine synspunkter. Det her er et skoleeksempel på, at det kan gå godt, når man får en åben debat, og at tingene så bliver ændret. 
At holde tingene for lukkede døre er ikke hans stil, lyder det fra Eyvind Vesselbo.
Uenigheden i Venstre opstod, fordi tre medlemmer af folketingsgruppen med Eyvind Vesselbo i spidsen udtrykte skepsis overfor en ny særskat, der skal sikre sammenhæng mellem det fradrag, som pensionister fik, da de indbetalte pengene, og skatteprocenten ved udbetaling.
Eyvind Vesselbo har overfor offentligheden kaldt den nye skat for ikke-liberal politik og truet med at stemme imod forslaget.
Eyvind Vesselbo fastslår, at der nu er lavet nogle ændringer i aftalen mellem regeringen og Dansk Folkeparti, som han er tilfreds med. 
- Hvis der er et ægtepar, hvor manden har en pension på 450.000 og konen ikke har arbejde eller har lav indtægt, så kan han overføre 125.000 i fradrag, inden der skal betales skat. Og det betyder, at langt de fleste, hvis man er to, kan slippe, siger Eyvind Vesselbo.
