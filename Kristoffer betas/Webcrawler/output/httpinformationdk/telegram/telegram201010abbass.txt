Abbas: Slut med at forhandle med Israel
Palæstinenserne beslutter at droppe fredsforhandlingerne med Israel, så længe der bygges videre i de jødiske bosættelser på besat palæstinensisk land.


 De nye fredstiltag i Mellemøsten er kommet i krise. Den palæstinensiske ledelse besluttede lørdag, at stoppe forhandlingerne med Israel så længe byggeriet i de jødiske bosættelser på Vestbredden stopper.
Sammenbruddet i forhandlingerne kommer efter, at den palæstinensiske præsident Mahmoud Abbas lørdag havde samtaler i Ramallah med eksekutivkomitéen i PLO.
- Genoptagelsen af forhandlingerne kræver synlige skridt, og det første er en fastfrysning af bosættelserne, siger Yasser Abed Rabbo fra Den Palæstinensiske Befrielsesorganisation (PLO) til nyhedsbureauet Reuters, og fortsætter:
- Den palæstinensiske ledelse holder Israel ansvarlig for obstruktion af forhandlingerne, siger han.
Fredsforhandlingerne mellem Israel og palæstinenserne, som indledtes for en måned siden i Washington, kom for alvor i krise i denne uge, efter Israel besluttede at ophæve sit midlertidige byggestop på Vestbredden.
USA, der har satset hårdt på at få fredsforhandlingerne i gang, har udtryk skuffelse over den israelske beslutning.
Også EU, Rusland og FN har på det kraftigste opfordret israelerne til at forlænge det 10 måneder lange byggeforbud. Men da det udløb i mandags, afviste Israel at forlænge det.
Bosætterne siger, at der vil blive bygget på omkring 2000 huse i den kommende tid. 
Palæstinenserne siger, at bosættelserne ødelægger deres muligheder for at opbygge en levedygtig palæstinensisk stat.
Israels premierminister, Benjamin Netanyahu, sagde fredag, at det havde været svært for ham at fastholde det 10 måneder lang byggeforbud på Vestbredden. Han sagde, at han havde levet op til de forventninger, som palæstinenserne, USA og det internationale samfund kunne have til ham.
- Nu forventer jeg, at palæstinenserne udviser noget fleksibilitet, sagde han.
Abbas vil i den kommende uge mødes med lederne i Den Arabiske Liga for at rådføre sig med dem om, hvad der skal være palæstinensernes næste træk.
Israels afvisning af at forlænge byggestoppet på Vestbredden er en ydmygelse af præsident Barack Obama, der siden sin tiltræden som USA's præsident i januar sidste år har arbejdet hårdt på en diplomatisk løsning, der vil sikre oprettelsen af en palæstinensisk stat.
Israel har i strid med folkeretten koloniseret dele af Vestbredden siden Seksdageskrigen i 1967. Der lever i dag op mod en halv million bosættere på det palæstinensiske område, som det internationale samfund mener skal være en fremtidig palæstinensisk stat.

