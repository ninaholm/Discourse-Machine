DI revser green card-gebyr
Regeringens forslag om et green card-gebyr får hug af erhvervslivet. Det begrænser muligheden for at tiltrække højtuddannet arbejdskraft, lyder kritikken fra DI


 Det svarer til at indføre gebyr på nødhjælp og er et skridt i den helt gale retning.
Hos Dansk Industri ryster man på hovedet over, at regeringen i sit finanslovforslag vil kræve 6300 kroner, hvis højtuddannede udlændinge vil til Danmark på den såkaldte green card-ordning.
- Man indfører et gebyr på noget, alle er enige om, at vi gerne vil have: kloge hoveder. Det er dem, vi skal leve af, og det svarer derfor til at indføre gebyr på nødhjælp, siger Martin Kabongo, chefkonsulent i DI.
Han påpeger, at green card-ordningen er for udlændinge, der ikke har en jobaftale i Danmark i forvejen, og som ofte kommer fra lande med lave indkomster.
- Det er altså folk med høje kvalifikationer, der frivilligt kommer for at søge et job. Man skal huske på, at vi er i skarp konkurrence med andre lande om at tiltrække højtuddannet, så hvis vi ikke tilbyder ordentlige vilkår, går de uden om Danmark, siger Martin Kabongo.
Det seneste år har Danmark haft et stort antal ansøgere til et green card, men det vil det nye gebyr sætte en stopper for, mener Martin Kabongo.
- Vi har i forvejen et højt skattetryk, som ikke taler for, at man skal vælge Danmark som første land. Så et gebyr kan være det, som overbeviser ansøgerne om at vælge andre lande, siger han.
Martin Kabongo pointerer også, at Danmark i forvejen ikke er med i EU's blue card-ordning, som skal tiltrække højtuddannede til Europa, på grund af vores retsforbehold.
- Det betyder, at vi skal være særligt opmærksomme på ikke at skabe dårlig omtale om muligheden for at komme til Danmark og arbejde, siger han.

