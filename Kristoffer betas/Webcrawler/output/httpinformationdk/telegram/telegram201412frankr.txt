Frankrigs parlament anerkender staten Palæstina
Med stort flertal følger det franske parlament lignende beslutninger i Storbritannien og Spanien.


 Det franske parlament har med en symbolsk handling tirsdag anerkendt staten Palæstina ved en afstemning, hvor 339 parlamentarikere stemte for og 151 imod.
Hverken premierminister Manuel Valls eller udenrigsminister Laurent Fabius deltog i afstemningen.
Fabius har imidlertid tidligere sagt, at Frankrig vil anerkende et selvstændigt Palæstina, hvis ikke de to parter formår at finde en løsning ved forhandlingsbordet.
Udenrigsministeren støtter en toårig tidsramme for en fredsløsning, hvilket i øjeblikket diskuteres med blandt andre Storbritannien og Tyskland.
Anerkendelsen i Paris kommer efter at en række andre lande, blandt andre Storbritannien og Spanien, har vedtaget lignende støtte til en palæstinensisk stat.
Alle steder er der tale om symbolske afstemninger. Kun i Sverige har regeringen i efteråret taget skridtet fuldt ud og anerkendt staten Palæstina.
Israel har fordømt de europæiske afstemninger, og premierminister Benjamin Netanyahu sagde for nylig om den spanske afstemning, at den kun gør det "sværere at nå en aftale mellem Israel og palæstinenserne".
Mens de fleste udviklingslande støtter palæstinensernes ønske om at få en selvstændig stat, fastholder de fleste vestlige lande deriblandt USA, at en sådan stat skal etableres på grundlag af forhandlinger med Israel.
Hidtidige forsøg på dette er strandet et utal af gange, blandt andet på Israels fortsatte udvidelser af internationalt fordømte bosættelser på palæstinensisk område, og palæstinenseres angreb mod Israel, deriblandt raketangreb fra Gaza.
Efter at fredsforhandlinger tidligere på året mellem israelere og palæstinensere på ny løb ud i sandet, er frustrationerne over Israel imidlertid vokset i flere europæiske lande.
