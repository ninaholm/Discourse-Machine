Krigens parter gør nyt forsøg på at nå freden i Ukraine
En ny forhandlingsrunde mellem Ukraine, oprørere, OSCE og Rusland er indledt i Minsk.


 En ny runde forhandlinger om en fredsløsning i Ukraine er indledt juleaftensdag i Hvideruslands hovedstad, Minsk.
Det oplyser en talsmand for det hviderussiske udenrigsministerium.
- Mødet er begyndt, fortæller han.
Til forhandlingerne kommer Ruslands udsending i Ukraine, Mikhail Surabov, OSCE's særlige repræsentant, Heidi Tagliavini, Ukraines tidligere præsident, Leonid Kutjma og Denis Pusjilin, der taler på vegne af de prorussiske oprørere i det østlige Ukraine.
I områderne Lugansk og Donetsk, der støttes af Rusland og har udråbt deres egne republikker, udtrykker de ønske om, at Ukraine omdannes til en løs føderation.
Det er den ukrainske regering lodret imod.
De tidligere forhandlingsrunder i Minsk har hidtil ikke kunnet løse den otte måneder lange konflikt. Siden april har det kostet over 4700 livet.
Tidligere i december erklærede den ukrainske regering en ensidig våbenhvile. Selv om det ikke har skabt fred, har det mindsket kamphandlingerne, og der bruges kun i mindre omfang svære våben under kampene.
