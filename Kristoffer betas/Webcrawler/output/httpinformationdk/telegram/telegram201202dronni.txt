Dronningen af pop er død
Den amerikanske popstjerne Whitney Houston blev fundet livløs på et hotelværelse i Beverly Hills.


 Den amerikanske sangerinde og skuespiller Whitney Houston er død i en alder af 48 år. Det bekræfter politiet i Beverly Hills, men dødsårsagen er endnu uvis.
Ifølge politiet blev hun fundet på sit værelse på fjerde sal på Beverly Hilton Hotel i Los Angeles. Ambulancefolk blev hurtigt kaldt til stedet, men det lykkedes ikke at genoplive popstjernen.
- Der er ikke nogen tegn på, at der er foregået en forbrydelse. Vores efterforskere skal nu undersøge, om hun er død af naturlige årsager, eller hvad der er sket, siger Mark Rosen, en talsmand for politiet.
Whitney Houston anses som en af de største kvindelige sangere gennem tiderne, og hun er blevet hædret adskillige gange ved store prisuddelinger som Emmy, Grammy og Billboard Music Awards. Hun har solgt over 170 millioner albums verden over.
De chokerende nyheder har fået flere fans og venner til at udtrykke deres sorg på Twitter og igennem flere medier. Blandt andre manden bag tv-succesen X-factor, Simon Cowell, som var ven til Whitney Houston.
- Det er et af de tidspunkter, hvor man vil huske, hvor man var, da man hørte nyheden. Jeg er fuldstændig knust. Hun var uden tvivl en af de største superstjerner gennem tiderne, siger han til CNN.
Den amerikanske sangerindes popularitet steg til vejrs gennem 1980'erne og 1990'erne. Her slog hun ikke bare igennem bag mikrofonen, men også på filmlærredet, og Houston havde blandt andet stor succes med filmen "The Bodyguard" fra 1992.
I 1994 vandt hun en Grammy for Årets Album for soundtracket til filmen, hvor hun især hittede med nummeret "I Will Always Love You".
Nyheden om Whitney Houstons dødsfald kommer blot dagen før årets Grammy-show, som er en af de største musikaftener i USA. Her skulle popstjernen selv have deltaget.
Igennem de senere år har Whitney Houston især trukket overskrifter i medierne for hendes stofmisbrug og et turbulent forhold til sangeren Bobby Brown, som endte med en skilsmisse i 2007.
