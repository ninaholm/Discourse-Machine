Samuelsen: Hjort siger nej til gaver
Ifølge Liberal Alliances leder, Anders Samuelsen, var det ikke ultimative krav, men gaver, som han tilbød regeringen.


 Regeringen afviser gaver, som den ellers fik foræret af Liberal Alliance.
Sådan udlægger partiets leder, Anders Samuelsen, situationen, efter at finansminister Claus Hjort Frederiksen (V) fredag eftermiddag konkluderede, at Liberal Alliance er ude af forhandlingerne om finansloven for 2011.
- Vi er ikke kommet med krav, vi er kommet med gaver, forstået på den måde, at vi er kommet med et tilbud om at hjælpe dem af med tre tossede skatter, siger Anders Samuelsen.
Det er multimedieskat, iværksætterskat samt særskat på pensioner, som Liberal Alliance ønskede at få fjernet.
- De ved godt selv, at de skatter trækker Danmark i en forkert retning, men de kan selv have svært ved at anerkende, at de skal rulle dem tilbage. Det kunne vi have givet dem en undskyldning for, siger Anders Samuelsen, der tilbød at stemme for både nye fedt- og vinskatter, hvis de tre andre skatter blev smidt væk.
De tre omstridte skatter har samlet et omfang af tre milliarder kroner, og ifølge Ritzaus oplysninger fik Liberal Alliance et tilbud om, at den ene kunne blive fjernet. Liberal Alliance kunne endda selv vælge, hvilken skat der skulle væk.
Men det blev afvist, og det kritiserer Anders Samuelsen.
- Nu bliver det en klassisk socialdemokratisk finanslov uden fokus på vækst. Regeringen stod med to muligheder. De kunne vælge en borgerlig-liberal finanslov eller en med tilstand. De valgte det sidste, siger Anders Samuelsen.
Han tror på, at finansministeren og statsminister Lars Løkke Rasmussen (V) kommer på andre tanker, hvis Liberal Alliance kommer til at sidde med de afgørende mandater efter et folketingsvalg. Meningsmålinger peger på, at hvis Lars Løkke Rasmussen skal gøre sig noget håb om at fortsætte som statsminister, skal han have Anders Samuelsen og Liberal Alliance bag sig.
- Der er en bevægelse i gang, men det sidste sted, den sætter ind, er hos Lars Løkke og Claus Hjort. De skal have en pistol for panden for at se det, og det sker først efter et valg, siger Anders Samuelsen.
