Pensionsselskab er parat til at investere i fængsler
PFA lægger op til at placere en del af formuen i store offentlige byggeprojekter


 Hovedparten af de danske arresthuse og fængsler er både gamle og slidte. For der er ikke penge i statskassen til at renovere og bygge nye, som der er brug for.
Derfor er der masser af økonomisk snusfornuft i at lade pengestærke pensionsselskaber finansiere nye fængsler og for den sags skyld også skoler, plejehjem, togbaner, kloakker og broer, mener Allan Polack, ny topchef i Danmarks største private pensionsselskab, PFA.
Det skriver Politiken.
- Ingen er jo uenige i, at de gamle fængsler er slidt så meget ned, at der er behov for noget nyt. Hvorfor så ikke undersøge mulighederne for et offentligt-privat partnerskab, når alternativet er, at fængslerne forfalder endnu mere, siger Allan Polack til Politiken.
Han tilføjer, at i disse tider med lave renter og ringe afkast fra obligationer, er det en udfordring for pensionsselskaber at investere og få kundernes penge til at yngle.
Efter mange års politisk skepsis og modvilje indgår flere og flere offentlige myndigheder nu partnerskaber med private investorer ved større bygge- og anlægsprojekter. Og den udvikling bliver bakket op af SR-regeringen.
- Offentligt-private partnerskaber kan skabe gode rammer for bygge- og anlægsprojekter, da de kan sikre velfungerende og effektive løsninger. Det er der flere gode eksempler på både i staten og i kommunerne, siger erhvervs- og vækstminister Henrik Sass Larsen (S) til Politiken i en skriftlig kommentar.
Han vil ikke forholde sig til konkrete projekter, men de foreløbige erfaringer viser ifølge ministeren, at de offentlige myndigheder betragter partnerskaberne som "succesfulde", fordi de kan "højne kvaliteten af de offentlige bygge- og anlægsprojekter".
Står det til Venstre, skal der mere turbo på samarbejdet. Ældrecentre, vejforbindelser og fængsler er mulige emner, siger Jacob Jensen (V), medlem af Folketingets Finansudvalg, til Politiken.
