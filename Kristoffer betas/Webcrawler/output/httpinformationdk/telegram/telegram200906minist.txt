Minister: Rigsrevisionen politiserer



  Rigsrevisionen politiserer indirekte i sin kritiske rapport om private sundhedsydelser. 
 Rapporten sammenblander æbler og bananer, udvidet frit sygehusvalg samt et udbud af sundhedsydelser. Dermed kritiserer Rigsrevisionen det udvidede fri sygehusvalg, som Folketingets flertal indførte i 2002.
 Det siger sundhedsminister Jakob Axel Nielsen (K) til Ritzau.
 - Rigsrevisionen politiserer ikke bevidst. Men de kommer ud ad en tangent, hvor de sammenblander æbler og bananer, siger han. 
 Han afviser, at daværende sundhedsminister Lars Løkke Rasmussen (V) i 2006 tilgodeså privathospitaler med sit indgreb, der lå 15 procent højere end Amtsrådsforeningens aftale med godt 100 private klinikker og sygehuse. Indgrebet lå midt imellem de to parter, siger Jakob Axel Nielsen.
 - Rigsrevisionen mener ikke, at der er noget som helst at udsætte på dét, den daværende sundhedsminister gjorde i 2006, siger han.
 Rapporten handler ifølge ham ikke om revision, men om politik, hvor nogle vil have frit valg, mens andre er imod. Regeringen har ikke handlet ideologisk for at fremme privathospitaler, siger sundhedsministeren.
 - Oppositionen inkl. de tre statsrevisorer mener, at regeringen burde have grebet ind og fastsat lavere takster tidligere. Så kan man undre sig over, at de ikke på noget tidspunkt overhovedet er kommet med et forslag til, hvad de rigtige takster skulle være, siger Jakob Axel Nielsen.
 Det er "himmelråbende uvidenhed", at regeringen bevidst har skadet offentlige sygehuse. Der er tilført 20 milliarder kroner, skabt kræftbehandling i verdensklasse, og nu investeres 40 milliarder kroner i sygehusvæsenet, siger han.  
