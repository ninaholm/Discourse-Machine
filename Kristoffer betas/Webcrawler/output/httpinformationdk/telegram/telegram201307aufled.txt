AUF-leder: Breivik-dato skal være kampdag mod racisme
Lederen af den socialdemokratiske ungdom i Norge mener, at Anders Breivik har meningsfæller rundt omkring.


 Den skæbnesvangre dato 22. juli skal fremover være en international dag, som markerer modstand mod racisme og højreekstremisme.

Det mener lederen af Arbeiderpartiets ungdomsorganisation, AUF, i Norge.
Det var netop AUF, som var målet for Anders Behring Breiviks terrorangreb på Utøya for præcist to år siden.

- Jeg er sikker på, at det politiske aspekt ved 22. juli vil blive endnu mere fremtrædende i fremtiden, siger AUF-leder Eskil Pedersen til avisen Klassekampen.
- 22. juli var i allerhøjeste grad et politisk angreb. Terroraktionen var et angreb på et politisk parti, og årsagen til angrebet var modstand mod vores politik, som handler om mangfoldighed og et flerkulturelt samfund, tilføjer han.

Den højreradikale terrorist Anders Behring Breivik afsoner en forvaringsdom for at have dræbt 77 mennesker ved bombeangrebet i Oslo og skudmassakren på øen Utøya 22. juli 2011.
- Gerningsmanden var en racist og ekstremist, som over mange år planlagde at standse rekrutteringen til Arbeiderpartiet på grund af det, vi står for, når det gælder antiracisme og mangfoldighed, siger Eskil Pedersen.
- Sådanne idéer findes stadig derude, og deles af flere end gerningsmanden. Det ser vi i kommentarfelterne, og det ser vi i Europa, tilføjer AUF-lederen.
Toårsdagen for Breviks massakre bliver mandag markeret med mindehøjtideligheder både i regeringskvarteret i Oslo og på Utøya. Derudover er der en række arrangementer rundt om i landet i AUF's regi.
