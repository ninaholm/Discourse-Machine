Nigerias ny præsident lover at befri landet for terror
Muhammadu Buhari varsler en hård kurs mod Boko Haram og korruption, siger han i sin tiltrædelsestale.


 Nigeria vil blive befriet for den terror, som den militante gruppe Boko Haram spreder i landet, lover landets nyvalgte præsident, Muhammadu Buhari, i sin tiltrædelsestale.
- Jeg forsikrer jer om, at Boko Haram snart vil kende til styrken ved vores kollektive vilje og engagement for at befri nationen for terror og bringe freden tilbage, siger Buhari.
Boko Harams kamp for en islamisk stat i det nordøstlige Nigeria har kostet over 13.000 mennesker livet i løbet af seks år og udgør den ny præsidents ubetinget største sikkerhedsmæssige udfordring.
Den 72-årige tidligere militære leder lover at slå hårdt ned på korruption, men siger samtidig, at der ikke vil blive ført nogen heksejagter, og at den afgående præsident, Goodluck Jonathan, ikke har noget at frygte.
Buhari benytter også sin tiltrædelsestale til at berolige sine politiske modstandere og kritikere, der er bekymrede ved udsigten til at skulle have den tidligere autoritære leder tilbage i spidsen for landet.
I 1980'erne kuppede Buhari sig til magten og slog ned på korruption og det, han betegnede som "manglende disciplin", inden han selv blev kuppet og fængslet efter halvandet års styre.
I sin tiltrædelsestale onsdag lover Buhari, at hans regering vil repræsentere "alle nigerianere" og roser samtidig Goodluck Jonathan for at have gjort sit til, at der ikke har været voldelige uroligheder i forbindelse med valget.
Jonathan erkendte sit valgnederlag, inden de sidste stemmer var talt op, men hvor det stod klart, at Buhari havde en føring på flere end 2,5 millioner stemmer.
Forinden havde der været frygt for, at uenigheder om resultatet og beskyldninger om valgsvindel kunne føre til uroligheder som efter det seneste præsidentvalg, hvor omkring 800 mennesker blev dræbt i valgrelateret vold.
Det er første gang, at oppositionen vinder over den siddende præsident ved et demokratisk valg, og forløbet høster også ros fra Det Hvide Hus.
- De seneste par dage har vist verden styrken i Nigerias engagement i de demokratiske principper, siger USA's præsident, Barack Obama.
Hans viceudenrigsminister for afrikanske anliggender, Linda Thomas-Greenfield, betegner Nigeria som en "pioner" på det afrikanske kontinent.
- De har vist Afrika et stort, stort eksempel på, at demokrati og regeringsskifte kan fungere, og at det kan fungere ved et frit og retfærdigt valg, siger hun.
