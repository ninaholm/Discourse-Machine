Syriske oprørere kan have brugt kvælende nervegas
Ofre, læger og hospitalsansatte i Syrien siger, at oprørerne og ikke regimet har taget kemiske våben i brug


 FN har indsamlet en række vidneudsagn fra borgerkrigen i Syrien, og efterretningerne tyder på, at syriske oprørere kan have benyttet sig af kvælende nervegas i kampen mod regimet.
En uafhængig FN-kommission, der undersøger den syriske konflikt, har endnu ikke set beviser for, at præsident Bashar al-Assads styrker skulle have brugt kemiske våben, lyder det fra Carla del Ponte, som er medlem af kommissionen.
- Vores efterforskere har interviewet ofre, læger og ansatte ved felthospitaler. Ifølge deres rapport, som jeg har set, så er der en stærk, konkret mistanke, men endnu ikke nogen uomtvistelige beviser for, at der er blevet brugt sarin-gas, siger hun.
- Det skulle være blevet brugt af oppositionen, af oprørerne. Ikke af regeringen, tilføjer Del Ponte.
Sarin er en lugtfri og farveløs nervegas, der kvæler ofrene. Del Ponte giver ingen yderligere detaljer om, hvornår og hvor gassen angiveligt skulle være blevet anvendt.
Assads styrker og oprørerne beskylder hinanden for at stå bag tre forskellige angreb med kemiske våben - to nær Aleppo og hovedstaden Damaskus i marts og et andet i Homs i december.
USA's præsident, Barack Obama, sagde i sidste uge, at der er beviser for, at der er anvendt kemiske våben i Syrien. Det er dog uklart, om det er den syriske regering eller oprørsbevægelsen, der står bag.
Obama har advaret om, at der er tale om en "game changer", hvis det viser sig, at regimet har taget kemiske våben i brug mod oprørerne - den amerikanske kurs over for Syrien kan dermed blive ændret radikalt.
Både USA, Storbritannien, Tyrkiet og Israel mener, at det internationale samfund må gribe ind, hvis den syriske præsident bruger kemiske våben i borgerkrigen. Dog er der ikke enighed om, hvad svaret skal være.
