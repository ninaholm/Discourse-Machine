Italiens godkender spareplan til 360 mia
Omfattende spareplan i Italien skal fjerne budgetunderskud i 2014 og genskabe tillid til landets økonomi.


 Underhuset i Italiens parlament godkendte fredag en omfattende spareplan til 48 milliarder euro, der skal fjerne landets budgetunderskud i 2014 og skabe fornyet tillid til landets økonomi på finansmarkerne.
Vedtagelsen af den vidtrækkende plan i både Senatet og underhuset indebærer dybe nedskæringer i regionale støtteordninger, ophævelse af skattefordele for familier og pensionister.
 Den blev vedtaget kort før offentliggørelsen af den med spænding imødesete stresstest af 91 europæiske banker.
Planen blev vedtaget med 316 stemmer mod 284. Italiens centrumvenstre-opposition havde på forhånd lovet en smidig behandling af budgetforslaget, selv om den er imod.
Italien har været rystet af tiltagende usikkerhed på de finansielle markeder, og landets centralbank havde advaret om, at en vedvarende høj udlånsrente ville være farlig for den økonomiske udvikling.
Italiens økonomi, der plages af en voldsom gæld, er i øjeblikket en af årsagerne til krisen i eurozonen.
Italiens centrumvenstre-opposition havde på forhånd lovet en smidig behandling af budgetforslaget.
 Uroen i Italien skyldes dels, at landet har den næsthøjeste statsgæld i eurozonen målt på landets økonomi - kun overgået af Grækenland.
Derudover er der frygt for, at italienske banker vil dumpe i stresstesten af den europæiske banksektor.
Rygter om finansminister Giulio Tremontis afgang som følge af et opgør med regeringens chef, Silvio Berlusconi, har også været med til at skabe uro.
Tremonti anses for at være den drivende kraft bag finanspolitiske stramninger i Italien. Blandt andre Tysklands forbundskansler, Angela Merkel, har opfordret italienerne til at vedtage et budget, der møder behovet for sparsommelighed og konsolidering.
