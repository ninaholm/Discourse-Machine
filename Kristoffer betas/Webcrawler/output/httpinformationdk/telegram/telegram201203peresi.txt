Peres: Israel vil vinde en krig mod Iran
Israels præsident slår fast, at Israel vil vinde, hvis det skulle komme til krig mellem de to lande.


 Shimon Peres var ikke i sit hjemland, da han søndag talte om en mulig krig mod Iran, men han var alligevel på hjemmebane.
Den israelske præsident talte i Washington, USA's forbundshovedstad, til den magtfulde, proisraelske lobbyorganisation Aipac.
- Iran er et ondt og moralsk korrupt regime. Det er baseret på ødelæggelse og er en fornærmelse mod menneskets værdighed, sagde Peres - muligvis som en optakt til mødet mandag i Det Hvide Hus, hvor Israels premierminister, Benjamin Netanyahu, besøger præsident Barack Obama.
- Iran er et center, en sponsor, og en finansieringskilde til verdens terror. Det truer såvel Berlin som Madrid og Delhi og Bangkok. Ikke bare Israel, som den aldrende præsident sagde.
- Israel har oplevet krigens forfærdelse. Vi søger den ikke. Fred er altid vor første løsning, men tvinges vi til at slås, så tro mig. Vi vil vinde, sagde Peres.
Obama talte også til de flere tusinde delegerede fra Aipac.
Han sagde, at USA støtter sin allierede Israel, men sagde også, at "der er for meget løs snak om krig".
- Jeg tror fast på, at diplomatiet, støttet af pres, kan få succes. USA og Israel mener begge, at Iran endnu ikke har atomvåben, og vi er meget årvågne, når det gælder overvågning af deres program, sagde Obama.
Han sagde videre, at han er klar til at bruge magt, hvis det bliver nødvendigt.
- Jeg har flere gange gjort det klart, at jeg ikke vil tøve med at bruge magt, når det er nødvendigt for at forsvare USA og dets interesser, sagde Obama.
Irans atomprogram vækker stor bekymring i Israel og i Vesten, og trods vestlige sanktioner fortsætter Iran med atomprogrammet, der ifølge Irans egne oplysninger skal bruges til fredelige formål.
Vesten og Israel tvivler imidlertid på det. Irans ledelse taler ofte dunder mod staten Israel, som Iran ikke anerkender.
Israel frygter, at et atombevæbnet Iran kan være en meget alvorlig trussel imod Israel.
