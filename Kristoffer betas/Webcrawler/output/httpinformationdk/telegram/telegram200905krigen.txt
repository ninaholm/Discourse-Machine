Krigen er ovre i Sri Lanka



 Efter at være nedkæmpet af Sri Lankas regeringsstyrker meddeler De Tamilske Tigre (LTTE), at de nedlægger våbnene.
 I en erklæring på LTTE's hjemmeside, Tamilnet, hedder det, at "vi har besluttet at nedlægge våbnene".
 - Denne kamp har nået en bitter ende, siger Selvarasa Pathmanathan, der er LTTE's "udenrigsminister".
 De Tamilske Tigre nedlægger våbnene efter i flere uger at have været omringet på en lille stribe land i det nordøstlige Sri Lanka.
 - Vi står tilbage med et sidste valg - at fjerne den sidste svage undskyldning for at dræbe vort folk. Vi har besluttet at nedlægge våbnene. Vores eneste beklagelse er alle de liv, der er gået tabt, og vi kunne ikke holde ud længere, siger Pathmanathan.
 Ifølge ubekræftede oplysninger er liget af LTTE's grundlægger, Vellupillai Praabhakaran, blevet fundet. Militære kilder sig til nyhedsbureauet Reuters, at et lig i øjeblikket er ved at blive undersøgt for at fastslå, om det er ham.
 I flere uger har De Tamilske Tigre været omringet på en lille stribe land i det nordøstlige Sri Lanka sammen med titusinder af civile. Lørdag lykkedes det Sri Lankas hær totalt at omringe oprørerne på få kvadratkilometer land, og det var kun et spørgsmål om tid, inden Tigrene måtte overgive sig.
 De Tamilske Tigres væbnede kamp har siden 1970'erne kostet 70.000 mennesker livet i Sri Lanka.
 For mindre end to år siden kontrollerede Tigrene næsten en tredjedel af landet og ledede i realiteten en autonom stat.
 I begyndelsen af årtiet var der håb om, at en norskmæglet fredsaftale ville skabe forsoning. Men LTTE valgte senere at genoptage kampen. Det skabte en splittelse i den tamilske oprørsorganisation mellem dem, som søgte en militær løsning, og dem, der ønskede at søge et politisk kompromis med regeringen.
 LTTE har kæmpet for løsrivelse og en selvstændig nation.
