Bedre praktik og skærpede krav til pædagogstuderende
Samtlige partier i Folketinget er blevet enige om en ny opbygning af pædagoguddannelsen gældende fra 2014.


 Fra sommeren 2014 er der nye boller på suppen for landets pædagogstuderende, der kan se frem til bedre praktik, skærpede krav og muligheden for specialisering.
Det har et bredt flertal bestående af regeringen, Enhedslisten, Venstre, De Konservative, Liberal Alliance og Dansk Folkeparti besluttet med en ny aftale for pædagoguddannelsen, som blev præsenteret torsdag.
Målet med reformen er at højne faglighed og kvalitet, sikre bedre sammenhæng til praksis og give bedre muligheder for specialisering med mere arbejdsmarkedsrelevans samt styrke de tværprofessionelle kompetencer, skriver Uddannelsesministeriet.
Det skal blandt gøres ved at introducere ét fælles grundforløb for de studerende, hvorefter de kan vælge mellem dagtilbudspædagogik for nyfødte til femårige, skole- og fritidspædagogik til 6-18-årige samt social- og specialpædagogik.
Derudover er partierne blevet enige om, at praktikken skal forbedres ved at indføre prøver, der tester de studerendes handlekompetencer og kræver, at man består sin praktik for at fortsætte på uddannelsen.
Uddannelsesminister Morten Østergaard (R) håber, at den nye opbygning vil tiltrække flere studerende til pædagogfaget.
- En mere attraktiv, intensiv og udfordrende uddannelse skal tiltrække flere, dygtige studerende og øge de færdiguddannede pædagogers evne til at bryde børn og unges negative sociale arv og udfordre hvert enkelt barn til at udleve deres fulde potentiale.
- Desuden skal den nye pædagoguddannelse blandt andet med en styrket praktik sikre, at pædagogerne er bedre rustet til at møde den virkelighed, der venter dem efter endt uddannelse, siger ministeren i en pressemeddelelse.
Foruden en styrket praktik og muligheden for specialisering, så er partierne også blevet enige om at drøfte muligheden for at indføre optagelsessamtaler til pædagogstudiet.
Men først når man har gjort sig nogle erfaringer med optagelsessamtaler til lærerstudiet, hedder det.
Det vil fortsat tag tre og et halvt år at læse til pædagog.
