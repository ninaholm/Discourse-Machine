Outsideren Santorum overrasker alle
Ingen havde forudset, at det skulle lykkes den konservative Rick Santorum at ynde sig ind hos Republikanerne.


 Helt frem til selve dagen for vælgermøde-afstemningen i Iowa var den tidligere Pennsylvania-senator Rick Santorum dømt ude.
Men rollen som outsider og hans sociale konservatisme har altså appelleret til mange af de republikanere i Iowa, der til det sidste var i tvivl om, hvem de mener skal udfordre Barack Obama, når kampen om præsidentposten skal stå senere på året.
Da resultatet var i hus, måtte Santorum se sig slået med blot otte stemmer af forhåndsfavoritten, den tidligere Massachusetts-guvernør Mitt Romney, da begge kandidater endte med knap 25 procent af stemmerne.
Alligevel udråbes 53-årige Santorum som den største vinder, og han har påført Romney betydelige ridser i lakken.
- Så er kampen i gang, sagde Rick Santorum til sine vælgere, efter at resultatet forelå.
- I har taget det første skridt til at tage det her land tilbage, lød det videre.
"Familie, tro og frihed" er Santorums slagord, og på hjemmefronten har han hele syv børn med sin kone gennem 21 år, Karen.
Den undertippede republikaners navn vakte forud for valget i Iowa næppe genkendelse hos mange amerikanere, selvom han blev valgt til Repræsentanternes Hus i 1990, og fra 1995-2007 sad to perioder i Senatet.
Rick Santorums valgkamp er da også foregået fra bagsædet af en firhjulstrækker langt fra sine modstanderes store valgbusser, og midlerne til at føre kampagne i tv og andre medier har været yderst begrænsede.
Han mener, at familieværdier og modstand mod abort er vigtigere end økonomi og udenrigspolitik. Adspurgt om, hvad han mener, der er vigtigst for amerikanerne lige nu, har Santorum flere gange sagt "brød og smør".
Dermed er det ikke storpolitik, der er på programmet, og bliver det nok heller ikke, når Rick Santorums firhjulstrækker kører videre til New Hampshire, hvor det næste slag skal slås den 10. januar.
Som hengiven katolik og familiefar med stort F tiltaler Santorum den samme vælgertype, som den nok så kendte tidligere vicepræsidentkandidat Sarah Palin.
Selv omtaler han sig som det konservative alternativ til Mitt Romney.
