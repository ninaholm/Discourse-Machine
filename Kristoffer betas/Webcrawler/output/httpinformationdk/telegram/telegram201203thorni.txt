Thorning: Finanspagt forsvarer de fattige
EU's finanspagt er ikke borgerlig økonomisk politik, men til gavn for de fattige, siger statsministeren.


 De fattigste danskere og europæere har mest glæde af EU's nye finanspagt, som strammer budgetreglerne, så de 25 EU-lande, der deltager i pagten, ikke igen havner i bundløs gæld ligesom Grækenland.
Sådan siger statsminister Helle Thorning-Schmidt (S), som ved EU-topmødet fredag i Bruxelles underskrev finanspagten sammen med 24 andre regeringschefer, mens Tjekkiet og Storbritannien står udenfor.
- Det er sund fornuft, fordi det indfører en ny ansvarlighed i alle europæiske økonomier. Det er vigtigt, at vi har balance på vores budgetter. Hvorfor er det vigtigt? Ellers går det hårdest ud over dem, der har allermest brug for fællesskabet, siger hun og nævner:
- Mennesker med handicap. Mennesker, der er psykisk syge. Mennesker, der er syge i det hele taget. Det er dem, det går ud over, hvis vi ikke har styr på vores økonomi.
Danmark tiltræder finanspagten ved at indføre en dansk budgetlov, som lægger snævre rammer for udgifter i stat, regioner og kommuner. Loven vedtages i foråret i Folketinget af S-R-SF-regeringen med støtte fra Venstre og De Konservative.
Ifølge finanspagten må Danmarks strukturelle underskud - det vil sige budgetunderskuddet renset for konjunkturudsving - højst udgøre 0,5 procent af bruttonationalproduktet.
Danmark kan efter aftale med EU-Kommissionen tage højde for, at indtægterne fra Nordsøolien svinger meget, ligesom beskatningen af afkast på pensioner kan gøre det.
- Vi har en klar forståelse med kommissionen om, at vi også fremadrettet kan bruge den måde, vi opgør vores strukturelle balance på i Danmark, siger Helle Thorning-Schmidt.
Spørgsmål: - Hvad siger du til, at vi kan blive idømt en bøde af EU-Domstolen, hvis vi ikke overholder finanspagtens krav?
- Man skal huske, at Danmark i forhold til EU er forpligtet til at lave en budgetlov. EU blander sig ikke i, om vi overholder loven eller ej, siger statsministeren.
