Hver femte teenagedreng i USA får diagnosen ADHD
Det her er astronomiske tal, og jeg er ved at falde bagover, siger specialist i lidelsen ADHD.


 Næsten hver femte amerikansk dreng i teenagealderen har fået diagnosen ADHD, der dækker over hyperaktivitet og koncentrationsbesvær.
Det fremgår af nye tal fra USA's sundhedsstyrelse (CDC), skriver avisen New York Times.
6,4 millioner amerikanske børn i alderen fra 4 til 17 har af læger fået stillet diagnosen ADHD. Det er en stigning på 53 procent over de sidste 10 år.
To tredjedel af dem er under medicinsk behandling med Ritalin, Concerta og lignende, der drastisk kan forbedre tilstanden for børn og voksne med ADHD.
Men det kan også føre til afhængighed af medicinen, angst og mere sjældent en psykose.
- Det her er astronomiske tal. Jeg er ved at falde bagover, siger William Graf, der er medicinprofessor på universitetet Yale.
- Milde symptomer diagnosticeres så villigt, at det går langt udover lidelsen og forbi tvivlszonen til ren forbedring af børn, som på andre måder er sunde, mener han.
Historisk har man anset ADHD for at ramme mellem tre og syv procent af børnene.
Der er ikke nogen facitliste for lidelsen, der er en kemisk ubalance i hjernen. Den bestemmes kun gennem mange analytiske samtaler med børnene, deres forældre og skolelærere.
- Vi er nødt til at sikre balancen, siger direktør i CDC, Thomas Frieden.
- Den rette medicinering for ADHD, som gives til de rette mennesker, kan gøre en enorm forskel. Uheldigvis forekommer misbrug at stige med alarmerende tempo, siger han.
Af undersøgelsen fra CDC fremgår det, at 15 procent af alle drenge i skolealderen er blevet diagnosticeret med ADHD, mens det kun er syv procent af pigerne.
Blandt de 14 til 17-årige er det 19 procent af drengene og 10 procent af pigerne.
Der er mistanke om, at forældre og læger i mange tilfælde reagerer for hastigt. At børnene får medicin, fordi de er underlagt et pres for at præstere.
Kan de "astromiske tal" forklares med den høj-energiske amerikanske pionerånd - eller er amerikanerne ganske enkelt overmedicinerede? New York Times har sat spørgsmålet til debat her.

