Republikansk favorit afslører enorm rigdom
Mitt Romney er mere end almindeligt økonomisk velpolstret til at starte en valgkamp om præsidentposten i USA.


 Business-manden Mitt Romney, der ofte regnes som favorit til at blive republikanernes kandidat til præsidentvalget i 2012, råder over en kæmpe formue.
Romneys kontor oplyser, at hans samlede aktiver beløber sig til en værdi på mellem 990 millioner og 1,3 milliarder kroner.
Det gør ham rigere end både præsident Barack Obama og nogen anden republikansk modkandidat i sigte, rapporterer nyhedsbureauet AP.
Mitt Romney, som var guvernør i staten Massachusetts fra 2003 til 2007, er tidligere chef for kapitalfonden Bain Capital og hans personlige pengetank er tilsyneladende sluppet helskindet igennem såvel finanskrise som aktieuro.
Det koster rigtigt mange penge at gå efter præsidentposten i USA, og Romney har indsamlet 94 millioner kroner i andet kvartal i sin jagt efter det høje embede.
Demokraten Obama har dog mere succes i pengeindsamlingen og kan notere sig for 450 millioner kroner i samme periode, skriver nyhedsbureauet Reuters.
 Romney forsøgte i 2008 at blive nomineret som republikansk præsidentkandidat, men blev hægtet af under primærvalgene, hvor John McCain endte som vinderen.
Inden da nåede Romney at bruge et større millionbeløb af egen formue på sin kampagne.
