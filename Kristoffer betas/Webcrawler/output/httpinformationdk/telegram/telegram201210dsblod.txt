DSB lod i nat tog vente en time på normaltid
En gruppe DSB-passagerer måtte i nat vente i en time for at kompensere for overgangen til normaltid.


 Overgangen fra sommertid til normaltid kan godt være problematisk, og en problematisk overgang var netop, hvad en gruppe DSB-passagerer oplevede natten mellem lørdag og søndag.
For ikke at komme foran køreplanen lod DSB således deres sene tog mellem København og Aarhus vente en time ved Fredericia station.
Det skriver dr.dk.
Trafikinformationschef i DSB Tony Bispeskov beklager episoden.
- Det er vi rigtigt kede af. Vi vil gerne holde på vores kunder i DSB, men det er ikke måden at gøre det på. Der er ganske enkelt sket en fejl, og det bliver selvfølgelig rettet til næste gang, siger han til dr.dk.
- Fordi vi overgik fra sommertid til normaltid, så har det tog krydset den grænse, og på den måde er de her passagerer kommet i klemme.
- Måden at gøre det på fremover er selvfølgelig at lade toget fortsætte og ikke lade det vente en time. Og det kommer heller ikke til at ske mere, siger han til dr.dk.
Det er uklart om de uheldige DSB-kunder, som var ude for den uheldige oplevelse i går nat, kan få kompensation for fejlen, men hos DSB opfordrer man til, at de tager kontakt.
- De kunder som føler, de er kommet i klemme, må meget gerne kontakte os, og så skal vi se på deres henvendelse, siger Tony Bispeskov.

