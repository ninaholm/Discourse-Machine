Små skridt hen imod løsning i gasstrid



 Rusland og Ukraine fortsætter med at pege fingre ad hinanden i gasstriden, samtidig med at millioner af øst- og sydeuropæere i vinterkulden lider under det russiske stop for naturgasleverancer til Europa, og europæiske observatører forbereder sig på at rejse til den ukrainsk-russiske grænse for at overvåge energieksporten.
 Ifølge det tjekkiske EU-formandskab sagde den russiske regeringschef, Vladimir Putin, sent i aftes god for "betingelserne for udstationeringen af observatører".  
 Hvordan disse betingelser konkret ser ud, var her til morgen endnu ikke bekræftet.
 Putin kræver stadig, at ukrainerne betaler markedsprisen for russisk gas og beskylder ukrainerne for at lægge sten i vejen for et gennembrud.
 Den ukrainske præsident, Viktor Jusjtjenko, benægter at obstruere en aftale. 
 Cheferne for de to landes gasselskaber Gazprom og Naftogaz, Aleksej Miller og Oleg Dubina, ventes i dag at genoptage deres forhandlinger.

