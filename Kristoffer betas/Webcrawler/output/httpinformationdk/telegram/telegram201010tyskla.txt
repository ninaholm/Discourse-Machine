Tyskland blokerer al luftfragt fra Yemen
Tysklands indenrigsminister bekræftede sent lørdag aften, at Tyskland vil blokere al luftfragt fra Yemen efter fredagens fund af bomber på fragtfly fra Yemen.


 Tyskland vil ikke længere tage imod luftfragt fra Yemen. Det meddelte landets indenrigsminister, Thomas de Maizière, sent lørdag aften. 
Beskeden kommer efter fundet af to pakker fyldt med sprængstof, som fredag blev afsløret om bord på fragtfly på vej fra Yemen til USA.
- Den føderale regering forsikrer, at der fra nu af ikke vil ankomme fragt fra Yemen i Tyskland, siger Thomas de Maizière.
Frankrigs luftfartsmyndigheder meddelte tidligere lørdag, at landet ligeledes har suspenderet luftfragt fra Yemen i kølvandet på afsløringen af de to pakker med sprængstof.
De to bomber blev fundet i pakker om bord på fragtfly i henholdsvis Dubai og Storbritannien. Begge pakker var sendt fra Yemen og skulle havde været sendt til synagoger i USA.
