Kraftig storm nærmer sig Danmark
Der er et lavtryk med kraftig storm på vej til Danmark. Det kan det give restriktioner på landets  broer.


 Et kraftigt stormlavtryk har kurs direkte mod Danmark.
Der er på den måde lagt op til to blæsende døgn torsdag og fredag, når et stormlavtryk torsdag nærmer sig fra vest - og i løbet af fredagen passerer direkte hen over Danmark. Det oplyser TV2 Vejrcenter.
- Fra Skotland tager lavtrykket en bane hen over Nordsøen og når fredag morgen frem til Danmark. Hen over Nordsøen mister lavtrykket dog lidt af pusten, så vi "blot" får stormende kuling med vindstød af stormstyrke. Med sig bringer stormlavtrykket både regn og blæst, siger Peter Tanev fra TV2 Vejrcenter.
I løbet af torsdagen får vi blæsende vejr i hele landet, og langs kysterne får man torsdag eftermiddag og aften op til hård kuling. Langs Jyllands vestkyst og op gennem Kattegat kan det komme til at blæse noget mere - og her kan man få stormende kuling med vindstød af stormstyrke. 
Det oplyser TV2 Vejrcenter.
Den kraftige blæst fra syd kan torsdag give anledning til restriktioner på de store danske broer - og måske også for de danske færger.
Søndenvind giver erfaringsmæssigt problemer på de to store broer - over Storebælt og Øresund. 
Samtidig med det blæsende vejr vil et kraftigt regnvejr passere landet.  
