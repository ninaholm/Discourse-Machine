John Kerry er forarget efter nye sammenstød i Kijev
Det er hverken værdigt eller i tråd med demokratiet at storme en fredelig demonstration, lyder det fra USA


 
	Den amerikanske udenrigsminister, John Kerry, er dybt forarget over, at ukrainsk politi er rykket ind for at fjerne de mange demonstranter i Ukraines hovedstad, Kijev.

	Det "vækker afsky", at de ukrainske myndigheder "møder de fredelige demonstrationer på Kijevs plads Maidan med urobetjente, bulldozere og knipler i stedet for at respektere demokratiske rettigheder og menneskelig værdighed," lyder det fra Kerry.

	- Denne reaktion er hverken acceptabel eller passende for et demokrati, tilføjer udenrigsministeren.

	John Kerrys hårde ord falder, efter at kampklædte sikkerhedsstyrker natten til onsdag har forsøgt at storme Uafhængighedspladsen i Kijev - også kaldet Maidan - hvor demonstranter har holdt til de seneste 10 dage.

	Aktionen har udløst øjeblikkelig international bekymring.

	De mange demonstranter har været på gaden i Kijev for at protestere mod regeringen og præsident Viktor Janukovitj, fordi Ukraine har sagt nej til en handelsaftale og et tættere forhold til EU.

	John Kerry opfordrer Ukraine til at respektere de grundlæggende demokratiske rettigheder - herunder retten til at demonstrere frit.

	- I ugevis har vi opfordret præsident Janukovitj og hans regering til at lytte til folket, som ønsker fred, retfærdighed og en europæisk fremtid. I stedet lader det til, at ukrainske ledere har taget et meget anderledes valg, siger John Kerry.

	Over 10.000 mennesker er strømmet til Uafhængighedspladsen i protest mod, at sikkerhedsstyrkerne natten til onsdag stormede pladsen, siger en korrespondent på stedet fra nyhedsbureauet AFP.

