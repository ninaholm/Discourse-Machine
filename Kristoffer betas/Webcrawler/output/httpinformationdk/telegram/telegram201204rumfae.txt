Rumfærgen Discovery er på sidste flyvetur
Efter en række opgaver i rummet er rumfærgen Discovery nu fløjet fra Florida til et museum i Washington.


 Fastspændt på ryggen af en Boeing 747 foretog rumfærgen Discovery en dramatisk overflyvning over Washington tirsdag. Det skete på vej til dens sidste hvilested, en museum i udkanten af den amerikanske hovedstad.
Ved daggry lettede Discovery fra Cape Canaveral i Florida på den sidste flyvetur. Det skete ikke ved egen kraft, men ridende på ryggen af den specialbyggede jumbojet, som den amerikanske rumfartsorganisation Nasa har brugt til at transportere rumfærger.
En større menneskeskare piftede og hyldede rumfærgen, der fløj sin første mission i 1984, da den kredsede over Washington i omkring en time, inden den landede i lufthavnen Dulles International.
- Touchdown, Discovery, skrev Nasa på mikroblogsitet Twitter, efter at færgen blev sat ned på landingsbanen.
Turister i korte bukser var samlet på denne solskinsdag langs National Mall i nærheden af Washington-monumentet, hvor de kiggede op i himlen for at få et glimt af den historiske sort-hvide rumfærge, som så godt brugt ud efter dens 39 missioner i rummet.
Kontorfolk hang ud af vinduerne og var gået op på tagene for at se flyet med rumfærgen på ryggen, mens de fløj lavt over den amerikanske hovedstads historiske vartegn.
Uden for forsvarsministeriet Pentagon havde militærofficerer og civile ansatte taget opstilling for at se rumfærgen flyve for sidste gang. De nød synet og klappede, da Discovery og 747'eren fløj to gange lavt hen over det kantede bygningskompleks, eskorteret af et T-38 jagerfly.
Discovery fløj den sidste mission i rummet i februar og marts sidste år på en 13 dage lang tur til Den Internationale Rumstation, ISS.
Discovery var den første af tre rumfærger, der gik på pension i 2011, og siden er det kun Rusland, der har kunnet sende folk og forsyninger til ISS.
