Tog- og landevejstrafik generes af snevejr
Sne og is skaber store problemer i Sverige. Trafik til vintersportssteder er generet. Togafgange aflyses og landevejstrafikken kører i sneglefart.


 En tur til svenske skisportssteder hen over nytår kan blive en langsommelig affære. Svenske veje er sine steder rene glidebaner, og togtrafikken kører som sne og is tillader. 
Alene i Skåne skete der 25 glatføreulykker mandag. Flest på motorvejen mellem Malmø og Ängleholm lige før Hallandsåsen. Men også andre steder i landet er der problemer på vejene. I det mellemste Sverige er vejene farbare, men trafikken kører langsomt.
Selv store lastbiler har problemer flere steder. Mange sidder fast, og adskillige er kørt af vejen.
Togtrafikken er på ny ramt af store problemer. Signalproblemer og sporskifter stopper tog, og der er store forsinkelser over store set hele landet.
I Sydsverige blev en række regionaltog aflyst, og de svenske jernbaner venter, at problemer fortsætter tirsdag. Dog i mindre omfang. 
