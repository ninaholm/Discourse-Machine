Malmros og von Trier kan få flest priser



 "Kærestesorger" af Nils Malmros og "Antichrist" af Lars von Trier.
 Det er svært at forestille sig to mere forskellige spillefilm, men de topper den liste over nomineringer til årets Robert-statuetter, som Danmarks Film Akademi offentliggjorde onsdag.
 Ud af 16 mulige nomineringer kandiderer "Kærestesorger" til 14 priser, "Antichrist" til 12. 
 18 af de 24 danske spillefilm fra 2009 har opnået én eller flere nomineringer. Men det er ikke lykkedes for Anders Matthesens "Sorte kugler". Til trods for at den med godt 400.000 billetter markerer sig som årets største danske publikumssucces.
 I kampen om bedste danske spillefilm i 2009 er Malmros og von Trier oppe mod Ole Bornedals "Fri os fra det onde", der i alt har fået 10 nomineringer, samt to film af debuterende instruktører: Martin Zandvliets "Applaus" og Nikolaj Steens komedie "Old Boys", som først får premiere i julen.
 Begge Lars von Triers stjerner i "Antichrist", Willem Dafoe og Charlotte Gainsbourg, er blandt kandidaterne til statuetten for bedste mandlige og kvindelige hovedrolle.
 De øvrige kandidater blandt mændene: Lars Mikkelsen i "Headhunter", Thomas Ernst i "Kærestesorger", Kristian Halken i "Oldboys" og Cyron Melville i "Vanvittigt forelsket".
 Charlotte Gainsbourg dyster mod Stephanie Leon ("Se min kjole"), Paprika Steen ("Applaus"), Simone Tang ("Kærestesorger") og Birgitte Hjort Sørensen ("Ved verdens ende").
 Priserne uddeles ved et stort gallashow i Cirkusbygningen i København den 7. februar.
 Det bliver 26. gang, at brancheforeningen Danmarks Film Akademi uddeler Robert-priserne. Statuetten har navn efter billedkunstneren Robert Jacobsen.

