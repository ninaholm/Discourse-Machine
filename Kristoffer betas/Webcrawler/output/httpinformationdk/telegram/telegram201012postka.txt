Postkasser skal flyttes ud til fortovet
Parcelhusejere skal i fremtiden have deres postkasse ud til indgangen af parcellen. Forbrugerrådet er kritisk.


 985.000 husejere skal i løbet af næste år sørge for, at deres postkasse står ude ved vejen. Folketinget har med et bredt flertal vedtaget en ny postlov, som dikterer, at postkassen fra 2012 skal placeres ved indgangen til parcellen. 
Hos Forbrugerrådet er man ærgerlig over aftalen.
- Det er en helt klar serviceforringelse for forbrugeren. Det kommer samtidig med en kraftig prisstigning. Så man forringer servicen samtidig med, at man sætter priserne op, siger forbrugerpolitisk konsulent Martin Salamon.
Derimod vækker beslutningen ikke overraskende glæde hos Post Danmark.
Her fortæller Post Danmarks chef for privatkunder, Henrik Larsen, at tiltaget er en økonomisk fordel for Post Danmark. De får nemlig flere muligheder for at effektivisere postuddelingen, når postkasserne flyttes ud til vejen.
Samtidig forbedrer det nye tiltag postbudenes sikkerhed, siger han.
- Der sker ofte, at vores postbude skvatter, når indkørslerne ikke er ryddede for sne. Når brevkasserne kommer helt ud til vejene, undgår vi de situationer, siger han
På nuværende tidspunkt er det kun parcelhuse fra efter 1973, som skal placere postkassen ved vejen. Med den nye aftale skal alle parcelhusejere have deres postkasse ved indgangen til grunden senest i 2012.
