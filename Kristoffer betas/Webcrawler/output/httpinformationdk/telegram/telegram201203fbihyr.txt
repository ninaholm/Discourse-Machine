FBI hyrer hacker til angreb på Anonymous
Amerikansk domstol anklager fem cyberhackere for at stå bag omfattende angreb på store virksomheder.


 Fem computerhackere fra Storbritannien, Irland og USA er tiltalt for at stå bag omfattende cyberangreb.
En leder i gruppen har tilsyneladende samarbejdet med det amerikanske forbundspoliti (FBI) om opklaringen.
De tiltalte tilhører grupper, der kalder sig Anonymous og Lulz Security, hedder det i anklageskriftet, der tirsdag blev offentliggjort ved en distriktsdomstol i New York.
Hackerne er blandt andet brudt ind i netværk hos Sony, Fox Broadcasting Company, det irske parti Fine Gael, PayPal, Mastercard og Visa.
Cyberangrebene på kreditkortfirmaer er sket som hævn for, at de ikke ville formidle donationer til WikiLeaks, der blandt står bag en række opsigtvækkende læk af hemmelige dokumenter om krigen i Irak og Afghanistan.
De amerikanske myndigheder afslører, at den 28-årige Hector Xavier Monsegur, der kendes under sit tilnavn "Sabu", har erkendt sig skyldig i en rækker hackerangreb, som kan koste ham 124 år i fængslet.
Ifølge Fox News har Monsegur samarbejdet med de amerikanske myndigheder om opklaringen, og han har i månedsvis arbejdet sammen med FBI.
