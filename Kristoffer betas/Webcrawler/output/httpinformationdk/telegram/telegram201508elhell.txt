EL havde hellere set Bjarne Corydon fremlægge Dong-bud
Pelle Dragsted fra Enhedslisten er tilfreds med, at samtlige bud på Dong-aktier bliver lagt frem.


 Enhedslisten kalder det en "glædelig nyhed", at finansminister Claus Hjort Frederiksen (V) vil fremlægge samtlige bud på de statslige Dong-aktier, som efterfølgende blev solgt til den omstridte amerikanske investeringsbank Goldman Sachs.
Partiet havde dog håbet, at det var den tidligere finansminister, Bjarne Corydon (S), der havde lagt alt frem, mens han stadig sad på posten.
- Det er en meget glædelig nyhed. Men det kan da ærgre mig lidt, at det ikke er Bjarne Corydon, men Claus Hjort Frederiksen, der angiveligt vælger at tage skridtet, lyder det fra finansordfører Pelle Dragsted.
Den daværende regering valgte at sælge aktierne i Dong, da selskabet manglede ekstra egenkapital efter et årsregnskab med et underskud på fire milliarder kroner alene i 2012.
Modstandere af salget til Goldman Sachs, heriblandt Enhedslisten, var bekymret for, om amerikanernes bud reelt var det bedste. Derfor ville man gerne indblik i processen, men det afviste Bjarne Corydon.
- Den tidligere finansminister havde ikke tillid til, at man kunne være fortrolig med papirerne. Det var principielt angreb på Folketingets muligheder for at føre tilsyn med en regering, siger Dragsted.
I maj udtrykte Folketingets Præsidium kritik af Bjarne Corydons ageren i Dong-sagen, og Pelle Dragsted vurderer, at det er årsagen til, at Claus Hjort Frederiksen nu løfter sløret for processen.
- Jeg tror egentlig, at Bjarne Corydon ville have gjort det samme, hvis valget var faldet ud til hans fordel og han var blevet siddende på posten, siger Enhedslistens finansordfører.
- Jeg er bare ærgerlig over, at det er en højreorienteret finansminister, der langt om længe efterkommer et ellers meget rimeligt krav, fastslår Pelle Dragsted.
