Kerry truer med sanktioner efter afrikansk dødsvold
En blodig weekend i Den Centralafrikanske Republik har fået USA's udenrigsminister til at reagere.


 Den amerikanske regering er dybt bekymret over de eskalerende uroligheder i Den Centralafrikanske Republik (CAR), og USA's udenrigsminister, John Kerry, truer nu med sanktioner mod de ansvarlige, lyder advarslen.
Mindst otte mennesker mistede søndag livet i hovedstaden Bangui, melder Røde Kors.
Fredag blev en muslimsk eks-minister hakket ihjel af en milits, og mindst ni andre personer blev slået ihjel, da flere grupper af mennesker - heriblandt kristne - angreb og plyndrede forretninger i den muslimske del af hovedstaden.
- USA er klar til at overveje målrettede sanktioner mod dem, der gør situationen endnu mere ustabil eller forfølger deres egne egoistiske mål ved at tilskynde til vold, lyder det fra John Kerry.
Han opfordrer politikerne i CAR til at få stoppet "alle angreb på civile".
- For at forhindre at volden får yderligere momentum og koster flere liv, kræver det, at alle CAR's ledere, tidligere og nuværende, er klar i mælet om at fordømme volden, siger den amerikanske udenrigsminister.
Mere end halvdelen af landets 4,6 millioner indbyggere har brug for hjælp, og næsten en million mennesker er flygtet fra deres hjem, efter at de primært muslimske Seleka-oprørere tog magten i et statskup, der i marts fjernede præsident Francois Bozize.
Kristne grupperinger kendt som "anti-balaka" - hvilket betyder anti-machete - kæmper mod Seleka, og FN estimerer, at gengældelsesvolden har kostet tusindvis af liv.
FN har advaret om, at situationen kan udvikle sig til folkemord. Ifølge FN-udsendinge er op til 6000 børn i CAR blevet rekrutteret af væbnede grupper og tvunget til at begå grusomme handlinger i konflikten i landet.
