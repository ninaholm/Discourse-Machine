Gennembrud: Olie fra Sydsudan når frem til Sudan
Milliarder af dollar i olieindtægter kan bane vej for fred mellem Sydsudan og Sudan.


 Sudans olieministerium siger, at det søndag for første gang har modtaget råolie fra Sydsudan, hvilket bringer de to fattige og tilbagestående lande tættere på milliarder af dollar i olieindtægter.
- Den første olie er ankommet, siger viceudenrigsminister, Awad Abdul Fatah.
Olieproduktionen i oliefeltet Thar Jath i Sydsudan er blevet genoptaget efter at have været lukket i et år af Sydsudan i protest mod, at Sudan angiveligt tjente langt mest på olie i kraft af uretfærdige eksportgebyrer.
Sydsudan er afhængig af at kunne sende olien via nabolandet for at få den udskibet, og beslutningen fra begyndelsen af 2012 om et produktionsstop svækkede begge landes økonomier.
Staten Sydsudan blev dannet, da det store østafrikanske land blev delt i 2011. Men flere vigtige stridspunkter blev ikke løst ved delingen. Blandt andet tvister om grænsedragninger og spørgsmålet om fordelingen af olieindtægter.
Sydsudan producerer 350.000 tønder olie om dagen.
De to lande har i lang tid forhandlet om de mange uafklarede spørgsmål i Addis Abeba i Etiopien med Den Afrikanske Union som mægler.
De to nabolande udgjorde tilsammen det største land i Afrika. Sydsudanske oprørere kæmpede i over to årtier mod regeringen i det overvejende muslimske, arabisktalende nordlige Sudan, indtil den blodige borgerkrig blev afsluttet i 2005.
Omkring to millioner mennesker blev dræbt i borgerkrigen mellem nord og syd, der blandt andet handlede om ideologi, etnicitet, religion og olie.
