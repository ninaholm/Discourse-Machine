Bådflygtninge kommer også fra Pakistan
Tiltagende vold mod shiamuslimer i Pakistan får mange til at lægge deres liv i hænderne på menneskesmuglere.


 FN's flygtningeorgan UNHCR anslår, at omkring 25.000 bådflygtninge fra Bangladesh fra det muslimske rohingya-folk i Myanmar har begivet sig ud på havet i menneskesmugleres usikre både i årets tre første måneder.
Men i de senere år er der også kommet mange bådflygtninge fra blandt andet Pakistan.
 Shiamuslimer, som udgør 20 procent af Pakistans 200 millioner indbyggere, siger, at de bliver forfulgt og undertrykt af yderliggående grupper i det sunnimuslimske flertal.
Tusindvis er blevet dræbt i den sekteriske konflikt i det seneste årti, og den konstante frygt for vold får desperate unge til at flygte illegalt.
 I denne uge blev mindst 44 mennesker dræbt og 13 såret, da en gruppe bevæbnede mænd åbnede ild mod en bus i storbyen Karachi.
En ældre mand i Pakistan siger til AFP, at han mistede den ene af sine to sønner, da en selvmordsbombe dræbte op mod 100 shiamuslimer i en billiardsalon i januar 2013.
- Derefter opfordrede jeg min søn Iqbal Hussain til at flygte, siger Ali, som havde sparet op til en flugt.
 Sønnen flygtede sammen med sin mor til Indonesien, hvor de lagde deres liv i hænderne på menneskesmuglere og begav sig ud på en farlig sørejse til Australien i en båd med 200 om bord. Hussain lærer i dag engelsk i Melbourne.
I byen Quetta, der er hovedstad i den pakistanske provins Baluchistan, lever hazara-shiamuslimer isoleret og drømmer om at flygte. Menneskesmuglerne, der har et dårligt rygte i det meste af verdenen, har derfor her høj status.
- Vi tillægger menneskesmuglere meget stor betydning, siger Abdul Khalique Hazara, der er leder af det nationalistiske Demokratiske Hazara Parti.
- Først når I sikrer mig fred, så vil jeg sige, at der skal gribes ind over for menneskesmuglerne her, siger han.
