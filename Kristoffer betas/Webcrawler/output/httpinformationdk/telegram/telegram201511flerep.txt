Flere partier vil have regler for lobbyister
Tv-dokumentar får Enhedslisten til at kræve et obligatorisk lobbyregister på Christiansborg.


 Selvom mange af vores nabolande i Europa har regler for lobbyister, har de frit spil i Danmark. Men det skal være slut nu, mener flere partier, efter at TV2 har sendt dokumentaren "Politik Til Salg".
Dokumentaren løfter sløret for, hvordan lobbyister arbejder med at påvirke politikere og politiske beslutninger. Metoderne forarger flere politikere og får dem nu til at kræve handling.
- I SF vil vi se på, om vi kan lave nogle regler, der gør, at vi kan udelukke nogle af de lobbyister, som går over grænsen, siger SF's gruppeformand, Jonas Dahl, til TV2.
Han ser gerne, at man indfører en registrering af lobbyister, der arbejder på Christiansborg. Han vil nu også tage emnet op i Folketingets Præsidium.
Enhedslisten går skridtet videre og stiller nu tre konkrete beslutningsforslag, der skal sikre mere åbenhed om lobbyisters arbejde.
- Jeg tror, der er få mennesker uden for Christiansborg, der egentlig ved, hvor meget det her sker. Og det er derfor, vi i Enhedslisten så gerne vil, at vi får noget mere åbenhed omkring det, og på baggrund af denne dokumentar kommer vi til at stille et beslutningsforslag om at få et obligatorisk lobbyregister, siger retsordfører Pernille Skipper.
TV2 har spurgt partierne i Folketinget, om de er åbne for at kigge på mulighederne for at regulere lobbyister i Danmark. Her svarer De Konservative, SF, Alternativet, Enhedslisten og De Radikale, at de vil kigge på mulighederne for at regulere lobbyister.
Folketingets formand, Pia Kjærsgaard (DF), er åben for at undersøge muligheden for at regulere lobbyister. Det siger hun efter at have set dokumentaren.
- Jeg synes, det er lidt afslørende. Og hvis der er noget, politikere ikke kan lide, så er det at blive afsløret i noget, som virker dårligt ude hos danskerne. Så alene af den årsag tror jeg, at der måske og forhåbentlig vil ske en udvikling den rigtige vej, siger Folketingets formand til TV2.
