Claus Hjort: Som finansminister har jeg et medansvar
Daværende finansminister tager Rigsrevisionens kritik af statens passive ejerskab af Dong til efterretning.


 Daværende finansminister Claus Hjort Frederiksen (V) tager Rigsrevisionens kritik af statens passivitet i forhold til ejerskabet af Dong Energy fra 2008-2010 til efterretning.
- Det er rigtigt, at der er en bemærkning om, at man kunne ønske sig en mere aktiv rolle, hvor vi skulle fastlægge, hvor skal virksomheden hen nu, efter at man havde aflyst børsnoteringen. Det må jeg jo så bare tage til efterretning, siger Claus Hjort Frederiksen til TV2 News.
Claus Hjort Frederiksen overtog Finansministeriet i april 2009 efter Lars Løkke Rasmussen (V), som blev statsminister.
Og i 2009-2010 blev der truffet flere strategiske beslutninger i Dong, hvor staten som ejer burde have været mere engageret, anfører Rigsrevisionen i en rapport om Dong, der blev offentliggjort onsdag.
- Det er klart, at som den øverst ansvarlige finansminister, så har jeg jo selvfølgelig et medansvar for det. Men jeg vil stadig sige, at grundlæggende anerkender rapporten, at vi har gjort, som vi skulle, siger Claus Hjort Frederiksen.
I 2011 og 2012 spillede Finansministeriet ifølge rapporten igen en mere aktiv rolle i Dongs udvikling.
Staten ejer 80 procent af Dong Energy, som blev skabt i 2006 ved en sammenlægning af seks danske energiselskaber.
