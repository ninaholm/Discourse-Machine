Nanna hiver K i retten for Afrika-plagiat
Danmarks største komponistforening trækker De Konservative i retten for at overtræde dansk ophavsret.


 Det Konservative Folkeparti skal i retten for at have overtrådt ophavsretslovgivningen.
Erstatningskravet lyder på 100.000 kroner og kommer i kølvandet på et konservativt landsmøde, hvor partimedlemmer fremførte en konservativ udgave af Nanna Lüders' sang "Afrika" foran den danske presse.
Men De Konservative havde ikke spurgt om lov, og der er derfor tale om et klart brud på lovgivningen, mener Danmarks største interesseorganisation af danske komponister inden for rytmisk musik, DFBFA.
- Vi har desværre forgæves forsøgt at få et forlig med Det Konservative Folkeparti, som helt oplagt har overtrådt reglerne for ophavsret. Nu ser vi derfor ikke anden mulighed end, at retten må tage principiel stilling, siger Tjill Dreyer, der er sekretariatschef i DJBFA.
Hun understreger samtidig, at anklagen ikke er et forsøg på at skabe opmærksomhed om sagen midt i valgkampen.
- Vi har hele tiden håbet og regnet med, at vi kunne nå til enighed om en fornuftig kompensation for den ulovlige brug af sangen. Men i denne uge fik vi besked om, at De Konservative afviser en løsning, siger hun.
Samtidig gør foreningen opmærksom på, at De Konservative ikke er de eneste, der bryder lovgivningen og bruger sange, de ikke har rettigheder til.
- Flere partier har taget sange og indarbejdet dem i deres valgkamp uden aftale med de komponister og musikere, som står bag de oprindelige udgivelser. Det er i klar strid med ophavsretsreglerne, og desuden skuffende også rent moralsk, siger hun.
De Konservative imødeser retssagen med sindsro.
- Det var ikke forkert af os at synge en sang på Afrika-melodien til landsrådsfesten, siger generalsekretær Martin Dahl fra partiet.
Han henviser til, at partiet har fået lavet en grundig juridisk gennemgang, som viser, at det ikke var forkert at synge sangen.
