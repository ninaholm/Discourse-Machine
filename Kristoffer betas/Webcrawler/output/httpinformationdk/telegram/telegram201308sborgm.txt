S-borgmester: Thorning må være glad for frikadeller
Borgmester for Børne- og Ungeforvaltningen i København forsikrer, at kosten stadig er dansk trods hensyn.


 - Hun må være glad for frikadeller.
Sådan lyder konklusionen fra Anne Vang (S), der er borgmester for Børne- og Ungeforvaltningen i Københavns Kommune.
Statsminister Helle Thorning-Schmidt (S) har i mandagens aviser opfordret til at huske de danske spisetraditioner i landets børneinstitutioner. Det sker i kølvandet på den ophedede debat om særlige kosthensyn til børn med en anden kulturbaggrund.
Etniske danske børn, der ikke er omfattet af særlige hensyn, bliver dog ikke snydt for den traditionelle danske mad i Københavns Kommune.
Anne Vang forsikrer over for Ritzau, at de københavnske institutioner "har boller i karry i stride strømme", men at der også er respekt for kulturelle begrænsninger.
- Der er taget hensyn til, at børn af muslimske og jødiske familier får noget at spise - også selv om de ikke spiser svin. På samme måde bliver der også taget hensyn til de børn, der er vegetarer og derfor slet ikke spiser kød.

- Vi har for eksempel også en institution i kommunen, hvor der udelukkende serveres allergivenlig mad eller mad med koshermanerer. Men det er forældrebestyrelserne i de respektive institutioner, der selv styrer de særlige hensyn, forklarer hun.
I Københavns Kommune vil man altså ikke tvinge børn til at spise svinekød. At statsministeren ikke direkte vil lovgive sig til bevaring af danske madtraditioner, vækker glæde hos borgmesteren for Børne- og Ungeforvaltningen.
Hun mener, at der er andre måder at ytre sin danskhed på, og at der ikke er grund til bekymring for, at kommunens overordnede politik om varieret kost ikke bliver overholdt.
- Det giver rigtig god mening, at de særlige madpolitikker foretages lokalt. Vi tror på, at forældrebestyrelserne er i stand til at styre kostplanen på trods af hensyn, hvad end det skyldes forbehold for sukker, allergi eller kulturbaggrund, siger hun.
