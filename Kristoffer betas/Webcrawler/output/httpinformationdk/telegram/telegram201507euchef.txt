EU-chefen: Grækenland skal have indrømmelser på gælden
En win-win situation kræver, at kreditorerne også kommer med et udspil på den græske gæld, mener EU-præsident


 Grækenland skal have indrømmelser på den enorme gældsbyrde, hvis landets regering torsdag spiller ud med et tilstrækkeligt ambitiøst forslag til reformer.
Det mener EU-præsidenten, Donald Tusk, der torsdag har talt i telefon med premierminister Alexis Tsipras.
- Jeg håber, at vi i dag modtager konkrete og realistiske forslag til reformer fra Athen, siger Donald Tusk, der er på besøg hos det nye EU-formandskab i Luxembourg.
- Hvis det sker, har vi også brug for et tilsvarende forslag fra kreditorerne. Det realistiske forslag fra Grækenland må matches af et lige så realistisk forslag fra kreditorerne om gældens bæredygtighed. Kun på den måde vil vi have en win-win situation, siger Donald Tusk.
EU-præsidenten understreger samtidig, at det at hjælpe Grækenland med at håndtere gælden, der i dag svarer til 180 procent af det græske bruttonationalprodukt, ikke retfærdiggør den forkerte økonomiske filosofi, der er hovedårsagen til alle de græske ulykker.
Tusk citerer det gamle romerske mundheld "magnum vectigal est parsimonia", der betyder "sparsommelighed er en stor indtægt", og han mener, at det budskab skal følge med Europas hjælp til Grækenland.
Alexis Tsipras og hans venstreorienterede regering ønsker, at en lettelse af den græske gæld på samlet 320 milliarder euro skal indgå i forhandlingerne om et tredje støtteprogram for Grækenland.
EU-Kommissionens formand Jean-Claude Juncker har også vist vilje til at se på det græske gældsbjerg fra oktober, hvis ellers betingelserne er opfyldt.
Chefen for Den Internationale Valutafond, Christine Lagarde, har ligeledes sagt, at et nyt støtteprogram skal følges op af græske reformer, mens kreditorerne til gengæld må "restrukturere" den græske gæld.
Tysklands forbundskansler Angela Merkel har gang på gang fastslået, at der ikke kan blive tale om at eftergive Grækenland gæld.
