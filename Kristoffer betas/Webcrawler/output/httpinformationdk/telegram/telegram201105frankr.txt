Frankrigs Lagarde fører IMF-kapløb
Frankrig finansminister Christine Lagarde er storfavorit til posten som leder af Den Internationale Valutafond


 Frankrigs finansminister, Christine Lagarde, ser ud til at føre i kapløbet om at blive den næste leder af Den Internationale Valutafond, IMF
Christine Lagarde har ifølge en række EU-repræsentanter nærmest hele EU bag sig. Mandag meddelte også Holland og New Zealand, at de støtter hendes kandidatur.
Men Mexico har meddelt, at det vil foreslå landets centralbankdirektør, Agustin Carstens, til IMF-posten, så der bliver konkurrence om posten.
Sammen med Lagarde har navne som den tidligere britiske premierminister Gordon Brown og Axel Weber, tidligere formand for Tysklands forbundsbank, været nævnt.
IMF forventer at kunne præsentere en efterfølger til Dominique Strauss-Kahn den 30. juni
Den tidligere leder af IMF, den 62-årige Strauss-Kahn, er sigtet for seksuelt overgreb, forsøg på voldtægt og ulovlig frihedsberøvelse af en 32-årig tjenestepige i sin hotelsuite i New York lørdag.
Han nægter sig skyldig i alle sigtelser og trådte torsdag tilbage fra sin post for at hellige sig kampen for at rense sit navn.
