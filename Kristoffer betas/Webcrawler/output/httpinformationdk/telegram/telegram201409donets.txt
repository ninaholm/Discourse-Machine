Donetsk-oprørere vil holde novembervalg
Prorussiske oprørere i Donetsk og Lugansk i Ukraine meddeler, at de holder valg den 2. november.


 Indbyggerne i oprørsområderne Donetsk og Lugansk i det østlige Ukraine skal til valg den 2. november.
Det meddeler den selverklærede premierminister i det, oprørerne kalder Folkerepublikken Donetsk.
Han hedder Aleksander Sakhartjenko.
- Den 2. november planlægger vi at afholde valg til parlamentet og valg til posten som republikkens leder, siger han ifølge det russiske nyhedsbureau Interfax.
Aleksej Karijakin, formand for Den Øverste Sovjet i Folkerepublikken Lugansk, siger til nyhedsbureauet Itar-Tass, at hans region holder valg samme dag.
- Valgene vil finde sted samtidig med det i Folkerepublikken Donetsk. Der er opnået enighed om, at den 2. november er den foreløbige dato, siger han.
Ukraines parlament i hovedstaden Kijev vedtog tidligere i denne måned lovgivning, der giver indbyggerne i de russisktalende regioner begrænset selvstyre.
Lovgivningen opfordrer til, at der holdes valg inden den 7. december, men oprørslederne har sagt, at de selv bør have beføjelser til at fastsætte valgdatoen.
