Nato regner på ny Afghanistan-mission
Danmark regner med at skulle træne afghanske officerer i ny Nato-mission efter Isaf.


 Nato tager nu hul på den konkrete planlægning af, hvad der skal ske i Afghanistan, når de sidste kamptropper under den nuværende Isaf-mission efter planen er rejst hjem 31. december 2014.
Der går endnu et års tid, før den endelige plan ligger klar med de præcise tal for soldater og udstyr.
Men forsvarsminister Nick Hækkerup (S) siger onsdag i forbindelse med Natos forsvarsministermøde i Bruxelles, at Danmark sandsynligvis vil bidrage til den britisk ledede officersskole i Kabul med op til 15 danskere.
Og selv om den nye mission får fokus på træning og rådgivning, understreger ministeren, at han ikke forestiller sig "en helt demilitariseret indsats".
Så han vil ikke udelukke, at det for eksempel også kan komme på tale at stille med danske helikoptere til at beskytte troppetransporter.
Formelt har forsvarsministrene onsdag vedtaget et ni sider langt direktiv - kaldet NID - der sætter gang i den militære planlægning af en ny mission.
Nato og 22 partnerlande har i øjeblikket 105.000 mand i Afghanistan under kampmissionen Isaf (International Security Assistance Force).
Der har længe været enighed om, at Isaf skal slutte med udgangen af 2014, og at Nato derefter skal lede en ny mission med fokus på træning, støtte og rådgivning af de afghanske sikkerhedsstyrker.
Den nye missions rammer skal de næste måneder defineres af de militære planlæggere i Natos militære hovedkvarter Shape i den belgiske by Mons.
Det er allerede givet, at alle Nato-lande som udgangspunkt bidrager. Desuden har foreløbig seks af de nuværende partnerlande i Isaf lovet at være med.
Arbejdet med NID ventes at løbe til februar næste år, hvor ministrene vedtager en mere præcis beskrivelse af operationen, ConOps. Den egentlige operationsplan ventes vedtaget senere til næste år.
