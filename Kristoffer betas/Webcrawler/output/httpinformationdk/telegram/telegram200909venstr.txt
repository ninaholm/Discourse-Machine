Venstre vil bløde op på knivlov



 Der er behov for at få kigget på den strammede våbenlov, så spejdere, jægere og fiskere ikke kommer på kant med loven, hvis de glemmer deres kniv i bilen. Det siger Venstres politiske ordfører, Peter Christensen.
 - Vi har fra starten diskuteret, at det her ikke handler om at genere spejdere, jægere og fiskere. Nu kommer der eksempler på, at de grupper bliver ramt, og derfor skal vi diskutere en tilpasning for at undgå det, siger han.
 Han lægger vægt på, at formålet med loven var at undgå knive i nattelivet. Og muligheden for at nå det mål må ikke svækkes.
 - Det må ikke blive på bekostning af, at vi med loven har succes med at holde knive ude af nattelivet, siger han.
 Hvordan grænsen skal trækkes er en udfordring, erkender han.
 - Det efterlader en juridisk udfordring, men den diskussion må vi tage, siger han.
