Pensionsselskaber skal kunne drive banker
Oppositionen vil tillade pensionsgiganterne ATP og LD at drive bankvirksomhed. Det er del af S-SF's 2020-plan.


 En rød regering vil give de to store offentlige pengetanke, ATP og Lønmodtagernes Dyrtidsfond (LD), mulighed for at eje og drive banker på fuldstændigt samme vilkår som kommercielle banker, skriver Jyllands-Posten.
Formålet er at skabe mere konkurrence i finanssektoren gennem nye banker, der er mere villige til at låne penge ud til iværksættere, end de kommercielle banker er efter den økonomiske krise.
- Krisen har vist os, at vi har brug for andre finansielle muligheder end i dag, og bankerne har ikke ligefrem optrådt helt heldigt alle sammen. ATP har vist, at fonden kan investere med lave omkostninger og høj forrentning, siger gruppeformand Ole Sohn (SF).
Ideen er en del af den længe ventede 2020-plan fra S-SF, som præsenteres i den kommende uge.
Ole Sohn understreger, at ATP og LD også skal have lov til at drive kommerciel virksomhed inden for deres nuværende kerneområde, pensionsforvaltning.
Dette har Konkurrence- og Forbrugerstyrelsen før advaret imod, da det kan være konkurrenceforvridende.
Også bankernes talerør, Finansrådet, er stærkt imod planerne. Det vil ødelægge konkurrencen mellem bankerne, advarer direktør i Finansrådet Jørgen Horwitz.
- ATP og LD vil være statsbanker, og med den danske stat i ryggen vil de have mulighed for at låne penge på det internationale marked til en helt anden og lavere rente. Det er ikke mere konkurrence, men konkurrenceforvridning, siger han.
Politisk ordfører for De Konservative Carina Christensen betegner forslaget som aldeles frygteligt:
- Det er ren Sovjet-tankegang og betonsocialisme, men det er befriende, at Ole Sohn bekender kulør, så vælgerne ved, hvad de kan vente sig.
