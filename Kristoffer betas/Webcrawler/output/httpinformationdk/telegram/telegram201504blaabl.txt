Blå blok vil have flere grønne skove end rød blok
Blå blok vil lade store skovområder stå urørte hen og er ifølge eksperter mere miljøvenlige end rød blok.


 Det er måske de færreste, der forbinder blå blok med ultra-miljøvenlig politik, men oppositionen har netop spillet ud med et forslag, der ifølge eksperter er langt mere miljøvenlig end rød bloks. Det skriver Politiken.
Helt konkret går forslaget ud på, at blå blok vil lade 20 procent af de danske statsskove - svarende til op mod 25.000 hektar (250 kvadratkilometer) - ligge som urørt naturskov.
Til sammenligning har regeringen i sin Naturplan Danmark lagt op til at lade blot 250 hektar ligge, altså 100 gange så lidt.
- Det er både bedre og billigere at gøre noget for den biologiske mangfoldighed i skovene end at gøre det i landbrugslandet, siger Venstres Henrik Høegh, ordfører på forslaget, til Politiken.
 Og skaren af begejstrede støtter er bred. Han bliver bakket op af Dansk Folkeparti, De Konservative, Liberal Alliance foruden de selvsamme fagfolk, der plejer at skose de borgerlige for at føre sort miljøpolitik.
- Det er et fremragende forslag, siger Morten D.D. Hansen, biolog og inspektør på Naturhistorisk Museum i Aarhus til Politiken, der ikke er alene om den holdning:
- Urørt skov er det absolut vigtigste og mest omkostningseffektive virkemiddel til naturbeskyttelse i Danmark, så forslaget er et stort fremskridt, siger Rasmus Ejrnæs, biolog og seniorforsker på Aarhus Universitet, til Politiken.
Forskerne minder om, at Danmark er forpligtet til at stoppe tilbagegangen i den biologiske mangfoldighed senest i 2020 ifølge FNs biodiversitetskonvention.
Prisen for forslaget bliver omkring 10 millioner kroner årligt - 20 procent af, hvad staten tjener på tømmerdriften i sine skove - plus omkostninger i forbindelse med afskedigelse af skovarbejdere.
