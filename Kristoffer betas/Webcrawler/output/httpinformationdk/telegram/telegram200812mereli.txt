Mere ligestilling til udvalg



 For hver mand skal der være en kvinde. Det gælder også, når man taler om myndigheders eller organisationers indstilling af personer til udvalgsposter i ministerierne.
 Men når organisationerne alligevel kun peger på én mand alene, så skal ministeren nu lade pladsen stå tom, indtil organisationen indstiller både en mand og en kvinde. I hvert fald hvis regeringen får vedtaget sit lovforslag. Det fortalte Statsminister Anders Fogh Rasmussen (V) på sit ugentlige pressemøde i dag. 
 Ligestillingsforsker Karen Sjørup fra Roskilde Universitet tror, det vil hjælpe, at organisationerne mister indflydelse, hvis de ikke tager ligestillingshensynet alvorligt. 
 - Jeg synes, det er logisk, hvis man sætter lidt kraft under det. Jeg tror, man vil nærme sig de der 40 procent kvinder. Så jeg er da optimist, siger hun. 
