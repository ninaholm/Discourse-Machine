Fire dræbt under endnu et droneangreb
For tredje gang denne uge gennemfører USA et angreb mod militante i det nordvestlige Pakistan.


 USA intensiverer sine angreb mod formodede militante i den nordvestlige del af Pakistan. Natten til lørdag er mindst fire militante dræbt under et angreb fra et førerløst fly. Det er det tredje angreb siden onsdag i nærheden af byen Miranshah.
Mindst 18 militante har dermed mistet livet under denne uges angreb i det nordlige Waziristan, der beskrives som "lovløst" og anses for at være en højborg for Taliban-krigere og medlemmer af al-Qaeda.
Angrebet i de tidlige morgentimer lørdag var rettet mod et hus i udkanten af Miranshah, der er den største by i området.
- En amerikansk drone affyrede to missiler mod huset, og mindst fire militante blev dræbt. Identiteten af de dræbte kendes ikke, oplyser en amerikansk sikkerhedskilde.
Torsdag fik et droneangreb ram på ti militante, og onsdag blev fire dræbt.
Beboere i området fortæller, at de tidligt lørdag blev vækket ved lyden af en lavtflyvende drone og bragene, da missilerne ramte. Huset brød i brand, og oprørere skærmede omgående huset af, ifølge en lokal stammeleder.
Den pakistanske regering forlanger et stop for angrebene, og sammenligner det med, at fremmede magter trængte ind over amerikansk territorium for at dræbe mexicanere, der forsøger at komme ind i USA.
Ikke alene føler Pakistan sig trådt på, når USA uden tilladelse gennemfører sine angreb, som har ophidset den pakistanske befolkning, fordi civile ofte er blevet dræbt. Regeringen i Islamabad anser dem også for at virke mod hensigten.
Uofficielle tal viser, at USA har gennemført over 200 droneangreb i Pakistan fra 2009 til og med 2011.
Ifølge tænketanken The New American Foundation i Washington har op mod 2700 mennesker mistet livet under den slags angreb de seneste otte år.
Det kølige forhold mellem de to lande er med Pakistans fængsling af en læge, der hjalp USA med at opspore terrorlederen Osama bin Laden, blevet yderligere forværret denne uge.




