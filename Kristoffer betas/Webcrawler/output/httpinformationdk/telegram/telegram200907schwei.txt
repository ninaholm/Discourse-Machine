Schweizisk gidsel frigivet



 Al-Qaedas nordafrikanske fløj har frigivet et schweizisk gidsel, som siden januar har været holdt i fangenskab i Sahara, oplyste en talsmand for Malis præsident søndag.
 - Vi kan bekræfte, at det schweiziske gidsel er sat på fri fod, sagde talsmand Seydou Cissouma uden at komme nærmere ind på frigivelsen.
 Werner Greiner blev taget til fange i slutningen af januar sammen med tre andre vesterlændinge, da de deltog i en musikfestival i nærheden af grænsen mellem Mali og Niger. To kvinder i gruppen blev efterfølgende befriet, inden briten Edwin Dyer blev dræbt i maj.
