Valutafond: Afgørende med reformer efter opkøbsprogram
Christine Lagarde understreger behovet for politiske tiltag efter ECB's historiske opkøbsprogram.


 Den Europæiske Centralbanks beslutning om at iværksætte et opfattende opkøbsprogram af statsobligationer for at stimulere den europæiske økonomi bliver godt modtaget i Den Internationale Valutafond (IMF).
Men chefen for IMF, Christine Lagarde, påpeger, at det er nødvendigt, at landene i eurozonen gennemfører nødvendige økonomiske reformer.
- Det er fortsat afgørende, at den lempelige finanspolitik bliver bakket op af omfattende og rettidige politiske tiltag på andre områder. Ikke mindst strukturelle reformer der kan øge vækstpotentialet, siger Lagarde i en kommentar.
Den Internationale Valutafond har i flere måneder opfordret Den Europæiske Centralbank til at gøre mere for at sætte skub i den svage vækst i den 19-lande store eurozone.
- Programmet vil hjælpe med at sænke renter i euro-området, og forventningen er, at inflationen vil stige. Risikoen for en langvarig periode med lav inflation vil blive mindre, siger Christine Lagarde.
Den Europæiske Centralbank meddelte torsdag, at den vil sende 60 nye milliarder euro ud om måneden til opkøb af statsobligationer. Opkøbsprogrammet vil blive sat i værk i marts i år og løbe frem til og med september 2016.
I alt vil der blive sendt 1140 milliarder euro ud til opkøb af statsobligationer - det svarer til 8500 milliarder danske kroner.
