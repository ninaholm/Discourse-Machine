Øget risiko for højreterror i USA



 Der er øget risiko for højreekstremistisk terror i USA, som næres af den økonomiske nedtur og valget af den farvede Barack Obama til landets præsident.
 Det vurderer ministeriet for indenlandsk sikkerhed i en rapport, som tv-selskabet CNN har fået adgang til.
 Ministeriet konkluderer, at der ikke er oplysninger om planlægning af specifikke terrorangreb. Men der er ligheder mellem den aktuelle situation og vilkårene i første halvdel af 1990'erne, hvor der senest var voksende tilslutning til højreekstremistiske grupper.
 En amerikansk regeringsbygning i Oklahoma City var i 1995 mål for indenlandsk terror. 168 mennesker blev dræbt af en kraftig bombe, og over 800 andre blev såret.
 I rapporten, som er udarbejdet i samarbejde med forbundspolitiet FBI, udpeges et par andre risikofaktorer: Forslag om at begrænse adgangen til skydevåben i USA samt antisemitisme, som består i sammenkædningen af jødiske finansfolk med krisen.
 Regeringsrapporten er rundsendt til repræsentanter for ordensmyndighederne på føderalt, delstats- og lokalt niveau i USA.

