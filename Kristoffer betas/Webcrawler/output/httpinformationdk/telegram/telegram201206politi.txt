Politisk åbning for aktiv dødshjælp
7 ud af 10 danskere går ind for aktiv dødshjælp. Flere partier åbner for debat om sagen.


 Et massivt og vedvarende flertal for aktiv dødshjælp blandt danskerne får sundhedsminister Astrid Krag (SF) og flere sundhedsordførere til at sætte sagen på den politiske dagsorden.
Det skriver Morgenavisen Jyllands-Posten.
I en måling foretaget af Rambøll/Analyse Danmark for Morgenavisen Jyllands-Posten går næsten 70 procent ind for aktiv dødhjælp, mens 20 procent er imod.
I de seneste otte år har flere meningsmålinger vist et stort flertal for aktiv dødshjælp, men officielt er alle partier på Christiansborg fortsat imod - med undtagelse af Liberal Alliance, som ikke har taget stilling.
Men nu vil sundhedsministeren indhente de seneste erfaringer fra lande med aktiv dødshjælp og samtidig bede Det Etiske Råd om en stillingtagen.
Senere på året kommer aktiv dødshjælp på dagsordenen i Folketingets sundhedsudvalg.
- Det er vigtigt, at vi sikrer, at alvorligt syge mennesker har anstændige rammer for en værdig død.
- Derfor mener jeg også, at det absolut er værd at tage debatten om aktiv dødshjælp, siger Astrid Krag.
Flere sundhedspolitiske ordførere mener ligeledes, at debatten er tiltrængt.

