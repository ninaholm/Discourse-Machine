Europæiske ledere i selvransagelse efter valget
Valgresultatet er et klart budskab om, at vi ikke bare kan klø på som hidtil, siger britisk premierminister.


 
	Den markante fremgang for EU-skeptiske partier i blandt andet Danmark, Frankrig, Storbritannien og Østrig og vælgernes smæk til de etablerede partier kommer i nogen grad til at præge debatten over de europæiske stats- og regeringschefers middag tirsdag aften i Bruxelles.

	I Spanien, Irland og Slovenien er partilederne for centrum-venstre-partier allerede trådt tilbage som reaktion på dårlige valgresultater.

	Og valgresultatet, der giver EU-skeptiske partier til højre og venstre i salen en markant position med omkring 140 af Europaparlamentets 751 pladser, får flere ord med på vejen ved EU-ledernes ankomst til topmødemiddagen i Bruxelles.

LÆS: Kan proteststemmerne revitalisere EU?

	Som led i den første debat om valget af en ny kommissionsformand vil lederne også skitsere de politiske prioriteter for EU's arbejde de næste fem år.

	Statsminister Helle Thorning-Schmidt (S) minder om, at der trods EU-skeptikernes gode valg i Danmark stadig var 60 procent, der stemte på EU-positive partier.

	Men hun siger også, at det er "vigtigt at komme skeptikerne i møde".

	Samme melding kommer fra den franske præsident, François Hollande, hvis socialistparti endte med bare 14 procent af stemmerne og bliver tredjestørst med Marine Le Pens yderliggående højreparti Front National helt i front.

	- Europa må tage det, der skete i Frankrig, til efterretning, siger Hollande.

	Den britiske premierminister, David Cameron, hvis konservative parti også blev tromlet af uafhængighedspartiet Ukip, er ligeledes klar i sit budskab.

	- EU kan ikke bare trække på skuldrene af de her resultater og klø på som hidtil. Vi har brug for forandring. Vi har brug for en tilgang, der anerkender, at EU er nødt til at koncentrere sig om vækst og arbejdspladser.

	- Vi har brug for en tilgang, der anerkender, at Bruxelles er blevet for stor, for bossy og blander sig i for meget, siger den britiske leder.

	En af variant af samme melodi lyder fra den hollandske premierminister, Mark Rutte.

	- Vi er nødt til at tage hensyn til valgresultaterne i aften. De viser klart, at vi er nødt til at arbejde hen imod, at EU's indblanding begrænser sig til nøgleopgaverne: job og økonomisk vækst, siger Rutte.

