Sygehusvæsnet taber mulige organdonorer
Sygehusvæsnet mister organdonorer, fordi der ikke er regler for behandling af hjernedøde med hjertestop.


 Sygehusene mister mulige organdonorer blandt hjernedøde, fordi læger og sygeplejersker ikke har ens retningslinjer for, hvornår hjernedøde bør genoplives ved hjertestop.
Sidste år blev 12 hjernedøde patienter droppet som potentielle organdonorer, fordi de ikke blev genoplivet efter hjertestop, skriver Dagens Medicin.
- Blandt de 12 patienter ligger altså et tab af donororganer. Og det er et problem, for når vi i øjeblikket kun har 79 donorer om året, så vil det have stor betydning, hvis blot nogle enkelte af de 12 ville kunne bruges, siger lederen af Dansk Center for Organdonation, Helle Haubro.
Læger og sygeplejersker er meget i tvivl om, hvorvidt de skal behandle en hjernedød patient, der pludseligt får hjertestop, udelukkende for at bevare muligheden for, at patienten skal fungere som organdonor.
Det viser en undersøgelse, som Dansk Center for Organdonation har lavet sammen med flere forskere.
Fordi der ikke er ens retningslinjer, er beslutningen om at forsøge genoplivning eller ej overladt til den enkelte læge eller afdeling.
- Løsningen er at finde ud af, hvorfor lægerne ikke behandler hjertestop. Der kan være medicinske grunde, men der kan også være etiske grunde, siger Helle Haubro og tilføjer:
- Vi skal diskutere, om der skal være ens retningslinjer. For hvis vi skal skaffe flest mulige organer, er svaret klart, at vi skal have ens retningslinjer.
