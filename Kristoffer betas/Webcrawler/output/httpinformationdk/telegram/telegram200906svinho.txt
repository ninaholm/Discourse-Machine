Svin hører ikke til i naturen



 Miljøklagenævnet har netop sendt et klokkeklart signal om, at hensynet til naturen kommer før landbrugets vækst. Nævnet har netop underkendt Ringkøbing-Skjern Kommunes miljøgodkendelse af en 500 enheder stor svinefarm, fordi den lå tæt på Skjern Å og Ringkøbing Fjord. Danmarks Naturfredningsforening, som har anlagt klagesagen, er tilfredse.
 - Afgørelsen slår fast, at der skal dyrkes landbrug på naturens betingelser - ikke omvendt, siger en tilfreds Ella Maria Bisschop-Larsen, præsident for Danmarks Naturfredningsforening. Hun mener, at afgørelsen sender et meget klart signal til kommuner om, at beskyttelsen af naturen skal tages alvorligt, når der gives miljøgodkendelser til landbrug.
 - Afgørelsen danner præcedens midt i en tid, hvor der overalt i kommunerne hastes hundredvis af sager igennem om udvidelser af husdyrbrug, siger hun og råder kommuner til at indføre stop for miljøgodkendelser, indtil et grundlag, der fastlægger hvordan der tages hensyn til naturen, er på plads. 
 Afgørelsen viser ifølge Danmarks Naturfredningsforening, at der er områder i Danmark, hvor husdyrproduktionen ikke er forenelig med dansk lovgivning eller internationale forpligtigelser.
 Kommunerne behandler for tiden en lang række sager, der har hobet sig op om husdyrudvidelser. Miljøminister Troels Lund Poulsen har afsat ekstra 100 millioner kroner til at sagerne bliver hastebehandlet.
