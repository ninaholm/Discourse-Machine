Hjælpepakke til svensk bilindustri



 Sveriges regering kastede i dag en guldrandet redningsplanke ud til landets kriseramte bilindustri.
 De hårdt pressede bilproducenter Saab og Volvo kan se frem til at nyde gavn af en hjælpepakke på i alt 28 milliarder svenske kroner, hvilket svarer til knap 20 milliarder danske kroner.
 Størstedelen vil blive givet i kreditgarantier, som udbetales til de bilfabrikker, der satser på grønne teknologier.
 Erhvervsminister Maud Olofsson forklarede på en pressekonference, at regeringens hjælpepakke er bygget op omkring følgende principper: Arbejdspladserne skal blive og udvikles i Sverige. Staten skal være aktiv, men ikke uansvarlig med skatteydernes penge. Og der skal være et langsigtet perspektiv.
 - Vi skal også have en bilindustri i Sverige om 20 år. Men det betyder også fokus på forandring og fornyelse i bilindustrien, sagde Olofsson.

