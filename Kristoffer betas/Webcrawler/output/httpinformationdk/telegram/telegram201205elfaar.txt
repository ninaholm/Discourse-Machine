EL får ikke stramme tøjler til finanslov
EL forhandler friere om finansloven med regeringen, fordi årsmøde afviste stramning, siger Per Clausen.


 Enhedslisten er ikke bundet til at stemme nej til regeringens finanslov.
Det er en realitet, efter at partiets græsrødder ved lørdagens årsmøde har afvist at lægge strammere tøjler på folketingsgruppen.
- Det kunne have lagt yderligere begrænsninger på vore muligheder for at stemme for finansloven. Forslaget faldt meget klart, siger gruppeformand Per Clausen efter afstemningen i Korsgadehallen på Nørrebro i København.
Årsmødet afviste med klart flertal forslaget om, at "Enhedslisten kan ikke deltage i en finanslov, hvor rammerne hviler på EU's finanspagt og som cementerer finansmarkedernes krav til økonomisk politik".
Senere sagde årsmødet ligeledes klart nej til et andet forslag om at lave en urafstemning om finanslovaftalen.
Dermed står årsmødet fast på beslutningen fra 2010 om, at Enhedslisten ikke kan stemme for en finanslov, der opsummerer et års nedskæringer med borgerlige partier.
Flere medlemmer mener dog, man ikke kan stemme ja efter, at S-R-SF-regeringen har indgået en række forlig med de borgerlige.
Per Clausen advarede de 424 delegerede mod at vedtage et andet forslag, som ville have sendt finanslovaftalen til urafstemning blandt partiets 8000 medlemmer, før folketingsgruppen kan nikke til forliget.
- Det er hensynet til medlemsdemokratiet, at vi skal afvise dette forslag, sagde han.
Nogle delegerede efterlyste en større folkelig debat om finansloven blandt partimedlemmerne og befolkningen.
Jean Thierry fra Nordvest så skeptisk på urafstemning om finansloven, fordi nogle ville melde sig ind i Enhedslisten for at påvirke resultatet.
