Ja i Aarhus til en endnu en ghettosanering
Endnu et boligområde i Aarhus har sagt ja til nedrivning af boliger som led i ghettobekæmpelsen.


 Aarhus er nået et stort skridt nærmere byrådets og de lokale boligforeningers planer om storstilede renoveringer af byens store boligområder med mange indvandrere. Renoveringerne har til formål at bekæmpe årelange ghettoproblemer med social nød og kriminalitet.
Torsdag aften stemte et stort flertal af beboerne ja til planen for Boligforeningen Århus Omegns afdeling i Rosenhøj.
Her skal der blandt andet skal rives nogle opgange med i alt 55 lejligheder ned i nogle af boligblokkene. I december gav et beboerflertal i Brabrand Boligforenings afdeling i Gellerup ligeledes grønt lys for en tilsvarende, såkaldt helhedsplan, der indebærer nedrivning af hele boligblokke.
Nedrivninger af boligblokke har været en alvorlig anstødssten for mange beboere, som i kraft af deres medlemskab af boligforeningerne har en slags vetoret over for den slags planer.
- Med beboernes ja har vi nået en vigtig milepæl i arbejdet med at realisere Helhedsplanen, siger byens rådmand for teknik og miljø, Laura Hay (V).
Godt 40 procent af beboerne i Rosenhøj deltog i afstemningen. 617 stemte ja mod 55, som stemte nej.
Tilslutningen betragtes som et fingerpeg om, at det også bliver et ja fra beboerne i boligforeningens ALBOS´s afdelinger i Kjærslund og Søndervangen, som skal stemme den 31. maj. Her er der ikke tale om ømtålelige nedrivninger af boliger.
I Rosenvang er omkring 60 procent af de 2300 beboere i de 840 lejligheder indvandrere fra ikke-vestlige lande.
I Kjærslund og Søndervang - som tilsammen har 42 flere lejligheder - er omkring 40 procent indvandrere fra ikke-vestlige lande.
Helhedsplanen for Gellerup og det nærliggende Toveshøj ventes at løbe op i over en milliard kroner. Den såkaldte Viby Syd helhedsplan for Rosenvang, Kjærslund og Søndervang bliver knap så dyr.
