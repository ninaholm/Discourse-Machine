Nu skal 77-årige Berlusconi på plejehjem
Den tidligere premierminister skal ikke være beboer, men afsone samfundstjeneste blandt Alzheimer-patienter.


 Godt nok er han efterhånden oppe i årene, men når den tidligere italienske premierminister Silvio Berlusconi fredag træder ind på et ældrecenter i Milano, sker det for at afsone en dom for skattesvig.
Den 77-årige mediemogul skal som led i dommen udføre samfundstjeneste mindst fire timer om ugen i et år på ældrecentret, hvor han skal arbejde med patienter, der lider af Alzheimers og demens.
Her skal Berlusconi blandt andet hjælpe med centrets morgenprogram, der byder på eksempelvis læsning, skrivning og spil, har lederen for plejehjemmet Fondazione Sacra Famiglia, Paolo Pigni, fortalt.
- Berlusconi vil ikke tage del i sjove eller afslappende aktiviteter, og han kommer heller ikke tilbringe tid på kontoret, sagde Paoplo Pigni på en pressekonference i sidste uge ifølge nyhedsbureauet AFP.
Den tidligere premierminister kommer til at stå i situationer, hvor han oplever lidelser - og det kan formentlig "berige" ham, tilføjede lederen.
Berlusconi selv har dog udtalt, at samfundstjeneste er latterligt - ikke bare for ham, men for hele landet.
Og nogle af de ældre, der kommer på plejehjemmet, er dog også forundrede over deres nye medhjælper.
- Åh Gud, nej. Så vil jeg ikke komme her mere, udtalte en ældre kvinde, der var på besøg på hjemmets sundhedsklinik ifølge nyhedsbureauet dpa.
En mand på stedet viste dog lidt mere sympati.
- Når han kommer her, vil politik blive efterladt udenfor. Han vil finde venlige mennesker her, lød det.
Dommen for skattesnyd i medieselskabet Mediaset lød oprindeligt på fire års fængsel, men blev siden reduceret til et år i henhold til en lov, som Berlusconi-fløjen i parlamentet fik gennemført. Siden blev dommen omgjort til samfundstjeneste.
