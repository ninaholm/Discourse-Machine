Bilbombe nord for Damaskus: Mindst 30 er dræbt
I en oprørskontrolleret by nord for Damaskus er en bilbombe detoneret, og mange er dræbt.


 Mindst 30 personer har mistet livet nord for Syriens hovedstad, Damaskus, da en bilbombe fredag detonerede i et oprørskontrolleret område.
Det skriver aktivistgruppen Syriens Observatorium for Menneskerettigheder, som er på oprørernes side.
Episoden skete ved byen Rankus, der ligger 30 kilometer nord for hovedstaden.
Adskillige er såret ved eksplosionen, da en bilbombe gik af ved siden af en moské.
Rankus er en sunni-domineret by kontrolleret af oprørerne, som går efter at vælte landets præsident, Bashar al-Assad.
Lokale aktivister har opfordret beboere i byen til at undgå større menneskesamlinger af frygt for flere angreb i byen.
Der har tidligere fundet kampe sted i Rankus mellem regeringsstyrkerne og oprørssoldater.

