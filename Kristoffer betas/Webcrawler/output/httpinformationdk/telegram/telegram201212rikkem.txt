Rikke Møller vinder VM-guld på 200 meter
Svømmeren Rikke Møller Pedersen vandt guld i 200 meter brystsvømning ved kortbane-VM - hendes tredje medalje.


 Rikke Møller Pedersen har scoret hattrick i medaljehøst ved kortbane-VM i Tyrkiet.
Den danske svømmer vandt finalen i 200 meter brystsvømning, da hun svømmede i tiden 2.16,08 minutter, hvilket også er ny europæisk rekord. Hun slog således sin egen rekord, der før lød på 2.16,66 minutter.
Amerikaneren Laura Sogar vandt sølv og Kanako Watanabe tog bronze.
Det er den tredje medalje til Rikke Møller Pedersen, som tidligere ved stævnet har vundet bronze i 100 meter bryst og VM-guld med medleykvartetten i 4 x 100 meter.
Feltet ved kortbane-VM var dog ikke helt så stærkt som ved OL, hvor der svømmes på langbane. Hverken guld-, sølv- eller bronzevinderen fra London var med i finalen, hvor kun Rikke Møller Pedersen og canadieren Martha McCabe var eneste gengangere.
Ved den lejlighed blev Rikke Møller Pedersen nummer fire i tiden 2.21,65 minutter, og canadieren svømmede i 2.23,16 minutter.
OL-vinderen Rebecca Soni satte ved OL ny verdensrekord (langbane) med 2.19,59 minutter.
Ved det igangværende kortbane-VM er Danmark nu oppe på otte medaljer. Det er allerede langt flere, end sportschef Mikkel von Seelen havde meldt ud på forhånd.
Sportschefens defensive udmelding før stævnet lød på to medaljer, og da danskerne nåede dette mål allerede på andendagen, hævede han forventningen til seks medaljer.
Senere søndag svømmer Jeanette Ottesen finale i 50 meter fri - danskeren vandt sin semifinale og har samlet næstbedste tid.
Også Mads Glæsner er i aktion. Han skal svømme finale i 1500 meter fri, hvor også færingen Pál Joensen er med.
