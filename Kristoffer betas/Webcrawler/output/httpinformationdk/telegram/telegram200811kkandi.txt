K: Man kan diskutere ombudsmandskritik



 De Konservatives integrationsordfører, Helle Sjelle, afviser, at ombudsmandens kontante kritik af udlændingemyndighedernes vejledning skal have konsekvenser. Integrationsministeriet har nemlig allerede lært af sagen. 
 - Man kan selvfølgelig altid diskutere kritikken, men det, jeg forholder mig til, er, at Integrationsministeriet med ministeren i spidsen har valgt at sige, at nu ser man på de ting, som ombudsmanden er kommet med, og man har allerede rettet op på nogle af de ting, som han har påpeget, siger Helle Sjelle. 
 Spørgsmål: Kan man diskutere det? Er det ikke sådan, at når ombudsmanden taler, så er det sidste ord sagt?
 - Jeg har noteret, at ministeriet har taget kritikken til efterretning og gør deres bedste for, at folk får den vejledning, de har krav på. Og det, synes jeg, er det vigtige i den her sag, siger Helle Sjelle.
