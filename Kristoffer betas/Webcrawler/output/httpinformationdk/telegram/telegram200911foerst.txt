Første valg i det uafhængige Kosovo



 For første gang, siden det etnisk-albanske flertal i Kosovo erklærede sig uafhængigt af Serbien i fjor, gik indbyggerne i landet til stemmeurnerne.
 Valget ses som en prøve på, hvorvidt Kosovo er rede til at organisere valg på egen hånd.
 Området blev administreret af FN efter krigen i Kosovo (1998-1999) og indtil, at det brød ud af Serbien i februar 2008.
 Over 1,5 millioner mennesker er stemmeberettigede ved valget, hvor der skal vælges borgmestre og lokalråd blandt andet i hovedstaden Pristina.
 Hovedmodstanderne er Kosovos præsident, Fatmir Sejdius Kosovos Demokratiske Liga (DLK) og premierminister Hashim Thacis Kosovos Demokratiske Parti (PDK), mens den tidligere premierminister Ramush Haradinajs Alliance for Kosovos Fremtid (AAK) ser ud til at få mindre opbakning.
 Men det helt afgørende spørgsmål ved valget er, hvor mange etniske serbere der vil boykotte valget, sådan som regeringen i Serbien sammen med den indflydelsesrige serbisk-ortodokse kirke har opfordret dem til at gøre.
 Der bor omkring 120.000 serbere i Kosovo. De afviste Kosovos uafhængighedserklæring og har bevaret stærke bånd til Serbien.
 Valgresultaterne ventes ved midnat natten til mandag.
