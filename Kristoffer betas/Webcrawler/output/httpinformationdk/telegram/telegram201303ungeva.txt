Unge vil være skolelærere trods politisk spektakel
Mange unge mennesker vil gerne ind på læreruddannelserne. Bekymrede rektorer er nu begejstrede.


 Snakken om lockout, mindre forberedelsestid og discountundervisning ser ikke ud til at have påvirket unges uddannelsesvalg.
I hvert fald har flere i år sendt en ansøgning af sted til læreruddannelsen under den såkaldte kvote 2-ordning, viser en rundringning, som metroXpress har foretaget.
- Det er helt vildt, siger rektor Ulla Koch fra University College Sjælland, som har over dobbelt så mange ansøgere i år.
- Vi var bekymrede, fordi der har været så negativ fokus på læreruddannelsen, men vi kan nu konkludere, at det ingen virkning har haft, tilføjer hun metroXpress.
Fem ud af landets syv professionshøjskoler - der står for at uddanne lærerne i Danmark - har flere ansøgere i år i forhold til samme tidspunkt sidste år.
Stigningen er i alt på seks procent og skal også ses i lyset af, at fristen for at søge ind på uddannelsen under kvote 2 er udskudt til 15. maj i år. Derfor kan endnu flere nå at melde sig.
På den anden side hænger stigningen formentlig også sammen med, at uddannelsesministeren for halvanden uge siden meldte ud, at kun ansøgere med et karaktergennemsnit på mindst 7 fra gymnasiet kan blive optaget under kvote 1.
Resten skal søge under kvote 2.
Formålet med det nye karakterkrav er at forbedre læreruddannelsens prestige og mindske det høje frafald, uddannelsen døjer med, siger uddannelsesminister Morten Østergaard (R).
I balladen om lærernes arbejdstid har uddannelsesministeren også blandt andet langet ud efter formand for Danmarks Lærerforening, Anders Bondo Christensen.
I et indlæg i Politiken tidligere på måneden opfordrede ministeren Anders Bondo til at trække ordene om, at han ikke vil anbefale unge at uddanne sig til folkeskolelærere, tilbage, for i stedet at anbefale unge at søge ind på uddannelsen.
