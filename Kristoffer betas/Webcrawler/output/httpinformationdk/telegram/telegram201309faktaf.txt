FAKTA: Hvad er FN's klimapanel?
FN's Klimapanel - også kaldet IPCC -fremlægger første del af en stor statusrapport om Jordens klima.


 * FN's Mellemstatslige Panel om Klimaændringer (IPCC) blev oprettet i 1988 for at rådgive verdens regeringer om klimaforandringer.
* Fredag i Stockholm fremlægger IPCC første del af sin femte store statusrapport om Jordens klima. Den handler om den naturvidenskabelige basis.
* I marts 2014 følger anden del om klimaeffekter og -tilpasning, og i april 2014 kommer tredje del om afbødning af klimaændringerne.
* I oktober 2014 offentliggøres i København en synteserapport, der opsummerer indholdet i de tre digre delrapporter.
* Klimapanelets seneste statusrapport kom i 2007. Den medtog ikke effekten fra afsmeltning af polarisen og fra verdens gletsjere.
* Sammen med USA's tidligere vicepræsident Al Gore modtog panelet i 2007 Nobels fredspris for at skabe opmærksomhed om klimaforandringer.
* Panelet ledes fra Genève. IPCC bedriver ikke selvstændig forskning, men trækker på hundredvis af klimaforskere fra mange lande.
* IPCC er ofte blevet kritiseret for langsommelige arbejdsprocesser, der betyder, at forskningen allerede er forældet, når panelet fremlægger sine resultater.
 Kilde: IPCC, Danmarks Klimacenter på DMI.
