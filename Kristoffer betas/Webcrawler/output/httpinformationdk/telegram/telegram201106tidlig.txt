Tidligere sovjetisk systemkritiker er død
Jelena Bonner, der var en af de mest fremtrædende systemkritikere i Sovjetunionen, er død i en alder af 88 år.


 Den tidligere sovjetiske systemkritiker og forfatter Jelena Bonner er efter længere tids sygdom død i en alder af 88 år, oplyser hendes datter til det russiske nyhedsbureau RIA Novosti.
Jelena Bonner var enke efter nobelprismodtageren Andrej Sakharov, og sammen var Sakharov og Bonner det mest fremtrædende systemkritikerpar i det tidligere Sovjetunionen.
Sakharov døde i 1989, næsten samtidig med at det sovjetiske styre, han havde kæmpet imod, kollapsede.
Efter Sakharovs død bidrog Bonner til at organisere Ruslands spæde menneskerettighedsbevægelse. Men hun mistede troen på det moderne Rusland i forbindelse med brutaliteten ved krigene i Tjetjenien, og senere da frihedsrettighederne gradvist blev undermineret i den tidligere KGB-chef Vladimir Putins tid som præsident og senere premierminister.
I fjor var Bonner den første til at underskrive et åbent brev med titlen: Putin må træde tilbage.
Bonner var børnelæge af profession og voksede op, mens den tidligere sovjetiske leder Josef Stalins grusomheder var værst. Det var en tid, hvor millioner af borgere i det tidligere Sovjetunionen levede i frygt.
Som ung blev Bonner uddannet til læge under Den Anden Verdenskrig og blev medlem af kommunistpartiet under Stalins afløser Nikita Khrusjtjov. Men da kampvognene rullede ind i Tjekkoslovakiet i 1968, opgav hun sit medlemskab af partiet.
For sin kamp for menneskerettigheder har Jelena Bonner modtaget mange internationale priser, blandt andet Europa-Parlamentets Robert Schumann-medalje i 2001.
Bonner delte sin tid mellem Rusland og USA, hvor hendes børn bor med deres familier. Hun døde søndag i Boston i USA.
