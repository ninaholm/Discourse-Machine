EU-ekspert: Græsk minister får ikke fransk støtte
Grækenland kan kigge i vejviseren efter fransk støtte til at genforhandle lån, mener prorektor Lykke Friis


 Frankrig støtter ikke Grækenland i, at græske statslån og gælden nedskrives.
Det vurderer prorektor Lykke Friis fra Københavns Universitet med en fortid som EU-minister for Venstre, før den græske finansminister, Yanis Varoufakis, lørdag møder sin franske kollega, Michel Sapin.
- Frankrig er ikke interesseret i at sende en stor eurocheck til Athen. Så mangler de pengene i deres statsbudget. Det går ikke fremragende i Frankrig. Derfor kan man ikke vende sig et andet sted hen og sige: Hvem skal så betale, spørger Lykke Friis, der også er formand for Udenrigspolitisk Selskab.
Den tyske forbundskansler, Angela Merkel, har i avisen Hamburger Abendblatt blankt afvist, at Grækenland får nedskrevet sin gæld.
- Der er ingen kontakt mellem den tyske finansminister Wolfgang Schaüble og den græske. Der er heller ingen kontakt eller planlagt møder mellem Merkel og den græske premierminister Tsipras før EU- topmødet 12. februar, påpeger Lykke Friis.
Varoufakis vil ikke forhandle med trojkaen - EU, Den Europæiske Centralbank (ECB) og Den Internationale Valutafond (IMF) - om den græske redningsplan og gæld. Trojkaen bygger ifølge finansministeren på "et råddent fundament", oplyser BBC.
Grækenland får ingen gældskonference med lempeligere vilkår. Eurolandenes finansministre afviste mandag blankt at nedskrive den græske gæld, forklarer Lykke Friis.
- De kan måske diskutere en renterabat, hvor grækerne får længere tid til at betale gælden, så renten falder. Selv om de har meget lange lån. De kan også drøfte, hvordan Junckers vækstpakke kommer i spil i forhold til Grækenland, mener hun.
Merkel afventer den græske regering, vurderer Lykke Friis.
- Hvis man indkalder en gældskonference, skal Spanien acceptere, at de penge, de har lånt Grækenland, ikke kommer tilbage til den spanske statskasse. Hvordan tror du, at de vil reagere på det, spørger hun.
