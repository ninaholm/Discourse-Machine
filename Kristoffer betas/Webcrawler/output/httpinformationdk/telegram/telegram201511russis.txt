Russisk flyselskab stækker A321's vinger under eftersyn
Det russiske luftfartsselskab Kogalymavia, hvis fly styrtede ned over Sinai lørdag, indstiller brug af A321.


 Mens der bliver foretaget undersøgelser af flytypen Airbus A321, vil flyselskabet Kogalymavia holde dets fly af den type på jorden.
Det siger Ruslands transportmyndighed til det russiske nyhedsbureau Ria ifølge Reuters.
Det var et Airbus A321-fly tilhørende netop Kogalymavia, som lørdag styrtede ned over Sinai-ørkenen i Egypten.
Der har været flere spekulationer i, hvad årsagen til flystyrtet var.
Mistanken rettede sig straks mod tilstanden på det nedstyrtede fly, der var over 18 år gammelt.
Luftfartsselskabet har selv tidligere sagt, at ulykken over Egypten skyldes en ekstern faktor.
- Der er ingen tekniske fejl, som kan føre til, at et fly knækker over i luften, har Aleksander Smirnov, en højtstående ansat ved Kogalymavia, sagt på et pressemøde efter styrtet.
Passagerflyet styrtede ned lørdag med 224 mennesker om bord efter 23 minutter i luften. Det lettede fra Sharm-el-Sheikh med kurs mod Sankt Petersborg. De fleste om bord var russiske turister.
IS tog skylden for flystyrtet få timer efter, men gruppen forklarede ikke, hvordan det var sket.
Hvis det skulle vise sig at være sabotage, vil det få alvorlige konsekvenser for den egyptiske turistindustri. I forvejen har branchen været i knæ i forbindelse med den folkelige opstand mod præsident Hosni Mubarak i 2011.
Kogalymavia har hovedkvarter i Moskva og blev grundlagt i 1993. Luftfartsselskabet har syv fly af typen Airbus A321 og to A320-fly, og ifølge en optælling af Tass er den gennemsnitlige levetid for A321-fly generelt 17,1 år.
