Netanyahu: Vi sagde aldrig, at offensiven var forbi
Meget tyder på, at forhandlingerne om fred i Gazastriben definitivt vil gå i stå søndag eftermiddag.


 Den israelske premierminister, Benjamin Netanyahu, siger, at det fortsat ikke er aktuelt for Israel at tage del i forhandlingerne om våbenhvile i Gaza, så længe Hamas fortsætter med at sende raketter ind i Israel.
- Israel vil ikke forhandle under angreb, siger premierministeren søndag formiddag.
- Vi har aldrig sagt, at offensiven var forbi. Operationen fortsætter, til dets mål - genetableringen af ro over en længere periode - er nået. Jeg har hele tiden sagt, at dette vil tage tid og kræve udholdenhed, siger Netanyahu.
De palæstinensiske forhandlere fastslår, at de har i sinde at forlade Kairo søndag eftermiddag, hvis israelerne ikke møder op.
- Vi vil forlade Kairo, hvis det bliver bekræftet, at israelerne ikke kommer tilbage, siger lederen for den palæstinensiske delegation, Azzam Ahmed, til tv-stationen Al Arabiya.
Søndag har israelske kampfly for tredje dag i træk gennemført angreb, siden det fredag mislykkedes parterne at blive enige om en forlængelse af en 72 timer lang våbenhvile.
Tre palæstinensere meldes dræbt, siger læger i det smalle landområde ved Middelhavet.
Samtidig fortsætter den islamistiske Hamas-bevægelse, der regerer Gazastriben, med at skyde raketter ind over Israel.
Konflikten mellem Israel og militante fra Hamas-bevægelsen har kostet mindst 1890 palæstinensere livet - mange af dem civile.
64 israelske soldater er blevet dræbt, mens tre civile er omkommet, siden Israel indledte en militæroffensiv 8. juli som modsvar på raketter affyret fra Gaza mod Israel.
