ATP fordoblede antal af aktier i Vestas sidste år
ATP har købt ind af aktier i Vestas sidste år. Faktisk har pensionsselskabet fordoblet sin aktiepost.


 Pensionsselskabet ATP var en solid investor i vindmølleselskabet Vestas sidste år. I 2012, hvor kursen var nedadgående stort set hele året, købte ATP op og fordoblede sin aktiebeholdning.
Ved indgangen til 2012 ejede ATP 4,15 millioner Vestas-aktier, svarende til 2,04 procent af selskabet til en markedsværdi på 265 millioner kroner.
Et år senere var beholdningen på 9,81 millioner aktier eller 4,82 procent, skriver Ritzau Finans.
Men selv om man fik dobbelt så mange aktier, blev pengekassen ikke bugnende af den grund, for i løbet af året faldt Vestas-kursen fra 62 til 31,86 kroner, så ATP's beholdning ved årsskiftet var vurderet til 312,5 millioner kroner.
Vestas er en af kun fire aktier på C20-indekset på børsen i København, som ATP har øget sin beholdning af i løbet af 2012. De andre er Tryg, Chr. Hansen og Nordea.
ATP gik sidste år helt ud af medicinalkoncernen Lundbeck, mens man har reduceret beholdningen af 14 andre C20-aktier.
Sidste år fik ATP et aktieafkast på 4,3 milliarder kroner fra aktier, hvoraf danske børsnoterede aktier bidrog med 3,7 milliarder kroner.
Det er især Novo Nordisk og GN Store Nord, som ATP ved årets slutning ejede henholdsvis 0,28 og 5,19 procent af, der skæppede godt i kassen, skriver Ritzau Finans.
