Rusland vil løslade endnu en Greenpeace-aktivist
To personer fra Arctic Sunrise kan komme på fri fod, efter at domstol har besluttet at løslade dem mod kaution


 En russisk domstol har besluttet mod kaution at løslade en Greenpeace-fotograf Denis Sinjakov, der sidder varetægtsfængslet for en miljøaktion i Det Arktiske Ocean. Tidligere mandag er en anden aktivist - en læge - fra Arctic Sunrise blevet løsladt.
Den mandlige fotograf er dog fortsat i varetægt, indtil pengene er overført.
- Overførslen bliver bekræftet i løbet af de kommende 48 timer, så kan Denis omsider omfavne sin kone Alina igen, siger en Greenpeace-talsmand til nyhedsbureauet Itar-Tass.
Tidligere mandag besluttede domstolen at løslade lægen Jekaterina Saspa, også mod en kaution på to millioner rubler, svarende til 340.000 danske kroner.
En brasiliansk aktivist har ifølge dommeren ligeledes chance for at blive løsladt. Domstolen tager stilling til hendes sag tirsdag.
30 Greenpeace-aktivister har været varetægtsfængslet, siden Arctic Sunrise blev opbragt af russiske sikkerhedsstyrker og ført til Murmansk i det nordlige Rusland. De risikerede i første omgang en dom for pirateri, men er nu tiltalt for hooliganisme.
Den danske styrmandselev Anne Mie Roer Jensen og de andre aktivister fra Greenpeace skal forblive bag tremmer i et fængsel i Sankt Petersborg under retssagen mod dem.
Beslutningen om at løslade de to aktivister sker samme dag, som et af besætningsmedlemmerne fra skibet, australieren Colin Russell, har fået forlænget sin varetægtsfængsling med tre måneder.
Han skal sidde fængslet indtil 24. februar næste år.
Om Anne Mie Roer Jensen også får sin fængsling forlænget, bliver afgjort onsdag formiddag dansk tid.
Anklagemyndigheden går efter at få aktivisternes varetægtsfængsling forlænget med tre måneder.
