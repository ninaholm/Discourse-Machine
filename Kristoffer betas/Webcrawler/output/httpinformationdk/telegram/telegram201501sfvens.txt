SF: Venstre fokuserer kun på toppen med karakterkrav på 4
SF mener, at Venstre viser "sit klasse-ansigt" ved at kræve karakteren 4 som adgang til landets gymnasier.


 SF er uenige i Venstres krav til forhandlingerne om en gymnasiereform, hvor partiets hovedkrav er, at eleverne skal have et karaktergennemsnit på minimum 4, hvis døren til landets gymnasier skal åbne sig for dem.
Det fastslår SFs ordfører for ungdomsuddannelserne, Trine Pertou Mach:
Jeg kunne ikke være mere uenig med Esben Lunde Larsen (Venstres ordfører, red.). Den faktiske udfordring er jo, at vi skal sikre indsatser i både top og bund, så alle bliver udfordret og løftet fagligt, siger hun.
- Venstre viser sit sande klasse-ansigt igen og fokuserer kun på toppen - og kun på de dele af Dansk Erhvervs undersøgelse, som bakker dem op. Det er en helt forkert strategi, lyder det fra SF-ordføreren.
Hun understreger behovet for ikke at glemme de fagligt svageste elever og åbner for flere ressourcer.
- Der er allerede gymnasier, som i dag forsøger med særlige indsatser for både de fagligt stærke og svage. At det kræver ressourcer, er jo en af grundene til, at vi har lavet et socialt taxameter, som kan hjælpe de gymnasier, der har mange fagligt svage elever, lyder det.
Regeringens indgangsbøn til forhandlingerne er et krav om karakteren 2 i dansk og matematik, hvis eleverne skal bevæge sig fra folkeskolen og ind på de populære gymnasier.
Men gymnasielærerne opfordrer tirsdag politikerne til at droppe deres fokus på karakterkrav.
- Vi synes ikke, der skal være et karakter-adgangskrav. For os er det en helt forskruet diskussion. Vi synes i stedet, at man skal gøre det mere klart for de unge, hvad det er for nogle store krav, de skal leve op til i gymnasiet, siger formand for Gymnasieskolernes Lærerforening, Annette Nordstrøm Hansen, til Ritzau.
