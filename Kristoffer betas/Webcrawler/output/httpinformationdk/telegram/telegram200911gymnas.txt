Gymnasium hyrer studerende som vagtværn



  Gentagne episoder med indvandrerdrenge, der forsøger at komme ind til caféaftener, elevfester og andre arrangementer på Helsingør Gymnasium, har ført til, at skolen har hyret en helt ny type vagtværn. Det skriver Helsingør Dagblad.
 - Vi har tidligere haft vagtfolk med rigeligt testosteron og hårdt pumpede muskler. Nu har vi imidlertid skiftet dette vagtselskab ud med et nyt og helt anderledes. Det består af hovedsageligt studerende fra København, der med snak og venlighed overbeviser de unge indvandrerdrenge om, at det ikke er nogen god idé, at de går ind. Det er vagtfolk, der ganske vist har jakker og øresnegl på, som også har noget mellem ørerne og det er et rigtigt godt og langt mere fredeligt koncept, siger rektor på Helsingør Gymnasium, Kristian Jacobsen.
 - Vi har et problem med indvandrerdrenge, der prøver at trænge ind til disse arrangementer. Derfor har vi nu besluttet, at vi fremover lukker helt af, også til de mindre caféaftener, så eleverne heller ikke kan gå udenfor. Det er jo mange gange her, der sker nogle ufrivillige konfrontationer og konflikter opstår. Derudover vil vi fremover også have vores vagtselskab på caféaftener. I fredags var der to lærere sammen med eleverne ved caféaftenen. Og det er ikke rimeligt, de skal stå med sådan en konflikt, som ikke er deres, siger rektor Kristian Jacobsen og tilføjer, at han har indtryk af, de unge indvandrerdrenge fra området forsøger at komme ind til de lukkede gymnasie-arrangementer af ren frustration - og at der også går sport i det for dem.
