Politikerne skal op i klima-omdrejninger
Flertal af vælgerne ønsker mere handling på klimaområdet fra de politiske partier. Det viser måling om danskernes forhold til klimaet fra tænketanken Concito.


 Over halvdelen af danskerne, 53 procent, vil have, at de politiske partier viser mere handling inden for klimaområdet. Desuden vægter 4 ud af 10 danskere klimaet højt, næste gang de skal afgive deres stemme.
Det viser den ny udgave af Klimabarometret, som den grønne tænketank Concito offentliggør sammen med analyseinstituttet Interresearch.
Concitos formand, Martin Lidegaard, konstaterer, at der i øjeblikket er en "skærende kontrast" mellem vælgernes forventninger og den klimapolitik, der føres både herhjemme og internationalt.
- Mens politikerne står bomstille, pibler det frem med initiativer fra både civilsamfundet og erhvervslivet, siger Martin Lidegaard.
Ifølge undersøgelsen har partiernes klimapolitik således potentiale til at flytte stemmer hos vælgerne, der heller ikke ser nogen modsætning mellem klimaet og de økonomiske hensyn, snarere tværtimod.
Der er dog stadig stor forskel hos vælgerne i de to blokke.
To tredjedele af vælgerne hos den røde blok mener, at deres eget parti i høj eller nogen grad udviser handlekraft, men lige så mange ønsker yderligere handling fra deres egne partier.
Hos den blå blok er billedet mindre entydigt. Blandt Venstres vælgere mener 46 procent, at partiet viser handlekraft, mens 54 procent gerne ser mere handling. Blandt De Konservative støtter er tallene 32 og 44 procent.
Mindst interesse for klimaet findes hos Dansk Folkepartis og Liberal Alliances vælgere.
