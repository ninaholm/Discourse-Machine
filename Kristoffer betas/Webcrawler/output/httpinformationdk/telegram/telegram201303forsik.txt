Forsikringsbranchen vrider flere penge ud af danskerne
Socialdemokraterne kræver undersøgelse af, hvorfor danskerne får mindre ud af deres forsikringer.


 Mens de danske forsikringsselskaber skraber store pengesummer ind, får kunderne langt færre penge udbetalt i erstatning end tidligere.
Det skriver Berlingske, som har gennemgået erstatningsudbetalingerne for fire af landets største forsikringsselskaber - Topdanmark, Tryg, Alka og Alm. Brand.
Tallene viser i gennemsnit, at kunderne i 2012 fik 68 kroner i erstatning for hver 100 kroner, de betalte. Det er væsentligt mindre end i 2011, hvor tallet var 80 kroner, skriver avisen.
Forsikringsselskaberne tjener kassen - indtjeningen for de fire selskaber er tredoblet fra 2011 til 2012.
Socialdemokraterne er bekymret for udviklingen og vil nu have området undersøgt, siger erhvervsordfører Benny Engelbrecht (S) til Berlingske:
- Jeg vil nu vende sagen med ministeren, med mine ordførerkolleger og med branchen. Disse tal tyder på, at der er en overpris, og at det skal være endnu mere gennemsigtigt at sammenligne de enkelte selskaber.
Han ser gerne, at selskabernes erstatningsprocenter skal være tilgængelige for kunderne på en portal, så man kan se, hvad man kan forvente for forsikringskronerne.
Men det er Topdanmarks topdirektør, Christian Sagild, ikke enig i.
- Det svarer til, at man sparker en åben dør ind. For tallene findes jo allerede i de enkelte selskabers regnskaber, siger han til Berlingske.
- Og Finanstilsynet offentliggør tallene samlet. Der er nok snarere tale om, at nogle har fundet et interessant emne at tale om. For der er rigtig meget konkurrence, mener han.
Konkurrence- og Forbrugerstyrelsen mener også, at forsikringsbranchen bør sikre, at det er muligt for kunderne at sammenligne de forskellige selskaber på en nem og overskuelig måde, skriver Jyllands-Posten.
Men forbrugerne har også en del af ansvaret og bør blive bedre til at afsøge markedet, inden de tegner en forsikring, lyder det.
