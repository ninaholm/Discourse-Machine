Jordskælv ryster Iran og Papua Ny Guinea
Flere kraftige jordskælv rystede sydkysten af Iran såvel som Papua Ny Guinea, øst for Indonesien. Men der er ingen meldinger om tilskadekomne.


 En række jordskælv, hvoraf det kraftigste blev målt til styrke på 5,8 på richterskalaen, ramte tidligt onsdag morgen lokal tid tæt på Irans sydligt beliggende kyst ved Den Persiske Havbugt.
Det oplyser Irans seismologiske center. Statslige iranske medier oplyser, at der ikke er nogen meldinger om tilskadekomne eller ødelæggelser.
Centret rapporterede om en række skælv, der er målt til 5,8, 5,2, 4,1 og 3,9 i den tyndt befolkede sydlige region.
- Endnu er der ikke modtaget nogen rapporter om eventuelle tilskadekomne, oplyser irans statslige tv.
USA's geologiske undersøgelser, USGS, siger, at det første og det største jordskælv var meget overfladisk med et bekræftet epicenter i kun 10 kilometers dybe. Det ligger 85 kilometer sydvest for Lar, tæt på den sydlige kyst.
Jordskælv er almindelige i Iran. I 2003 blev omkring 30.000 mennesker dræbt under et skælv, der hærgede den lille sydøstligt beliggende by, Bam.
Også Papua Ny Guinea, der er en del af øen Ny Guinea, øst for Indonesien, blev ramt af et jordskælv, som blev målt til 6,3, oplyser geologer. Der blev ikke udstedt tsunamivarsel, ligesom der heller ikke her var meldinger om tilskadekomne eller materielle ødelæggelser.
Skælvet indtraf 130 kilometer nordøst for Kandrian på New British Island i 36 kilometers dybde, oplyser USGS, der nedgraderede skælvet fra 6,6 til 6,3.
Stillehavets Tsunamicenter ventede ingen tsunami, men opfordrede alligevel myndighederne til at tage deres forholdsregler.
