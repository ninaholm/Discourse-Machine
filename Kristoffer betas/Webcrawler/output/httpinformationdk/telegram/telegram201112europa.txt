Europæiske spidser vil bremse ny EU-traktat
Forud for Danmarks EU-formandskab advarer europæiske toppolitikere nu mod at indføre ny EU-traktat.


 I kommer til at spilde hele Europas tid med årelangt navlepilleri, mens gældskrisen breder sig dag for dag og truer både eurosamarbejdet og hele fundamentet for den europæiske velstand.
Så hård er advarslen fra toppen af de europæiske folkevalgte på dagen, hvor hele Europaparlamentets ledelse besøger København for at forberede næste års danske EU-formandskab.
De vigtigste ledere af parlamentets politiske grupper siger til Politiken torsdag, at den tyske forbundskansler, Angela Merkels, forslag om at redde euroen med ændringer af EU-traktaten kan føre til flere års politisk tovtrækkeri.
- Det er en meget farlig og vanskelig udvikling, siger Martin Schulz, gruppeformand for parlamentets socialister og socialdemokrater.
Den tyske socialdemokrat ventes at overtage posten som formand for Europaparlamentet i januar.
Torsdag og fredag holder den franske præsident, Nicolas Sarkozy, og den tyske kansler, Merkel, store taler om eurokrisen og EU's fremtid, hvor især Merkel ventes at fastholde sit krav om strengere EU-kontrol med eurolandenes finanslove.
De regler vil kansleren have hugget i sten ved at skrive dem ind i traktaten.
Trods stor skepsis er andre europæiske regeringer, selv den britiske, nu ved at acceptere at drøfte det tyske krav midt under en sand hvirvelvind af forhandlinger frem til et afgørende topmøde om en uge, skriver Politiken.
Budskabet fra både Martin Schulz og formanden for parlamentets største gruppe, der består af konservative og kristendemokrater, Joseph Daul, er, at kansler Merkel spiller hasard med euroens fremtid på et ekstremt følsomt tidspunkt.
- Vi har brug for hurtige politiske løsninger, der beroliger finansmarkederne. Hvis vi begynder at åbne traktatforhandlinger nu, vil vi ikke se det endelige resultat før om adskillige år, siger Daul til Politiken.
Samme advarsel kommer fra Martin Schulz:
- Det er nu, vi skal bruge markedernes tillid, ikke om to år, siger han.
