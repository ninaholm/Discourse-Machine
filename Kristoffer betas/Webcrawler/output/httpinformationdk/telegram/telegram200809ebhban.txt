Ebh Bank har brug for hjælp



 Finanskrisen fortsætter med at skabe vanskeligheder for de danske banker. Søndag aften måtte Ebh Bank, tidligere Egnsbank Han Herred, meddele, at man har fået særlige likviditetstilsagn fra blandt andre pengeinstitutter og Nationalbanken. Dermed skal banken få tid til at frasælge datterselskaber og sikre ny likviditet.
 Ifølge bankens formand, Egon Korsbæk, skal Ebh Banks situation ikke sammenlignes med den, der for eksempel har ramt Roskilde Bank, hvor Nationalbanken måtte ind og tage over.
 - Den situation er vi slet, slet ikke i. Vi har vores selvstændighed. Men vi har måttet bide i det sure æble og gå til nogen for at få hjælp til vores likviditet. Det har de været parat til at bakke op om, og det er, fordi de tror på os, siger Egon Korsbæk til Ritzau.
