Jordskælv udløste tsunami i Stillehavet
Et kraftigt jordskælv i Stillehavet udløste kortvarigt en tsunamialarm for New Zealand og Tonga.


 Et kraftigt jordskælv på 7,9 har ramt ud for Kermadec-øerne nordøst for New Zealand, oplyser USA's geologiske undersøgelser (USGS).
Skælvet skete ved 21-tiden dansk tid, og det har udløst et tsunami-varsel for både Kermadec-øerne, New Zealand, Tonga.
Rystelserne udsprang i en dybde af 48 kilometer, oplyser USGS.
Jordskælvet udløste angiveligt en tsunami på knap en meter, men alarmen blev afblæst efter en times tid.
Der blev dog registreret et højere havniveau i området efter jordskælvet, og i New Zealand tager man alle forholdsregler. Blandt andet rådes bådejere til at blive på land.
- Vi taler ikke om én bølge, og så er det ovre. Det vil være temmelig uroligt resten af dagen, siger David Coetzee fra det newzealandske civilforsvar.
- Det er farligt at være på vandet, tilføjer han.
Pacific Tsunami Warning Center bekræfter, at mange mindre bølger kan ramme New Zealands kyst.
