Avis: Thorning får hård konkurrence fra tysk diplomat
Mindst tre kandidater har nu meldt sig til posten som FN's højkommissær for flygtninge.


 Endnu en kandidat har nu meldt sig i kampen om topjobbet som FN's højkommissær for flygtninge, skriver Politiken.
En centralt placeret FN-kilde bekræfter over for avisen, at en erfaren tysk FN-diplomat har meldt sig på banen som modkandidat.
Det drejer sig om den nuværende chef for FN's miljøorganisation, UNEP, Achim Steiner.
 - Det er korrekt, at der er en tysk kandidat, siger FN-kilden til Politiken.
Ifølge avisen kom oplysningen om den tyske kandidat først frem i det norskbaserede nyhedsbrev Development Today, der har talt med Achim Steiner, og som har bekræftet sit kandidatur til posten til nyhedsbrevet.
Ifølge Politiken vil det kraftigt forværre Helle Thorning Schmidts chancer for at få højkommissærposten, hvis Tyskland lægger energi i at få Achim Steiner valgt til posten.
Samtidig kan det tolkes som en diplomatisk lussing til Danmark, hvis Tyskland lægger kræfter i at få Achim Steiner valgt, efter den danske regering har meldt klart ud, at de ønsker Helle Thorning-Schmidt på posten.
Thornings tyske modkandidat er født i 1961 i Brasilien og har dobbelt tysk-brasiliansk statsborgerskab.
Han er uddannet i Oxford og Berlin og har mange års erfaring fra forskellige dele af FN-systemet.
 Siden 2006 har han været chef for miljøorganisationen UNEP, men hans nuværende mandat udløber i 2016.
Formelt set udløb fristen for at indstille kandidater til UNHCR-jobbet 14. september, men det er stadig muligt at melde sit kandidatur i FN.
Da der heller ikke er åbenhed om processen, kan der sagtens være flere kandidater.
 I forvejen er det kendt, at den italienske diplomat Filippo Grandi også er kandidat.
