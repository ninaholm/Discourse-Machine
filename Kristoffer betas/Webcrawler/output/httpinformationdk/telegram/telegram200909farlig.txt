Farlig studehandel om overborgmester



 Hvis der er lavet en landspolitisk studehandel mellem S og SF, hvor SF skal frede de socialdemokratiske borgmestre, så kan man internt i partierne få et problem ved kommunalvalget - ikke blot i København, men mange steder i landet.
 Det mener kommunalforsker Roger Buch fra Danmarks Medie- og Journalisthøjskole, efter at SF´s spidskandidat til overborgmesterposten i København, Bo Rasmus Kjeldgaard, for alvor har sagt, at han vil kæmpe for overborgmesterposten i København.  
 - Jeg vil være overborgmester, hvis et politisk flertal, som ligger tæt på SF, peger på mig. Så er vi klar til at gå ind og tage ansvar, siger Bo Asmus Kjeldgaard til Berlingske Tidende.
 SF på Christiansborg har hidtil lagt pres på Bo Asmus i forhold til at lade overborgmesterposten gå til Socialdemokraternes Frank Jensen - uden kamp. Men nu melder børne- og ungdomsborgmesteren klart ud, at han ikke vil bøje sig i sandet for Socialdemokraterne. Det kan han ifølge Roger Buch tillade sig, fordi forholdene er helt anderledes i kommunalpolitik.
 - I Danmark har de lokale partiforeninger stor indflydelse. De er meget ømskindede og lader sig ikke diktere af, hvad der sker på Christiansborg, siger Roger Buch til Ritzau.
 SF-lederen Villy Søvndal er foreløbig meget fåmælt i sin kommentar om Bo Asmus Kjeldgaard:
 Han har min fulde støtte. Jeg vil aktivt tage del i den københavnske valgkamp, og det skal ingen være i tvivl om, siger han til Berlingske Tidende.
