Obama inviterer mellemøstledere til USA



 Den amerikanske præsident, Barack Obama, inviterer tre af hovedpersonerne i mellemøstkonflikten til Det Hvide Hus i Washington. De tre topledere skal tale fredsproces med Obama, men de kommer til præsidentboligen i Washington hver for sig, siger Obamas talsmand Robert Gibbs.
 Han tilføjer, at Det Hvide Hus i øjeblikket er ved at finde frem til datoerne for, hvornår de separate møder skal finde sted.
 De tre ledere er Israels premierminister, Benjamin Netanyahu, palæstinensernes selvstyrepræsident, Mahmoud Abbas, og Egyptens præsident, Hosni Mubarak.
 Gibbs siger, at møderne formentlig finder sted, inden Obama i juni besøger Frankrig.
