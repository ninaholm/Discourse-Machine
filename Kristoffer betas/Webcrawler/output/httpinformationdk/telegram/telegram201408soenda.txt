Søndag: Risiko for lokale skybrud på Fyn og i Jylland
Fyn og Jylland kan få en våd dag søndag med lokale skybrud, hagl og torden. Østdanmark får hedebølge.


 På Fyn og i Jylland er det tid til at sikre kælderen og finde paraplyen frem.
Kraftige byger går således i land i Vestjylland søndag formiddag og spreder sig i løbet af eftermiddagen til resten af Jylland og Fyn. Hvor det bliver værst, er der risiko for skybrud, hagl og torden.
- Der kommer stedvist voldsomme byger. Der er risiko for oversvømmelse, i hvert fald lokalt, for når der kommer så meget vand på kort tid, har kloakkerne svært ved at tage det, siger vagtchef ved DMI, Tyghe Rasmussen.
Der kan falde mellem 30 og 40 millimeter, hvor det bliver værst, og nogle steder vil der falde 15 millimeter på en halv time.
Østjylland og Fyn bliver formentlig hårdest ramt, mens Østsjælland og Bornholm kan gå helt fri.
- Det ser ud til, at når det hen på aftenen når over til Østsjælland, er det svækket så meget, at det bare bliver almindelige byger, siger Tyghe Rasmussen.
Alligevel skal østdanskerne ikke starte grillfesten for tidligt.
- Når der ikke kommer regn på Østsjælland og Bornholm, vil det til gengæld blive nærmest ulideligt varmt, fortæller vagtchefen.
Temperaturerne kan nemlig komme helt op over 30 grader, mens resten af landet får en ganske varm dag på mellem 22 og 27 grader.

