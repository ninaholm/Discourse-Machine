Aldi sender ansatte alene i banken med formue
Arbejdstilsynet har i årevis kritiseret Aldi's for mangelfuld sikkerhed, når kædens ansatte går alene i banken


 Alene gennem byen med 100.000 kroner i håndtasken, handskerummet eller på bagagebæreren. Det er hverdag for ansatte i discountkæden Aldi, skriver Avisen.dk.
Andre supermarkeder lader typisk professionelle firmaer løbe risikoen, men i Aldi må butiksassistenterne selv bringe omsætningen i banken.
Det bringer dem i fare for overfald, vold og psykiske skader, konkluderer Arbejdstilsynet.
- Vi vurderer en sådan praksis som usikker adfærd, der skaber forhøjet risiko for vold og trusler, siger tilsynschef Thomas Christensen fra Tilsynscenter Nord til Avisen.dk.
En række aktindsigter i tilsynets rapporter fra Aldi-besøg afslører, at discountkæden har et generelt problem med værdihåndtering.
Aldi-butikker er blandt de supermarkeder, som oftest er udsat for røverier, og Aldi's egne medarbejdere har overfor ledelsen udtrykt ønske om forbedret sikkerhed.
- Jeg har luftet problemet over for Aldi's sikkerhedsudvalg flere gange. Hver gang har de sagt, at det ikke ville blive anderledes, fordi andre løsninger var for dyre, fortæller en tidligere butikschef fra en jysk Aldi-butik til Avisen.dk.
Aldi beder dog de ansatte om højst at gå med 100.000 kroner. Det er det højeste beløb, som forsikringen dækker, hvis en medarbejder bliver overfaldet på vej til banken.
Ifølge Avisen.dk's oplysninger anvender andre større supermarkeder i dag professionelle værdihåndteringsfirmaer - eller sørger for, at ansatte aldrig går alene i banken.
- Aldi har i årevis afvist over for både Arbejdstilsynet og egne medarbejdere, at turene i banken udgør en risiko.
Men da Avisen.dk konfronterer Aldi-koncernens danske direktør Jan Lund med kritikken, lyder der pludselig nye toner.
- Vi arbejder på en løsning, og den kommer inden for overskuelig tid, fortæller han og bekræfter, at løsningen indebærer brug af professionelle værdihåndteringsfirmaer.
Meldingen fra Aldi-chefen kommer til trods for, at hans egen arbejdsmiljøchef i februar over for Arbejdstilsynet afviste, at pengetransporten til banken udgjorde en risiko.
Desuden har Aldi efterfølgende indklaget en afgørelse fra Arbejdstilsynet, som ellers ville tvinge butikken til at præsentere en løsning på problemet.
