SF: Vi får mere indflydelse i ny aftale



 Først dansede SF af med den borgerlige VKO-fløj og sikrede sig selv posten som regionsformand. Så bød Socialdemokraterne dem angiveligt op til dans, og det har betydet mere politisk indflydelse til SF i Region Hovedstaden, mener SF'erne selv.
 I en pressemeddelelse siger SF, at partiet er tilfreds med den nye konstitueringsaftale mellem S, SF og De Radikale, der fordeler magten i Region Hovedstaden i de kommende fire år med Vibeke Storm Rasmussen (S) tilbage på formandsposten.
 - Med aftalen sikrer SF sig mest mulig indflydelse i det kommende regionsråd. Det politiske indhold i aftalen med S og R er markant stærkere end i den aftale, der blev indgået med VKO på valgaftenen, og for SF er det politiske indhold vigtigst, lyder det fra partiet i en pressemeddelelse.
 Samtidig understreger partierne bag den nye konstitueringsaftale, at arbejdet i regionsrådet skal gøres mere politisk, og at de enkelte regionsrådsmedlemmer skal have mere indflydelse.
 Konkret glæder SF sig over, at der som led i aftalen nu skal gøres en indsats mod stigende ulighed på sundhedsområdet, herunder en stærkere prioritering af ældre medicinske patienter og patienter med kroniske lidelser, den psykiatriske behandling skal styrkes, og det samme skal den kollektive trafik.
