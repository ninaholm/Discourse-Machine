Kriselån til Spanien sender børser i plus
De store børser i Europa åbner med pæne stigninger i kølvandet på krisepakken til de spanske banker.


 Der var rigeligt med købere, da børsen åbnede i den spanske hovedstad, Madrid, mandag.
I den tidlige handel steg det toneangivende index IBEX-35 med 377,9 point, hvilket svarer til en stigning på 5,77 procent.
Alene banken Bankia steg med 18,56 procent.
Det skete, efter at eurozonen i weekenden blev enige om en krisepakke til de spanske banker på op til 100 milliarder euro, omkring 743 milliarder kroner.
Andre steder i Europa var der også stigninger på børserne. Eurozonens aktieindeks Euro STOXX 50 var oppe med 2,3 procent.
I London steg indekset FTSE 100 med 1,8 procent, Frankfurts DAX 30 steg 2,04 procent, mens CAC i Paris steg 1,98 procent.
I forvejen havde handlen i Asien givet et fingerpeg om, hvor det ville gå hen.
Her var investorerne også godt tilfredse med den økonomiske håndsrækning til de spanske banker.
I Tokyo i Japan steg børsen med 1,96 procent, Seoul i Sydkorea steg 1,71 procent.
Hongkong var kort før lukketid oppe med 2,40 procent, mens Shanghai var oppe med en procent.
Børsen i Sydney var lukket på grund af en lokal helligdag.
