Eliteindekset på fondsbørsen lukker i rekord
Flere tyske fabriksordrer og bedre amerikanske jobtal end ventet giver vind i aktiekurserne på børsen.


 Eliteaktierne i det såkaldte C20 Cap-indeks på fondsbørsen i København lukkede fredag i 824,31. Det er en stigning på 1,3 procent siden åbningen fredag morgen.
Det er det højeste niveau, indekset nogensinde har lukket i. Den hidtidige rekord blev sat 22. september og var på 823,17.
Det er blandt andet bedre tal fra både Tyskland og USA, der er med til at rykke indekset i rekord.
De tyske fabriksordrer steg i oktober med 2,5 procent mod ventet en halv procent. Og det amerikanske jobtal for november var så højt, at 2014 ser ud til at blive det bedste år siden 1999, når det handler om at skabe flere nye job uden for landbruget.
Samtidig forventes det, at Den Europæiske Centralbank, fortsat vil holde hånden under den europæiske økonomi. Banken vil på sit næste møde i januar vil komme med en plan for, hvordan det skal ske.
Det var vindmølleselskabet Vestas, der steg mest fredag. Vestas-aktionærerne kunne se deres aktier blive 238,5 kroner værd, hvilket er en stigning på 5,1 procent.
Det hænger ifølge senioraktierådgiver Jesper Bamberger fra Nordea sammen med, at december traditionelt er en god måned for Vestas set på ordreindgangen.
Samtidig er USA formentlig på vej med en forlængelse af den såkaldte PTC-skatteordningen, der støtter produktion af vedvarende energi.
- Det ser ud til, at man får en etårig ordning. Skulle det være tilfældet, vil det betyde flere ordrer her i december. Dermed kan december blive endnu bedre for Vestas end normalt, men det er stadig meget usikkert, siger han til Ritzau Finans.
Nederst i indekset lå TDC, der faldt på rygter om, at selskabet overvejer et opkøb af den svenske kabeloperatør Com Hem, der leverer kabel-tv, bredbånd og telefoni på det svenske marked.
TDC har over for Ritzau Finans ikke ønsket at kommentere rygterne - og aktierne i teleselskabet faldt med 1,5 procent og endte fredag med at koste 50 kroner.
