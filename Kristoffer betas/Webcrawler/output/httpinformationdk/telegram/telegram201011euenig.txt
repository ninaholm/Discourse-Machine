EU enig om redningspakke til Irland
Irlands redningspakke er på plads. Irlands premierminister kalder det for den bedst mulige aftale for Irland.


 EU's finansministre har godkendt en hjælpepakke til Irland til en samlet værdi af 85 milliarder euro - svarende til 633 milliarder kroner.
Dermed bliver Irland det andet euroland efter Grækenland, som får milliardlån fra EU-kollegerne og Den Internationale Valutafond (IMF) for at komme ud af store økonomiske vanskeligheder.
- Udstedelsen af lån til Irland er påkrævet for at sikre finansiel stabilitet i eurozonen og EU som helhed, siger eurozonens formand, Jean-Claude Juncker.
De 85 milliarder euro i hjælpepakken vil blive fordelt med 50 milliarder euro til at styrke de irske statsfinanser og 35 milliarder euro, som øremærkes den kriseramte irske banksektor, hvoraf 10 milliarder euro afsættes til øjeblikkelig rekapitalisering af bankerne.
På et pressemøde i Dublin beskriver den irske premierminister, Brian Cowen, den endelige aftale som "den bedst mulige aftale for Irland".
- Uden ekstern støtte ville staten ikke være i stand til at rejse den kapital, der er nødvendig for at betale for centrale offentlige ydelser for vores borgere, og tilbyde et fungerende banksystem til at støtte økonomisk aktivitet, siger Cowen.
Milliardlånene til Irland vil blive udstedt over en treårig periode, og det vil ifølge Brian Cowen blive med en gennemsnitlig rentesats på 5,8 procent. 
Irland skal selv bidrage med 17,5 milliarder euro til bankerne fra den nationale pensionsfond og andre finansreserver, mens de resterende milliarder i hjælpepakken skal ydes i samarbejde mellem EU, IMF, eurolandenes redningsfond og bilaterale lån fra Storbritannien, Sverige og Danmark.
Som en del af hjælpepakken vil Danmark bidrage med et bilateralt lån på 400 millioner euro, hvilket svarer til 3 milliarder kroner.
Derudover får Irland også et ekstra år - frem til 2015 - til at få statsunderskuddet ned under EU's maksimale grænse på tre procent, ligesom Irland vil blive fritaget for fremover at bidrage i eurolandenes lånepakke til Grækenland.
