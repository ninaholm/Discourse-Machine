Juncker-kommissionen vil skrotte grønne lovforslag
Forslag, som skal sikre renere luft i EU-lande og mere genbrug af affald, er i fare for at ende i papirkurven.


 Det vækker heftig kritik blandt EU-parlamentarikere, at EU-Kommissionen under ledelse af Jean-Claude Juncker lægger op til at skrotte to forslag, der skulle gavne miljøet.
Blandt dem SF's Margrete Auken, som sidder i parlamentet for De Grønne.
- Europakommissionen viser nu for alvor sin sande farve, og den er kulsort, siger hun.
Det drejer sig om to direktivforslag om renere luft og genbrug af affald.
Begge er med på den lækkede liste med 80 lovforslag, som EU-Kommisionens første næstformand, Frans Timmermans, i næste uge vil foreslå at skrotte, hvis den samlede kommission siger ja.
 "Skrotlisten" er et bilag til den ny kommissions arbejdsprogram.
Forslaget om luftforurening skal stille krav til luftkvaliteten i medlemslandene. Det andet forslag - kaldet pakken om "cirkulær økonomi" - skal øge genbrug og udnytte ressourcerne mere effektivt.
Men EU-Kommissionens beslutning opfylder ifølge Margrete Auken "det fæleste juleønske" fra Dansk Industri og den europæiske paraplyorganisation Business Europe.
- Ved at stryge vigtige lovpakker om cirkulær økonomi og luftkvalitet kvæler man fremtidens grønne arbejdspladser og ser igennem fingre med luftforureningens dødelige konsekvenser for tusindvis af europæere. Det er virkelig skræmmende, siger Auken.
Hos DI understreger miljøpolitisk chef Karin Klitgaard, at man bestemt ikke er tilfreds med udviklingen, sådan som Margrethe Auken ellers fremfører.
- DI bakker op om arbejdet med at skabe en cirkulær økonomi i Europa. Kampen om ressourcer bliver hårdere og hårdere. Europæiske virksomheder har brug for et stærkt internt marked for ressourcer, genanvendelse og produktivitetsløsninger, siger Karin Klitgaard i en udtalelse.
Juncker-kommissionens begrundelse for at opgive forslaget om luftkvalitet er ifølge mediet Euractiv, at reglerne alligevel ændres som følge af EU's store klima- og energipakke frem mod 2030. For affaldspakken er begrundelsen, at "der ikke er en aftale i sigte".
Margrete Auken benytter lejligheden til at lange ud efter de danske EU-parlamentarikere Jeppe Kofod (S) og Morten Helveg (R).
- Jeg håber, at mine kolleger Kofod og Helveg, der i oktober havde travlt med at sælge kommissionen som grøn, sidder med meget røde ører i disse dage, men også at de nu vil hjælpe til i kampen for den grønne politik, siger SF'eren.
Jeppe Kofod afviser kritikken blankt.
- Hus forbi, Auken. Jeg har været en af kommissionens allerkraftigste kritikere, når det kommer til den manglende grønne profil. Eksempelvis har jeg slået fast, at det er helt forkert, at man har nedlagt klimakommissærposten og lagt den sammen med energi, siger Kofod.
Hverken klimaet eller den grønne omstilling får noget som helst ud af Margrete Aukens "fuldstændigt grundløse angreb i pressen", tilføjer han.
