Kenya kræver enorm flygtningelejr flyttet til Somalia
Terrorangreb får Kenya til at kræve, at UNHCR flytter verdens største flygtningelejr over grænsen til Somalia.


 Kenyas regering har givet FN's flygtningeagentur, UNHCR, tre måneder til at flytte verdens største flygtningelejr, Dadaab, som huser hundredtusinder af somaliske flygtninge.
Kenya vil have, at lejren bliver flyttet over på den somaliske side af grænsen.
Kravet fra Kenya til UNHCR kommer, efter at militante somaliere i sidste uge angreb et universitet i den kenyanske by Garissa og dræbte 148 mennesker.
Den somaliske gruppe al-Shabaab, der har forbindelse til terrornetværket al-Qaeda, har taget skylden for angrebet. Gruppen siger, at det er hævn for, at kenyanske styrker er med til at bekæmpe al-Shabaab i Somalia.
Kenyas regering er under stigende pres fra sin egen befolkning, der vil se synlige tegn på, at myndighederne skærper sikkerheden i kølvandet på massakren på universitetet.
Kenyanske myndigheder har tidligere været ude med anklager om, at al-Shabaab og andre somaliske islamistgrupper gemmer sig blandt flygtninge i Dadaab-lejren og rekrutterer nye medlemmer her.
Flygtningelejren ligger omkring 100 kilometer syd for den somaliske grænse. Den blev oprettet i 1991, hvor tanken var, at den skulle huse omkring 90.000 flygtninge fra Somalia.
Siden forværredes situationen i Somalia, og i dag bor der mere end 400.000 registrerede beboere i lejren. Langt de fleste er somaliere.
Lejren drives af UNHCR sammen med en række internationale hjælpeorganisationer.
Tidligere på ugen meddelte Kenyas indenrigsministerium, at Kenya vil fremskynde planlagte hjemsendelser af somaliske flygtninge fra Dadaab-lejren.
- Vi har problemer med flygtningene. Vi vil nedbringe antallet, så vi kan administrere dem mere effektivt, sagde ministeriets talsmand Mwenda Njoka til nyhedsbureauet AFP.
