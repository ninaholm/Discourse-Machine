Regioner: Vi havde håbet på en fusion med KL
Trods afviste fusionsplaner noterer regionsformand Bent Hansen sig, at KL har lagt op til øget samarbejde.


 Det var en våd klud i ansigtet på regionernes formand Bent Hansen (S), da et flertal af det kommunale bagland fredag middag stemte nej til en fusion med Danske Regioner.
Han har været en af fortalerne for fusionen mellem de to store organisatoriske enheder, der dermed må betegnes som død.
- Bestyrelserne havde en fælles indstilling om, at der skulle ske en fusion, så ja, det havde jeg da håbet på, siger han. Jeg tager til efterretning, at et flertal hos kommunerne har nedstemt forslaget, siger han.
Regionerne skal på et bestyrelsesmøde i næste uge diskutere, hvordan de vil forholde sig til situationen - sandsynligvis blot med en konstatering af, at fusionen ikke bliver til noget i denne omgang.
Bent Hansen tør ikke spå, om en fusion kan komme på tale på et senere tidspunkt.
- Hvis det kommer op igen, skal det være med en betydelig grad af sikkerhed for, at der er meget stor opbakning til projektet i begge organisationer, siger Bent Hansen.
Han noterer sig samtidig, at KL - selvom man har sagt nej til en fusion - har bakket op om et øget samarbejde med regionerne om det sundhedsfaglige.
