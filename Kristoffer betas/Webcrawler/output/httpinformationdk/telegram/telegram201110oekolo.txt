Den Økologiske have er begæret konkurs
Økologiens fremgang gælder ikke den 20 år gamle økologiske besøgspark i Odder, som netop er begæret konkurs.


 Selvom økologien er i kraftig grøn vækst, så ser fremtiden vissen ud for Nordeuropas største økologiske besøgs- og demonstrationshave.
Den Økologiske have i Odder er netop begæret konkurs, og medarbejderne er fyret per 1. november. Konkursbegæringen kommer fra medarbejdernes faglige organisation, efter at de ansatte ikke har fået løn siden 31. august.
Haven blev grundlagt i 1991 af Landsforeningen Praktisk Økologi med det formål at formidle viden om økologi og miljø til private haveejere såvel som institutionsejere. Den drives i dag som en erhvervsdrivende fond og med mange tusinde årlige besøgende.
På trods af et årligt tilskud på 800.000 og et nyligt ekstraordinært kommunalt tilskud på 150.000 er det imidlertid ikke lykkedes at få haven til at løbe rundt økonomisk.
Ifølge bestyrelsesformanden Jens Thejsen arbejdes der dog forsat intenst på at få Den Økologiske Have på ret køl igen.
- Vi arbejder i døgndrift på det. Gennem 20 år er der bygget rigtigt meget op, og der findes ikke noget tilsvarende i Europa, så jeg tvivler på, det ender med en lukning, siger han til Århus Stiftstidende.
 Han erkender dog, at det ville være lettere, hvis der ikke var indgivet konkursbegæring mod haven, da meget nu afhænger af kuratorens beslutninger.
 Ud over at være besøgshave på 20 tønder land har Den Økologiske Have lavet workshops samt forsøg med dyrkningsmetoder i samarbejde med offentlige institutioner.
