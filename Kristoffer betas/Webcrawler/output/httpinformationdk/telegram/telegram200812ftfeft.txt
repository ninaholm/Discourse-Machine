FTF: Efterløn mere effektivt end topskat



 Betjente, sygeplejersker og lærere vil givetvis arbejde mere, hvis grænsen for topskat hæves fra de nuværende 335.800 kroner. Det siger formanden for FTF, Bente Sorgenfrey. Hun siger dog samtidig, at effekten vil være betragteligt større, hvis man øger muligheden for fleksibel efterløn.
 - Vi tror, at det har en effekt, men om det har den fulde effekt, det er vi usikre på. Vi er i højere grad fokuserede på en mere fleksibel efterløn. Der findes allerede en fleksibel efterlønsordning, men vi mener, at det har et kæmpe arbejdskraftpotentiale på 15.000 - 16.000 årsværk, hvis folk kan være tilknyttet arbejdsmarkedet og gå delvist på efterløn. Det synes vi, at man har gjort for lidt ud af i diskussionen om arbejdsmarkedsreformen, siger Bente Sorgenfrey til Ritzau.
 Dermed ser hun mere positivt på finansminister Lars Løkke Rasmussens forventninger til effekten af lettelser i topskatten, end formanden for Dansk Sygeplejeråd - som er en organisation under FTF - Connie Kruckow.
