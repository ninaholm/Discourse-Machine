Gorbatjov: Verden er på kanten af en ny kold krig
Vesten er efter kommunismens sammenbrud i Europa forfaldet til at triumfere, siger den tidligere sovjetleder.


 Den tidligere sovjetiske leder Mikhail Gorbatjov, der for 25 år siden var medvirkende til, at jerntæppet i Europa faldt, advarer nu om, at verden er på kanten af en ny kold krig.
Gorbatjov, der er i Berlin for at deltage i 25-års-dagen for Berlin-murens fald søndag, advarer om, at USA og Vesten er forfaldet til at triumfere.
Han er oprørt over de seneste konflikter i Mellemøsten og Europa og de spændinger, som konflikten i Ukraine har udløst mellem Vesten og Rusland.
- Blodsudgydelserne i Europa og Mellemøsten sker på baggrund af et sammenbrud i dialogen mellem de større magter, og det er enormt bekymrende, siger han i en samtale med det tyske nyhedsbureau dpa.
- Verden er på kanten af en ny kold krig. Nogen siger, at den allerede er begyndt, fastslår den 83-årige eks-sovjetiske leder.
Han mener, at den triumfering, som Vesten og navnlig USA har stået for efter kommunismens sammenbrud i Østeuropa har været årsag til, at stormagterne ikke har kunnet håndtere krige i Jugoslavien, Mellemøsten og senest Ukraine.
- Begivenhederne de seneste måneder er konsekvensen af kortsigtede politikker. Den overser de andre partneres interesser, påpeger han.
Det var Gorbatjovs reformer, der blev kendt under betegnelsen glasnost, som åbnede op for, at de kommunistisk styrede lande i Østeuropa kunne bevæge sig mod demokrati, ytringsfrihed og markedsøkonomi.
Det betød, at samtlige østeuropæiske lande i løbet af 1989 forkastede kommunismen og senere blev seneremedlem af både EU og Nato.
Inden sin afrejse til Berlin sagde Gorbatjov til nyhedsbureauet Interfax, at han over for den tyske forbundskansler, Angela Merkel, vil forsvare Ruslands politik over for Ukraine.
- Jeg vil med fasthed forsvare Ruslands stilling og herunder præsident Vladimir Putin, lovede han.
