Liberal Alliance er genopstået
Liberal Alliance har rundet en vigtig milepæl, mener partiets leder Anders Samuelsen og henviser til tre meningsmålinger, hvor partiet ligger over spærregrænsen


 - Rygterne om vores død var stærkt overdrevne.
Men den amerikanske forfatter, Mark Twains berømte citat indledte Liberal Alliances leder, Anders Samuelsen, lørdag partiets endagslandsmøde. Ifølge Anders Samuelsen har Liberal Alliance således rundet en vigtig milepæl. På en uge har Liberal Alliance fået ikke en, ikke to men hele tre meningsmålinger, hvor partiets ligger over spærregræsens magiske to procent.
- Og den sidste af de målinger var tættere på tre end to procent! Lad os nyde det. Med værdighed - uden at hovere, lyder det fra Anders Samuelsen.
Det afholder dog ikke Anders Samuelsen fra at gøre grin med de politiske kommentatorer, som har svoret på, at de vil æde deres hat, hvis Liberal Alliance kommer ind i Folketinget ved det næste valg. Eller for den sags skyld med sine politiske kollegaer.
- Vi kastede ikke håndklædet i ringen. Og vi tog ikke på ferie på Mallorca, lyder det med henvisning til udenrigsminister Lene Espersens omstridte ferie.
På landsmødet i DGI-byen i København gentog Anders Samuelsen Liberal Alliances plan for de begejstrede medlemmer: Over de næste 10 år skal den indbringe 80 milliarder kroner. Heraf skal de 20 milliarder kroner findes ved at sige farvel til 40.000 offentligt ansatte, afskaffelse af efterlønnen skal give andre 18 milliarder kroner og en halvering af dagpengeperioden seks milliarder kroner. Til gengæld skal der bruges 32 milliarder kroner på at få skatten ned på 40 procent.
- Kun hvis vi skaber økonomisk vækst, har vi også i fremtiden råd til et velfærdssamfund. Et velfærdssamfund med sundhed og uddannelse til alle og med et socialt sikkerhedsnet til at samle de svageste op. Liberal Alliance er suverænt, og uden konkurrence, Danmarks mest socialt ansvarlige parti, siger Anders Samuelsen
