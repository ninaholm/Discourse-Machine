Sigtelser mod betjente udløser jubelscener i Baltimore
Indbyggere i den amerikanske by er både glade og lettede, efter at der er rejst sigtelse mod seks betjente.


 - Jeg er stolt af Baltimore.
Sådan siger 48-årige Mae McKinney oven på chefanklageren i Baltimores beslutning om at sigte seks politibetjente i sagen om den unge sorte mand Freddie Grays død 19. april.
Nyheden er blevet modtaget med jubel og lettelse i den amerikanske by. Folk råbte af glæde, omfavnede hinanden og dyttede fra deres biler for at vise tilfredshed med anklagerens beslutning.
- Jeg er lykkelig, jeg er glad for, at dette ikke blev fejet ind under gulvtæppet, og at nogen tog hånd om sagen, siger Mae McKinney fra gaden i Baltimore.
25-årige Freddie Gray døde som følge af en skade på rygsøjlen, som han ifølge de retsmedicinske undersøgelser pådrog sig under transport i en af politiets biler. Han var ikke spændt fast under transporten, oplyser anklager Marilyn Mosby.
Chaufføren i bilen er sigtet for den mest alvorlige forbrydelse i sagen. Han risikerer at blive dømt for groft uagtsomt manddrab, der kan resultere i 30 års fængsel.
Blandt de seks betjente er der tale om tre hvide og tre sorte.
Flere tusinde personer er fredag aften lokal tid fortsat på gaden i Baltimore, hvor politiet er talstærkt til stede, inden et natligt udgangsforbud træder i kraft.
De mest voldsomme protester i Baltimore fandt sted mandag, hvor Freddie Gray blev begravet. Her kom flere betjente til skade, og adskillige hundrede blev anholdt.
Sagen om Gray er den seneste af en række om politivold og politidrab mod sorte borgere i USA, som sidste efterår oplevede voldsomme uroligheder som følge af drabet på den sorte teenager Michael Brown i St. Louis-forstaden Ferguson.
Brown blev skudt og dræbt af en hvid betjent, Darren Wilson, som efterfølgende slap for tiltale, hvilket udløste store protester i hele landet.
