Hjort: Intet milliardhul i efterlønsreform
Regeringens efterlønsreform giver ikke fire milliarder mindre i statskassen, siger finansminister Claus Hjort.


 Det passer ikke, at den økonomiske gevinst ved forårets tilbagetrækningsreform er fire milliarder kroner mindre, end regeringen hidtil har oplyst. Det siger finansminister Claus Hjort Frederiksen (V).
- Det er en forkert historie, der er lanceret af fagbevægelsen for at skabe mistillid til regeringens regnestykke, siger finansministeren.
Ifølge Ugebrevet A4 viser den seneste rapport fra de økonomiske vismænd, at regeringen mangler mindst fire milliarder kroner i at kunne sætte to streger under det bidrag, som en afskaffelse af efterlønnen og den forhøjede pensionsalder er udset til at udgøre.

Dermed er der sået tvivl om regeringens løfte om, at reformen vil sikre ekstra 18 milliarder kroner på den offentlige saldo i 2020.
Men der er ingen grund til bekymring over, at vismændene og regeringen kommer frem til forskellige tal, siger Claus Hjort Frederiksen.
Han mener, at forskellen på de fire milliarder kan skyldes, at det endelige forlig blev vedtaget og offentliggjort få dage før, at vismændene præsenterede deres rapport.
 - Derfor fik de ikke de seneste oplysninger med, og det kan være årsagen til, at vi kommer til forskellige resultater. Men det afgørende er, at vi ifølge vismændene lever fuldt op til 2020-planen, påpeger Claus Hjort.
Spørgsmål: - Men vil de fire milliarder så ikke komme til at mangle i dit regnskab, hvis vismændene får ret?
- Det er rigtigt, at vores beregninger viser, at det er 18 milliarder kroner, vi opnår. Nu kender vi jo ikke vismændenes forudsætninger, men det er sandsynligvis sådan, at de ikke har kendt de endelige aftaler, lyder finansministerens forklaring.
Spørgsmål: - Er du ikke nervøs for, at det her kan skabe usikkerhed om reformens effekter og holdbarheden i jeres økonomiske politik?
- Nej. Jeg er fuldt og fast sikker på, at vi har regnet rigtigt, understreger Claus Hjort Frederiksen.
