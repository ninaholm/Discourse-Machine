Pressechef: Breivik skal have mundkurv på
Norsk presseforbunds generalsekretær mener, at Anders Behring Breivik har fraskrevet sig ytringsfriheden.


 Anders Behring Breiviks handlinger fratager ham retten til at deltage i den offentlige debat, mener det norske Presseforbundets generalsekretær Per Edgar Kokkvold.
Han henviser til den terror- og drabstiltalte 33-årige nordmand, der har erkendt bombeangrebet i Oslo og skudmassakren på Utøya 22. juli, da i alt 77 mennesker mistede livet.
I modsætning til den antiracistiske forening Vepsen, som forsvarer Breiviks ret til at ytre sig fra cellen i Ila fængsel, mener Kokkvold, at Breivik skal have mundkurv på, skriver avisen Klassekampen.
- Anders Behring Breivik har ingen ret til ytringsfrihed. Han har meldt sig ud af den offentlige ordudveksling.
- Hans handlinger fratager ham retten til at deltage som ligeværdig i den offentlige samtale, siger Kokkvold til avisen.
Han har tidligere omtalt sig selv som ytringsfrihedsfundamentalist, men mener altså, at ytringsfriheden ikke gælder for manden, der stod bag terrorhandlingerne 22. juli 2011.
- Jeg deler George Orwells definition af ytringsfriheden: "Hvis frihed skal have nogen mening, så skal den betyde frihed til at sige det, som andre ikke bryder sig om at høre". Det er ikke det samme som frihed til at dræbe mennesker, man ikke kan lide, siger han.
Tor Bach fra foreningen Vepsen mener på den anden side, at der ikke er noget principielt i vejen for, at Breivik får mulighed for at komme til orde ved for eksempel at åbne en Twitter-konto.
- Fordi der ikke skal være et sæt af menneskerettigheder for Breivik og et andet for andre.
- Når vi har gennemført en forbilledlig administreret retssag og vist, at det system, han ville slås mod, fungerer. Så kan vi ikke efterfølgende komme og lave specialregler for ham. Så giver vi ham bare ret, siger Bach.
Dommen mod Anders Behring Breivik afsiges 24. august.
