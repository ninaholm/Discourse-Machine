LO vinder over Huggenberger i pensionssag
LO's tidligere næstformand Tine Aurvig-Huggenberger må ikke føre sin pensionssag videre til Højesteret.


 Procesbevillingsnævnet giver ikke LO's tidligere næstformand Tine Aurvig-Huggenberger lov til at føre sin omstridte pensionssag videre til Højesteret, skriver Politiken.dk.
Det betyder, at Tine Aurvig-Huggenberger går glip af de seks til otte millioner kroner, hun hele tiden har holdt fast i, hun var berettiget til.
Aurvig-Huggenberger ærgrer sig over, at Landsrettens afgørelse står ved magt, og at hun ikke får mulighed for at føre sagen videre til Højesteret.
- Ja, nu er det jo så slut. Det er selvfølgelig ærgerligt, siger Tine Aurvig-Huggenberger til Politiken.dk og fortsætter:
- Jeg mente, at sagen var principiel nok til, at den skulle føres videre, men det mente Procesbevillingsnævnet desværre ikke.
Den omstridte sag om Tine Aurvig-Huggenbergers store pensionskrav startede, da hun i 2007 tabte valget til Harald Børsting om at blive LO's nye formand.
Ud over formandsposten mistede den tidligere næstformand også den tilsagnspension, hun havde fået lovning på, da hun blev valgt første gang, siger hun.
Tilsagnspensionen havde sikret hende to tredjedele af en LO-næstformands løn i pension.
