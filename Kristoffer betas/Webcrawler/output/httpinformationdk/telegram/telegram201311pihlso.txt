Pihl & Søn-ansatte tilbageholdes i Sri Lanka
Sri Lanka forlanger erstatning efter Pihl & Søns konkurs og vil ikke lade fire medarbejdere forlade landet.


 Fire tidligere ansatte i det konkursramte entreprenørfirma Pihl & Søn kan ikke rejse ud af Sri Lanka.
Årsagen er, at myndighederne i Sri Lanka forlanger en erstatning, fordi Pihl & Søn er gået konkurs, før de kunne færdiggøre et vandrensningsanlæg, de var i gang med at bygge i landet.
 - Vi har det godt, vi er ikke i fare, men vi kan ikke få lov at rejse ud. Det er helt urimeligt, siger Ole Hein Sloth, der er den eneste dansker af de fire tilbageholdte medarbejdere, til DR Nyheder.
- Jeg har lige fået at vide, at vi alle fire står på listen over folk, der skylder penge til Sri Lanka, og derfor ikke kan rejse hjem. Selv min svenske kollegas kone står på listen. Det er helt vanvittigt, fortsætter han.
 Udover Ole Hein Sloth er der tale om en svensker, en englænder og en australier, der har været ansat for Pihl & Søn, som nu nægtes udrejse. Desuden er svenskerens kone også tilbageholdt.
Advokatfirmaet Kromann Reumert, der er kurator i konkurssagen, har ifølge DR Nyheder forsøgt at lave en aftale med den srilankanske stat for at få vandrensningsanlægget bygget helt færdigt.
 Det er ikke lykkedes, og det er dette forhold, der har fået staten til at tilbageholde de fem personer.
Den danske konsul i Sri Lankas hovedstad Colombo er nu gået ind i sagen for at hjælpe med at løse den anspændte situation.
Pihl & Søn var en af giganterne i dansk byggeri, men det 126 år gamle firma blev erklæret konkurs i slutningen af august som følge af en række fejlslagne byggeprojekter i udlandet.
Efterfølgende har advokatfirmaerne Kromann Reumert og Holst Advokater, der er udpeget som kuratorer i konkursboet, opgjort kreditorernes tilgodehavende til 2,1 milliarder kroner.
