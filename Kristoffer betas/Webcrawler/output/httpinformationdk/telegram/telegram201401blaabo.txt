Blå bog om Pete Seeger: Folkemusikkens proteststemme
Den amerikanske folke- og protestsanger, der døde mandag, blev 94 år.


 * Peter Seeger, der blev et kraftcenter for den amerikanske folkemusik, blev født i staten New York den 3. maj 1919.
* Forældrene var stærkt optaget af musik, og interessen for folkemusik blev vakt i den unge Pete, der lærte at spille guitar og banjo.
* I 1941 stiftede han folkgruppen Almanac Singers. Sangene havde et klart politisk indhold, og livet igennem forblev Pete Seeger en markant venstreorienteret musiker. Almanac Singers optrådte hyppigt for fagforeninger.
* Han giftede sig i 1944 med Toshi-Oline Ota, og nogle år senere slog de sig ned i Beacon i staten New York, hvor de levede frem til hendes død i 2013.
* Seegers folkelige gennembrud kom, da han i 1949 var medstifter af The Weavers.
Deres store hit var "Goodnight Irene", som de havde lånt af den sorte blues- og folkemusiker Leadbelly. Andre hit var "if I Had A Hammer" og "Wimoweh" ("Vimmersvej"). De solgte fire millioner plader.
* Pete Seeger og de øvrige medlemmer af The Weavers blev i 1951 under mcchartysimen af USA's senat anklaget for at være kommunister. Selv havde han kort forinden forladt det amerikanske kommunistparti.
* The Weavers gik i opløsning, og Seeger kastede sig over en solokarriere, hvor sangen "Where have All the Flowers Gone" blev til i 1955.
* Men han var i mange år bandlyst på både radio og tv. Han blev igen i 1955 anklaget af Kongressen for antiamerikanske aktiviteter og endte i 1961 med at blive idømt et års fængsel for foragt for lovgiverne. Dommen blev siden omstødt.
* I 1959 var Seeger med til at grundlægge Newport Folk Festival, der blev det naturlige samlingspunkt for USA's folkemusikere.
* Folkemusikken, der havde levet en skyggetilværelse, fik en opblomstring fra starten af 1960'erne, stærkt opmuntret af Seeger. Bob Dylan, Joan Baez, Peter Paul and Mary og andre unge navne kom under hans vinger.
* En af hans mest populære sange fra denne periode er "We Shall Overcome" (1963), en gendigtning og nyt musikalsk arrangement af en slavesang fra South Carolina. Han var stærkt engageret i borgerrettighedskampen, der kulminerede midt i 1960'erne.
* Under Vietnamkrigen i 1960'erne og 1970'erne blev anti-krigssange hans varemærke. I 1980'erne turnerede han i en årrække med legenden Woody Guthries søn Arlo.
* Trods mange års anklager for at være kommunist optrådte han i 1982 ved et støttearrangement i New York for den polske fagforening Solidaritet.
* I den sidste del af karrieren optog miljøspørgsmål ham.
* På hans 90-års fødselsdag i 2009 blev han ved en koncert i New York hyldet af Bruce Springsteen, Dave Matthews, David Mellencamp, Joan Baez, Emmylou Harris og en række af andre af USA's store musikere.
