FAKTA: Merkel risikerer at måtte finde ny partner
Uanset hvordan tyskerne stemmer på søndag, ventes kun to regeringskonstellationer at være realistiske.


 Alt tyder på, at forbundskansler Angela Merkel og hendes kristeligt demokratiske CDU vinder søndagens forbundsdagsvalg.
Ifølge de sidste meningsmålinger før valget står CDU sammen med sit bayerske søsterparti CSU til at få mellem 39 og 40 procent af stemmerne, men hvem skal Merkel i givet fald danne regering med?
* CDU/CSU og FDP:
Den regeringskonstellation, som kansler og CDU-formand Angela Merkel har stået i spidsen for siden 2009. Begge parter går efter at fortsætte samarbejdet.
Men de liberale Frie Demokrater står i rundspørgerne til at få mellem fem og seks procent af stemmerne. FDP risikerer altså at komme under spærregrænsen på fem procent og ryge ud af Forbundsdagen for første gang nogensinde.
* CDU/CSU og SPD:
Den regeringskonstellation, som Merkel stod i spidsen for fra 2005 til 2009, og som af mange anses som den mest sandsynlige.

Begge parter undgår at tale om dette scenarie, men socialdemokraterne, som står til mellem 26 og 27 procent i målingerne, forbereder sig på en stor koalition, da den kan være deres eneste mulighed for at få indflydelse.

SPD's kanslerkandidat, Peer Steinbrück, har dog udelukket at blive minister under Merkel igen, selv om de samarbejdede fint, da han var hendes finansminister.
* SPD og De Grønne:
En genoplivning af koalitionen fra 1998 til 2005 anses for urealistisk, da de to partier næppe får flertal sammen. De Grønne er således i de seneste målinger gået tilbage til mellem ni og 10 procents opbakning.
* CDU/CSU og De Grønne:
* Et såkaldt sort-grønt samarbejde ville være historisk og har hidtil kun fungeret på delstatsplan én gang, nemlig i Hamburg fra 2008 til 2010.

De ideologiske forskelle blev tidligere anset for at være uovervindelige, men efter Merkels kursskifte i atompolitikken kan sådan en koalition ikke længere udelukkes, omend iagttagere ikke spår en sort-grøn regering nogen lang levetid.

* * *

Forbundsregeringer med tre landsdækkende partier er aldrig før set i Tyskland, men har været på tale i valgkampen:
* SPD, venstrepartiet Die Linke og De Grønne:
* En rød-rød-grøn koalition er det ultimative skrækscenarie for de borgerlige, som de i valgkampens slutspurt advarer imod.

Selv om Die Linke står til at få mellem 8,5 og ni procent af stemmerne, og socialdemokraterne og De Grønne kan håbe på et flertal sammen med venstrepartiet, anses sådan en koalition p.t. for udelukket.
SPD har samarbejdet med venstrepartiet i flere delstatsregeringer, men vil ikke lukke dem ind i varmen, så længe den tidligere SPD-formand Oskar Lafontaine har noget at skulle have sagt hos Die Linke, der også består af gamle østtyske kommunister.

* SPD, FDP og De Grønne:
Den såkaldte lyskurvskoalition ("Ampel" pga. partifarverne rød, gul, grøn, red.) anses for urealistisk og er heller aldrig før afprøvet på delstatsniveau.

* CDU/CSU, FDP og De Grønne:
Den såkaldte jamaica-koalition - opkaldt efter den caribiske østats og partiernes farver sort-gul-grøn. Er hidtil kun afprøvet én gang - i den lille vesttyske delstat Saarland, hvor samarbejdet kun holdt i lidt over to år.

