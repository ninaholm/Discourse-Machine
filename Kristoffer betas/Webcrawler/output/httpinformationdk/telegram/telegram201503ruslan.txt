Rusland holder fast i Krim med næb og klør
USA og EU fortsætter med hårde sanktioner mod Rusland, indtil Krim leveres tilbage til Ukraine. Det sker ikke.


 Krim bliver under ingen omstændigheder leveret tilbage til Ukraine. Det er den klare besked fra Rusland.
Meldingen kommer på trods af skarpe advarsler fra USA og EU, der advarer om, at de holder fast i sanktionerne vendt mod Ruslands annektering af Sortehavshalvøen for et år siden.
- Der er ikke tale om en besættelse af Krim. Krim er en region i den russiske føderation, og selvfølgelig er vores regioners tilhørsforhold ikke til diskussion, siger Kreml-talsmand Dmitrij Peskov til journalister.
Ruslands parlament godkendte 21. marts sidste år annekteringen af Krim, efter at indbyggere på halvøen støttede skridtet i en folkeafstemning. Moskva har gentagne gange sagt, at halvøen ikke bliver givet tilbage til Ukraine.
Russiske styrker havde allerede taget kontrollen over Krim, da den daværende russiskvenlige, ukrainske præsident Viktor Janukovitj blev afsat. Det blev af Kreml betegnet som et kup, som truede Krims hovedsageligt russiske befolkning.
Kreml nægter, at der allerede var planer om at annektere Krim, mens præsident Janukovitj endnu var ved magten. Men ifølge DR har russiske soldater, der deltog i magtovertagelsen, fået medaljer med en dato, der ligger forud for præsidentens flugt.
Talskvinde for USA's udenrigsministerium, Jen Psaki, sagde mandag, at Washington ville fastholde de økonomiske sanktioner mod Rusland på grund af annekteringen, så længe Krim fortsætter med at være under russisk styre.
EU's udenrigspolitiske chef, Federica Mogherini, siger, at de 28 medlemslande vil holde fast i unionens politik om ikke at ville anerkende annekteringen og fortsætte de strenge sanktioner.
Præsident Vladimir Putins popularitet er steget siden indlemmelsen af Krim, som i 1954 blev overdraget til Ukraine af den daværende sovjetleder Nikita Khrusjtjov, da halvøen var en del af Sovjetunionen. Siden 1991 har Krim været en del af Ukraine.
