Sander krævede Penkowa genansat
Helge Sander lagde pres på Københavns Universitet for at stoppe suspenderingen af sin veninde Milena Penkowa.


 Tidligere videnskabsminister Helge Sander lagde massivt pres på Københavns Universitet for at stoppe deres suspendering af sin personlige veninde Milena Penkowa.

Det skriver B.T. på sin hjemmeside på baggrund af aktindsigt i telefonnotater fra Københavns Universitet.
I april 2010 ringer Helge Sander, der to måneder efter er stoppet som minister, til både rektor Ralf Hemmingsen og dekan Ulla Wever for det Sundhedsvidenskabelige Fakultet på universitetet, for at få dem til at trække suspenderingen af Milena Penkowa som professor tilbage.

Milena Penkowa var her netop blevet suspenderet fra universitetet.

Både rektor Ralf Hemmingsen og dekan Ulla Wever er så chokerede over opkaldet, at de skriver et referat af samtalen ned. I samtalerne argumenterer Helge Sander for, at de skal trække suspenderingen tilbage.

- Jeg var ganske overrasket og forundret over, at Helge Sander en weekend ringer til mig personligt om en personsag. I telefonen nævner han blandt andet han vil kontakte justitsministeren om sagen, siger Ralf Hemmingsen til B.T.

- Det som faktisk irriterer mig og forundrer mig mest er, at han efterfølgende hele to gange siden kontakter en af mine nøglemedarbejdere om suspenderingen. Det finder jeg endog meget mærkeligt, siger Ralf Hemmingsen til B.T.

I en mail til B.T. bekræfter Helge Sander, at han har talt med universitetet om suspenderingen af sin veninde, der flere gange har overnattet hos ham og hans kone i Herning.

- Jeg har ikke lagt massivt pres på hverken rektor eller dekan. jeg har i forbindelse med samtaler om andre forhold, bl.a. det nye novo nordisk-center på panum, som folketingets videnskabsudvalg skulle besøge, spurgt til suspenderingen af Milena Penkowa, skriver Helge Sander til B.T.
