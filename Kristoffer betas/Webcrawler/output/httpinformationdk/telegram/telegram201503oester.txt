Østergaard: Krisens utryghed er vekslet til tryghed
Morten Østergaard vil ikke endegyldigt erklære Danmark ude af krisen, men forventer øget tryghed og flere job.


 Danmark er tilbage på sporet. Der er et stemningsskifte i dansk økonomi. Danmark er på vej ud af krisen.
Regeringen har over de seneste måneder brugt en stribe formuleringer i forbindelse med de forbedrede tal for vækst og beskæftigelse. Men hidtil har ingen minister erklæret Danmark for endegyldigt ude af krisen.
Og det skete heller ikke fredag, da regeringen fremlagde det såkaldte konvergensprogram med flere positive nøgletal for dansk økonomi. Blandt andet forventer regeringen en fremgang i væksten til 1,6 procent i 2015.
Økonomi- og indenrigsminister Morten Østergaard (R) vil dog heller ikke afslutte krisen endegyldigt i Danmark.
På spørgsmålet om, hvorvidt Danmark nu er ude af den økonomiske krise, siger Morten Østergaard:
- Jeg vil sige det på den måde, at det går fremad i Danmark. Alle, der iagttager vores økonomi, er enige om, at i år bliver bedre end sidste år og næste år bliver endnu bedre.
- Det er gode nyheder for de mange tusinder af danskere, der er kommet i arbejde i de seneste mange måneder. Det afgørende for regeringen er, at den utryghed, der har været under den økonomiske krise, nu er vekslet til tryghed.
Han henviser til, at regeringen forventer 160.000 flere private fuldtidsbeskæftigede frem mod 2020. Det er 10.000 flere end det mål, regeringen satte i Vækstplan DK.
- Vi kan trygt se frem mod 2020 og forvente, at endnu flere danskere kommer i arbejde, at der er fremgang i økonomien, og at vi har råd til at investere i den fælles velfærd, fordi alt er betalt, og økonomien stemmer i 2020, siger Morten Østergaard.
