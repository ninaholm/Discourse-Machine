Dagpenge: EU gransker krav om arbejde på dansk jord
De danske dagpengeregler for udlændinge er i strid med loven, vurderer professor og a-kasser.


 EU-Kommissionen vurderer i øjeblikket, om udlændinge skal have lettere adgang til dagpenge i Danmark. Det skriver Jyllands-Posten.
- Vi begyndte tidligere i år at se på den danske lovgivning, da den kan være i uoverensstemmelse med EU-forordningen, siger talsmand for EU-Kommissionen Jonathan Todd.
I dag kræver de danske myndigheder, at tre af de 12 måneders arbejde, som er betingelsen for at kunne få dagpenge, skal foregå i Danmark.
Men kravet om arbejde på dansk jord er muligvis ulovligt, påpeger EU-talsmanden:
- Hvis nogen for eksempel arbejder en måned i Danmark, men har arbejdet flere år i andre medlemslande, så er det generelle princip, at den person er berettiget til arbejdsløshedsydelser i Danmark.
A-kassernes organisation, AK Samvirke, vurderer, at Danmark er på kollisionskurs med EU og må afskaffe tremånederskravet.
Samme melding kommer fra Kirsten Ketscher, professor i jura ved Københavns Universitet.
- Det minder om problematikken med SU og børnepenge, hvor man laver krav, der betyder, at de skal arbejde her, før de kan få ydelser. Det går ikke an, siger professoren til Jyllands-Posten.
Både DF og Enhedslisten mener, at EU skal blande sig udenom.
- Regeringen må sætte foden ned over for EU og stå fast på det, de har lovet befolkningen, nemlig at EU ikke skal blande sig i social og arbejdsmarkedspolitikken, siger Enhedslistens EU-ordfører, Nikolaj Villumsen, til avisen.
