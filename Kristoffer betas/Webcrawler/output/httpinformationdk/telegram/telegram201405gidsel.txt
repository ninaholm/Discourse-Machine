Gidselrederi sår tvivl om sin fremtid
Shipcraft har tredoblet sit bruttoresultat og mangedoblet sit overskud. Retssag om gidslers løn venter.


 Rederiet Shipcraft, der er mest kendt for en af danmarkshistoriens længste og værste gidselsager, sår tvivl om sin egen fremtid. I regnskabet for 2013 skriver Shipcraft:
- Shipcraft har over det kommende år til hensigt at henlægge de nuværende aktiviteter og vil senere tage stilling til fremtidig forretning.
Udmeldingen kommer samtidig med, at rederiet tredoblede sit bruttoresultat til 27,8 millioner kroner fra omkring 9,8 millioner kroner i 2012, og resultatet på bundlinjen blev på 17,3 millioner mod mod knap 688.000 kroner året før.
Gidselsagen handlede om de to danske søfolk, kaptajn Eddy Lopez og styrmand Søren Lyngbjørn, der sammen med fire filippinske kolleger fra coasteren Leopard sad tilfangetaget hos somaliske pirater i 838 dage. Andre danske gidselsager er blevet løst på fra 48 til 196 dage.
Shipcraft, der ejes af den svenske mangemillionær, John Arne Larsson, er ikke færdig med gidselsagen. Søfartens Ledere har på vegne af sine to medlemmer Søren Lyngbjørn og Eddy Lopez, stævnet rederiet for manglende løn under gidseltagningen.
Søfartens Lederes påstand er, at Shipcraft skal betale faretillægget til søfolkene, mens de har siddet omgivet af somaliske pirater, et samlet beløb på omkring en million kroner.
Faretillægget er dobbelt op på lønnen, som rederierne betaler søfolkene i den tid, det tager at sejle gennem det store risikofyldte farvand med pirater ud for Somalia.
Shipcraft havde ikke forsikret sin besætning mod kidnapning, og fik hjælp af anonyme donorer, der spyttede 10-11 millioner kroner i kassen til løsesum.
Rederiet, der har tråde ud i skattelyet British Virgin Island, har skilt sig af med to af sine tre egne skibe. I februar 2013 blev gidselskibet Leopard solgt til et rederi i Indonesien. Skibet, der sejlede under dansk flag, var ejet af selskabet Lodestar Shipholding med adresse i Tortola i British Virgin Island.
Et andet af rederiets skibe, coasteren Puma er solgt til rederiet Oceanic Container Lines i Filippinerne. Det fremgår af Søfartsstyrelsens skibsregister.
Shipcraft har haft lejet skibe til sine forretninger, men af regnskabet for 2013 fremgår det, at selskabet har leveret hovedparten af de indchartrede skibe tilbage.
