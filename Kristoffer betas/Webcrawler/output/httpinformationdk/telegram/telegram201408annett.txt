Annette Vilhelmsen valgt til SF's spidskandidat på Fyn
Lørdag eftermiddag blev den tidligere formand valgt som spidskandidat for SF. Men kampen om posten var tæt.


 Tidligere formand for SF, Annette Vilhelmsen, er blevet valgt som partiets spidskandidat på Fyn. Det beretter TV2 Fyn.
Kun 19 stemmer adskilte dog Annette Vilhelmsen fra nummer to, Karsten Hønge. Annette Vilhelmsen fik 223 stemmer, Karsten Hønge 204 stemmer.
- Det her er et kæmpe skulderklap til Karsten Hønge og viser, at der er lagt op til et tæt opgør om det forventede enlige fynske mandat ved næste valg, siger TV 2/FYNS politiske redaktør, Jesper Buch.
De to SF-politikere optrådte også i et spektakulært opgør, da SF trådte ud af regeringen kort efter nytår i forlængelse af statens salg af dele af Dong til blandt andet den amerikanske investeringsbank Goldman Sachs.
Store dele af SF's bagland var imod salget, som regeringen stod bag sammen med et bredt flertal i Folketinget.
Nærmest på sin første dag i Folketinget som vikar for den stressramte Anne Baastrup italesatte Hønge SF-baglandets store skepsis, og fik dermed den lavine til at rulle, der fik Vilhelmsen til at trække SF ud af regeringen.
Det viste sig, at der var så stor uenighed også internt i SF's gruppe på Borgen, at Vilhelmsen ikke kunne være sikker på, at alle partiets politikere ville stemme i overensstemmelse med regeringens beslutning, da salget skulle stemmes igennem i Folketinget.
Efter at have trukket SF ud af regeringen forlod hun selv posten som leder. Hun valgte dog at fortsætte i landspolitik, ligesom Karsten Hønge også fik smag for det landspolitiske.
I SF må den kandidat, der får flest stemmer, vælge valgkreds først og kan altså vælge den fynske kreds, hvor der formentlig bliver flest SF-stemmer.
Annette Vilhelmsen har valgt Odense 1. kreds. Karsten Hønge fortsætter i Odense 3. kreds. Mikkel Dragsmose, der fik 160 stemmer, har valgt Middelfart-kredsen og SFU's landsformand Carl Valentin, der fik 146 stemmer, Odense 2. kreds.
