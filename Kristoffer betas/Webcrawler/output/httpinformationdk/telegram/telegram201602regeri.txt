Regeringskrise truer korrupt Ukraine
Parlamentsmedlemmer vil fremsætte mistillidsvotum til regering i Ukraine, der er gennemsyret af korruption.


 Ukraines regering under ledelse af premierminister Arsenij Jatsenjuk bliver tirsdag stillet over for et mistillidsvotum, når regeringschefen skal informere parlamentet om, hvordan det skrider fremad med politiske og økonomiske reformer, siger parlamentsmedlemmer til Reuters.
- Vi har nok underskrifter til at få udløst mistillidsafstemningen, siger parlamentarikeren Mustafa Naijem fra præsident Petro Porosjenkos store parti.
Mange iagttagere har forudsagt et mistillidsvotum, efter at Den Internationale Valutafond (IMF) har truet med at tilbageholde det meste af et nødlån på omkring 117 milliarder kroner, hvis ikke politiske reformer bliver sat i værk.
I begyndelsen af februar gik økonomiminister Aivaras Abromavicius af i protest mod, at han ikke fik lov til at gennemføre de reformer, som IMF og EU venter at se i Ukraine.
Mandag trådte endnu en højtstående ukrainer tilbage i protest mod den udbredte korruption, som både Jatsenjuk og den provestlige præsident Petro Porosjenko bliver beskyldt for at se gennem fingre med i større eller mindre grad.
Det var landets assisterende rigsadvokat, Vitalij Kasko, som indgav sin afskedsbegæring og beskyldte sin chef, Viktor Shokin, for at gøre de instanser, som skal håndhæve loven, til et "korruptionskontor."
- Ethvert forsøg på at ændre denne situation bliver øjeblikkeligt og demonstrativt straffet, siger Kasko til journalister.
USA's ambassadør i Ukraine, Geoffrey Pyatt, skriver i et tweet, at Kaskos tilbagetræden er "et alvorligt tilbageslag for reformprocessen."
Jatsenjuk vil ifølge iagttagere være nødt til at udskifte flere af sine ministre, hvis han skal have en chance for at genopbygge tilliden til regeringen.
Sidste år lå Ukraine som nummer 130 på organisationen Transparency Internationals liste over korruptionsgraden i verdens lande. Danmark ligger som nummer et på listen og er dermed verdens mindst korrupte land.
 Lokalvalg, der efter planen skulle have fundet sted i det uroplagede østlige Ukraine i 2015, bliver tidligst afholdt til sommer, vurderer Organisationen for Sikkerhed og Samarbejde i Europa (OSCE) ifølge Wall Street Journal.
