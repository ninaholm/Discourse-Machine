Ældre bliver svingdørspatienter



 Hver femte ældre medicinske patient, der udskrives fra hospitalet, ender som en akut genindlæggelse allerede inden for en måned. Langt de fleste genindlæggelser sker allerede inden for de første tre dage efter udskrivningen, viser tal fra Sundhedsstyrelsen ifølge Dagens Medicin. 
 Det er meget forskelligt, hvor gode de enkelte kommuner og regioner er til at forebygge og forhindre, at de gamle ender som svingdørspatienter. En ældre patient i Favrskov Kommune i Midtjylland, der indlægges med dehydrering, har en risiko på 71 procent for at blive indlagt igen lige efter udskrivelsen. I Middelfart er risikoen kun 6 procent. 
 Det afslører rapporten "Genindlæggelser af ældre i Danmark 2008". Her har Sundhedsstyrelsen gennemgået genindlæggelser for 11 udvalgte sygdomme blandt patienter over 66 år. 
 I regionerne står det værst til i Region Hovedstaden og Region Sjælland. Region Nordjylland havde til gengæld i 2008 det laveste antal genindlæggelser på 8 ud af 11 sygdomsområder. 
 - Der er uacceptabelt store forskelle på, hvor mange der på regionsniveau og i kommunerne genindlægges. Det tyder på total mangel på uddannelse og kvalifikationer hos plejepersonalet i en kommune med 70 pct. genindlæggelser. På den anden side er det ikke mere end 14 dage siden, at jeg på en konference i Odense hørte, at man på et plejehjem gav de dehydrerede patienter kaffe, mens de på et andet fik vand, siger Ældre Sagens direktør, Bjarne Hastrup, til Dagens Medicin. 
