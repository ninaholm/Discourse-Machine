Thulesen Dahl: Folkemødet skal være folkeligt
Bornholms Regionskommune skal sikre, at folket får plads på Folkemødet, siger Dansk Folkepartis formand.


 Folkemødet skal være for folket.
Folkemødet er på i sit fjerde år blevet så bragende en succes, at det ikke må drukne i et hav af politikere, lobbyister, spindoktorer, journalister og velhavende erhvervsorganisationer.
Det siger Dansk Folkepartis formand, Kristian Thulesen Dahl, lørdag i sin tale i Allinge på Bornholm, hvor Folkemødet er vokset fra 10.000 til over 50.000 deltagere.
- Jeg vil komme med en opfordring til arrangørerne: Nemlig at sikre, at Folkemødet i de kommende år bliver et sted, hvor folk i almindelighed har mulighed for at komme. De handler blandt andet om økonomi, siger Kristian Thulesen Dahl.
Han advarede i sit ugebrev mod, at pengene presser Folkemødets svenske forbillede, Almedalsveckan, i Visby på Gotland.
Her koster et hotelværelse op til 10.000 kroner pr. nat, organisationer betaler op til 400.000 kroner for et beskedent lokale, og leje af en gårdhave løber op i millioner af kroner.
- Når der er så stor efterspørgsel. Når der er så mange lobbyister, politikere og organisationsfolk, så ved vi godt, hvad det kan gøre ved priserne. Når der er udbud og efterspørgsel, så kan priserne stige.
- Små organisationer, der gerne vil give deres besyv med, og ganske almindelige mennesker, der bare vil deltage i Folkemødet, får svært ved det. I de kommende år skal man sikre, at det bliver et folkemøde for de mange, for bredden og ikke kun for de professionelle, siger partiformanden.
På Folkemødet har han kørt tandem med medlemmer af Dansk Blindesamfund og er blevet udspurgt af elever fra en 4. klasse om sin livret og vilde dyr i cirkus sammen med De Radikales leder, økonomi- og indenrigsminister Margrethe Vestager.
- Det er godt, for det skaber et levende demokrati. Det skaber et levende folkestyre, siger Kristian Thulesen Dahl.
