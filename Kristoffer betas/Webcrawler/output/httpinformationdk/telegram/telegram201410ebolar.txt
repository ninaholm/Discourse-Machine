Ebola-ramt sygeplejerske overflyttes til Washington
USA's sundhedsmyndigheder vil senere torsdag flytte en ebola-smittet sygeplejerske fra Dallas til Washington.


 Den første sundhedsarbejder, der blev smittet med ebola i USA, vil senere torsdag blive overflyttet fra et hospital i Texas til den anerkendte amerikanske læge- og sundhedsvidenskabelige forskningsinstitution National Institutes of Health (NIH).
 Det oplyser NIH i en erklæring.
- Hun vil ankomme til NIH, hvor vi vil behandle hende i vores højniveau-sikrede faciliteter, sagde NIH's direktør Anthony Fauci under en høring i Kongressen torsdag.
NIH ligger omkring 11 kilometer fra den amerikanske hovedstad, Washington D.C.,
Nina Pham arbejder på Texas Health Presbyterian Hospital i Dallas, Texas. Her er hun efter alt at dømme blevet smittet i forbindelse med, at hun behandlede den liberiske mand Thomas Eric Duncan, der som den første patient blev diagnosticeret med ebola i USA.
 Han døde af sygdommen 8. oktober.
En anden sygeplejerske, Amber Vinson, er ligeledes blevet smittet med ebola samme sted, men der foreligger ingen oplysninger, om hvorvidt hun også skal overflyttes til NIH.
Sygeplejerskerne arbejdede i flere dage uden den rigtige beskyttelse og fik konstant besked på at ændre sikkerhedsrutinerne, lød kritikken onsdag fra den største fagforening for sygeplejersker i USA.
Direktøren på Texas Health Presbyterian Hospital i Dallas, Daniel Varga, har erkendt, at der er sket fejl i håndteringen af ebola i USA.
Mindst 76 ansatte er potentielt i fare for at være blevet smittet af Duncan. De bliver alle overvåget dagligt for tegn på sygdommen.
