Kabinefolks fagforening vil forhandle om nyt SAS-selskab
Fagforeningen CAU forventer at komme til at forhandle overenskomst for de ansatte i nyt SAS-selskab.


 Kabinepersonalet i SAS venter med spænding på at få præsenteret, hvilke konkrete planer SAS har med købet af Cimber.
- Nu afventer vi informationer om, hvad købet af Cimber kommer til at betyde for vores medlemmer, og hvilken konstruktion virksomheden kommer til at få.
- Men vi må gå ud fra, at SAS-produktion med udgangspunkt i København bliver med vores medlemmer på vores overenskomst, siger Merete Scheel, formand for kabinepersonalets fagforening Cabin Attendans Union (CAU), i en skriftlig kommentar.
Formanden var mandag ikke til at træffe, da bestyrelsen for CAU er samlet til møde, hvor købet af Cimber blandt andet er på dagsordenen.
Mens CAU forhandler aftaler om løn og arbejdsvilkår for de kabineansatte i SAS, så har de ansatte i Cimber overenskomst med Flyvebranchens Personale Union (FPU). En overenskomst, der betyder lavere omkostninger for arbejdsgiveren.
 I første omgang bliver det afgørende for kabinefolket formentlig, om CAU kan komme til at forhandle overenskomsterne på plads for det nye SAS-selskab og dermed få sat et fingeraftryk på de forhold, de kommende ansatte skal arbejde under.
Rygterne har svirret op til meddelelsen om SAS' køb af Cimber.
SAS-ledelsen varslede allerede 10. september en ny spareplan, som bliver præsenteret i forbindelse med selskabets årsregnskab 18. december.
Ifølge DR's oplysninger skal planen indbringe SAS cirka 800 millioner kroner.
Det har blandt andet forlydt, at en del af planen er, at SAS vil etablere et lavprislignende datterselskab, som kan spare SAS for omkostninger ved at lade personalet arbejde under overenskomster med ringere vilkår.
 I sidste uge kom CAU-formanden med en kraftig opfordring til SAS-ledelsen om at mindske usikkerheden for de ansatte og løfte sløret for planerne.
Meddelelsen om, at SAS køber Cimber for 20 millioner kroner, kom mandag morgen.
Cimber har siden 2004 haft en aftale med SAS om udlejning af fly og mandskab. Aftalen udløber i marts 2015, hvor selskabet havde annonceret lukning.
