Taleban tager skylden for tankbilangreb
Talebanbevægelsen i Pakistan tager skylden for to angreb på forsyningslastbiler fra Nato fredag og mandag. Tre personer er blevet dræbt og otte andre såret.


 Tre mennesker er blevet dræbt, og otte andre er blevet såret under et angreb på 20 Nato-tankbiler uden for Pakistans hovedstad, Islamabad.
Pakistans talebanbevægelse har taget skylden for angrebet og for et lignende angreb i Sindh-provinsen fredag.
- Vi vil gennemføre flere af den slags angreb fremover. Vi tillader ikke, at pakistansk jord benyttes som forsyningsrute for Natos styrker i Afghanistan, siger talsmand for Taleban i Pakistan Azam Tariq til det franske nyhedsbureau, AFP.
De angrebne tankbiler var lastet med brændstof, da bevæbnede medlemmer af Taleban angreb lastbilerne med molotovcocktails.
- Mens de ventede på at få benzin på, åbnede flere personer ild mod bilerne og smed molotovcocktails mod dem. Sikkerhedsvagterne besvarede ilden, og der blev affyret skud i et stykke tid, siger politichef i Islamabad Omar Hayat.
Angreb på Natos forsyningskøretøjer er ikke usædvanlige, men normalt er de koncentreret i området ved grænsen til Afghanistan, hvor de militante talebanmedlemmer har deres højborg.
