Gaddafis søn støtter sin far som leder
Oberst Muammar Gaddafi vil altid være Libyens leder, hvis det står til hans søn, men nyt blod er på vej.


 Libyens leder, Muammar Gaddafi, vil komme til at spille en væsentlig rolle i ethvert regime i landet, men det vil være nødvendigt med nyt blod til at overtage den direkte styring og indføre reformer, siger hans søn til avisen Financial Times (FT).
- Min far vil blive siddende som den store leder, der rådgiver, siger Saadi Gaddafi telefonisk fra Tripoli til avisen. Han tilføjede, at op mod 85 procent af Libyen var "meget rolig og meget sikker".
Demonstrationerne brød ud for en uge siden, og store områder af den østlige del af landet kontrolleres nu af oprørerne.
Saadi Gaddafi, der har været professionel fodboldspiller i Italien, siger til FT, at regeringen ville genvinde magten i den østlige del af landet før eller senere.
- Ja, der er folk, der protesterer mod min fars regime. Det er helt normalt. Alle har brug for frihed til at udtrykke deres holdninger, siger han i et interview, der er offentliggjort på avisens webside.
- Efter dette positive jordskælv har vi noget, der skal gøres i Libyen. Vi er nødt til at skaffe nyt blod til at lede vores land.
Saadi Gaddafi siger, at hans bror, Saif al-Islam, arbejder på en ny grundlov, og at han om kort tid vil komme med en erklæring. Ifølge FT er der ikke nogen detaljer.
Op mod 1000 mennesker siges at være dræbt, siden oprøret begyndte, og Saadi Gaddafi siger, at fly og skibe er blevet benyttet til at bombe ammunitionsdepoter i nærheden af den østligt beliggende by Benghazi.
Ødelæggelsen af våbnene forhindrer dem ifølge Saadi Gaddafi i at falde i forkerte hænder. Han understreger, at der er tusindvis af kæmpende al-Qaeda-folk i landet. Og deres plan er at erobre den østlige del af landet.
Han siger, at hæren vil blive udstationeret for at beskytte landets olieindustri, hvis det bliver nødvendigt.
