Rusland opruster



 Ruslands sætter fart i oprustningen, viser nye tal om landets forsvarsbudget. Premierminister Vladimir Putin sagde i dag, at de russiske forsvarsudgifter vil blive sat op med 27 procent i 2009 sammenlignet med året før.
 Det skriver det russiske nyhedsbureau Interfax.
 - Næsten 2400 milliarder rubler (492 milliarder kroner) vil blive afsat til at dække behovene hos det nationale forsvar og sikkerheden i 2009, citerer Interfax Putin for at sige.
 - Det er en stigning på 27 procent.
 Meldingen om den russiske militære oprustning kommer på et tidspunkt, hvor der er øgede spændinger i forholdet mellem Rusland og Vesten på grund af krisen om Georgien, udvidelsen af Nato mod øst og det amerikanske missilskjold i Europa.

