Lov ødelægger skilsmissebørn



 Børneperspektivet bliver glemt, når skilsmissebørn bliver bedt om at vælge at bo hos enten mor eller far. Det mener børnepsykolog Margrethe Brun Hansen.
- Et barn vil aldrig nogensinde kunne tilgive sig selv for at have valgt mor frem for far. Det er fuldstændig vanvittigt og yderst skadeligt, at skilsmissebørn bliver bedt så direkte om at tage stilling, siger Margrethe Brun Hansen.
Hun har selv oplevet en stigning af børn, der fortvivlede søger råd og vejledning om, hvilken forælder de skal vælge.
Ifølge Margrethe Brun Hansen tænker mange børn i denne situation ikke på deres eget ve og vel men på, hvor de kan gøre størst gavn for forældrene.
- I sidste uge havde jeg besøg af en lille dreng, der nu havde besluttet sig for at vælge at bo hos sin alkoholiserede far, fordi han mente, han ville kunne hjælpe faren med at hente medicin og øl, siger Margrethe Brun Hansen.
Siden forældreansvarsloven trådte i kraft den 1. oktober 2007, har Margrethe Brun Hansen offentligt kritiseret loven.
Hun opfordrer politikerne til at gøre noget ved problemet nu, så det ikke skal være børnenes opgave at afgøre, hvilken forældre de skal vælge.
- I stedet for at børnene bliver spurgt, bør det være op til de professionelle at afgøre, hvilken forælder, der skal have barnet. Politikerne må snart mødes, så arbejdet bliver uddelegeret til de voksne, ellers ender børnene med at blive gidsler i dette spil, siger Margrethe Brun Hansen.
