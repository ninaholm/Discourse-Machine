Tyske spioner aflyttede USA's udenrigsministre
Tysklands efterretningstjeneste kan også aflytte udenlandske ledere. Clinton og Kerry meldes aflyttet.


 Det vakte opsigt og tysk vrede, da det kom frem for et års tid siden, at USA's efterretningstjeneste havde aflyttet Tysklands forbundskansler, Angela Merkels, telefon.
Nu tyder noget på, at de tyske spioner ikke har stået tilbage fra deres amerikanske kolleger.
I hvert fald skriver det tyske nyhedsmagasin Der Spiegel, at Tysklands efterretningstjeneste mindst en gang har aflyttet USA's udenrigsminister, John Kerry, mens han talte i telefon.
Ifølge magasinet skal det være sket i fjor, da Kerry var i Mellemøsten for at forhandle med Israel, palæstinenserne og arabiske stater.
Fredag rapporterede tyske medier, at tyske spioner også har været nysgerrige over for Kerrys forgænger, Hillary Clinton.
Ifølge Der Spiegel blev en telefonsamtale mellem Clinton og tidligere generalsekretær i FN Kofi Annan aflyttet tilbage i 2012.
Annan var dengang særlig udsending til konflikten i Syrien, og det var Annans orientering til Clinton efter en mission i Syrien, der i det skjulte havde tyskere på medhør.
Både Tysklands regering og Det Hvide Hus i Washington har afvist at kommentere rapporterne.
Der Spiegel citerer unavngivne sikkerhedskilder i Tyskland for at sige, at telefonsamtaler fra flere amerikanske embedsmænd er blevet opsnappet af Tysklands efterretningstjeneste BND, når de har talt i satellittelefon fra fly.
Men disse aflytninger har ikke været målrettede aflytninger. Snarere "biprodukter", som det siges.
En BND-talskvinde siger, at Tyskland ikke aflytter allierede lande, og at USA ikke er et mål.
- Enhver tilfældig aflytning slettes omgående, siger hun.
En talsmand for Tysklands regering siger, at det er op til Forbundsdagens kontrolkomité at forholde sig til oplysningerne.
Avisen Bild citerer en kilde i USA's sikkerhedstjeneste for at sige, at telefonsamtaler, som USA's udenrigsminister foretager, er krypteret, og det samme gælder præsidenten.
Derfor vil det, siger kilden til Bild, være imponerende, hvis BND har knust krypteringen.
Kilden siger også, at det i forbindelse med Clinton-aflytningen formentlig er sket på en telefon, der ikke har været sikret.
