Rumforskernes forlængede øjne fylder 25 i fin form
Hubble-teleskopet har fundamentalt ændret menneskets forståelse af universet, lyder det fra Nasa.


 Fredag er det 25 år siden, at et af de mest betydningsfulde eventyr i rumfartshistorien tog sin begyndelse, da rumteleskopet Hubble 24. april 1990 blev sendt af sted på ryggen af rumfærgen Discovery.
Siden har det optiske teleskop med de langsynede øjne gjort mere end en million observationer på sine 110.000 ture rundt om Jorden. Og observationerne er på ingen måde uden betydning for os mennesker - tværtimod.
- Hubble har fundamentalt ændret menneskets forståelse af vores univers og vores placering i det, siger Nasa-seniorforsker Jennifer Wiseman til AFP.
I stedet for at rejse ud til selve stjernerne, tager Hubble-teleskopet billeder af dem på afstand. Det er et produkt af samarbejdet mellem amerikanske Nasa og Det europæiske rumagentur (ESA).
Teleskopet har taget billeder af fjerne galakser, og det har hjulpet rumforskere til at gøre store opdagelser. Den amerikanske tv-station Discovery har i forbindelse med 25-året for opsendelsen lavet en top-fem over Hubbles største opdagelser.
Øverst står, at Hubble gjorde det muligt at bestemme universets alder til at være omkring 13,75 milliarder år. Dernæst, at 70 procent af universet består af et gådefuldt mørkt materiale, som man fortsat ikke ved, hvad er.
På tredjepladsen, at astronomer gennem Hubbles øjne har kunnet se en galakse blive spist af et supermassivt, sort hul. Derudover har teleskopet også givet os billeder af planeter i kredsløb om fjerne stjerner.
Og endelig har Hubble-teleskopet været med til at mindske fejlmarginen i den såkaldte Hubble-konstant, der i lighed med teleskopet er opkaldt efter astronomen Erwin Hubble og er et mål for, hvor hurtigt galakser bevæger sig væk fra hinanden.
Foruden disse fem resultater har Hubble-teleskopet også bekræftet, at universet udvider sig, hvilket er fundamentet for den såkaldte Big Bang-teori.
Siden 1990 er der udført fem større reparationer på teleskopet, hvilket har gjort det markant bedre end for 25 år siden.
Fødselaren, der svæver 547 kilometer over Jorden, skal efter planen erstattes af et endnu bedre teleskop, men udviklingen af James Webb-teleskopet er blevet kraftigt forsinket.
Det vil tidligst være flyveklart i 2018, så hvis Hubble, der allerede har fungeret længere end beregnet, kan holde sig svævende indtil da, vil det fortsætte med at sende unikke billeder hjem fra de yderste egne af vores univers.
