Kvinder ansat i staten tjener mere end mænd
De kvindelige medlemmer i HK Stat har lønmæssigt overhalet det modsatte køn, viser en opgørelse.


 Mænd tjener i stigende grad mere end kvinder på det private arbejdsmarked, men sådan er det ikke blandt de statsansatte.
De kvindelige medlemmer af HK Stat, som er fagforening for kontorfunktionærer, laboranter og it-medarbejdere i staten, har lønmæssigt overhalet mændene. Det viser en opgørelse fra fagforeningen.
HK Stat peger på øget fokus på området som en af grundene til udviklingen.
- Da vi gik over til et nyt lønsystem i 2003, var vi ekstremt fokuserede på, at den lønforskel, der var, ikke blev større, siger Tina Green, faglig leder i HK Stat, til Ritzau.
- Vi lagde lønsystemet om, så man i langt højere grad skulle forhandle lønnen lokalt, og man skulle definere, hvordan man gerne ville have, at et lokalt lønsystem skulle fungere.
HK Stat bad sine tillidsmænd være opmærksomme på, om mændene havde været bedre til at forhandle, og om det var et kønsmæssigt afbalanceret resultat, de kom frem til under forhandlingerne.
- Det er det, vi har rådgivet vores tillidsrepræsentanter om, og det er det, vi tror, der har båret frugt, siger hun.
Spørgsmål: Men risikerer man ikke, at kvindernes løn bare stiger, og at der bliver stor forskel på deres og mændenes løn?
- Det vil selvfølgelig være nærmest historisk, hvis vi kommer i en situation, hvor vi skal køre en sag for en mand, og det, håber jeg ikke, kommer til at ske, siger Tina Green.
Hun understreger, at der er stor forskel på, hvordan det private og det offentliges lønsystem fungerer.
Hver gang en mandlig kontorfunktionær tjener 100 kroner, tjener hans kvindelige kolleger 102 kroner, viser en opgørelse fra HK Stat. Også kvindelige it-medarbejdere og laboratoriefunktionærer har overhalet deres mandlige kolleger lønmæssigt.
Efter i årevis at have bevæget sig i retning af ligeløn viser HK Privats lønstatistik for sidste år, at mændene i 2014 tjente 10 procent mere end kvinderne, og det betyder, at forskellen mellem kønnene blev øget til 11,3 procent.
