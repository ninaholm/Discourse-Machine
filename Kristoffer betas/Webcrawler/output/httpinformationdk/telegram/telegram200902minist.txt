Minister: Kommuner for optimistiske



 Landets kommuner vil for fremtiden også blive trukket i deres bloktilskud, hvis de bygger og renoverer for mere, end regeringen har givet lov til. Det siger Venstres finansordfører, Peter Christensen.
 - Det har vi ingen planer om at ændre, for det er et styringsredskab, siger Peter Christensen.
 Ordningen får af formand for KL Erik Fabrin (V) en del af skylden for, at kommunerne i 2008 rent faktisk brugte 1,4 milliarder kroner færre, end regeringen havde givet mulighed for. Fabrin forklarer, at kommunerne er bange for at ramme over loftet, da hver krone over loftet bliver modregnet i bloktilskuddet. Det fordobler prisen på byggerier, der rammer over anlægsloftet, men Peter Christensen holder fast.
 - Så er der også en belønning til de kommuner, der er bedre til at styre budgetterne, siger Peter Christensen.
 Velfærdsminister Karen Jespersen (V) kalder kommunerne optimistiske i forhold til, hvad budgetterne kan rumme.
 - De foreløbige tal for kommunernes anlægsbudgetter viser, at der i 2008 var plads til at foretage flere anlægsinvesteringer, end kommunerne rent faktisk valgte at gennemføre. Det tyder på, at kommunerne har haft lidt for optimistiske forventninger om, hvad de kunne nå at gennemføre på anlægsfronten, siger Karen Jespersen i en skriftlig kommentar.
