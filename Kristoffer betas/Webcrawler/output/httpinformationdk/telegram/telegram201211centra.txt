Centralbank til Obama: Vi redder jer ikke
USA's præsident har få uger til at smede en redningsplan sammen - ellers risikerer landet at ende i recession.


 Den amerikanske centralbank spænder ikke noget sikkerhedsnet ud for at redde den skrantende økonomi i USA, hvis landet falder ud over den økonomiske afgrund efter årsskiftet - den såkaldte "fiscal cliff".
- Det ville være rart, hvis finansmyndighederne ville tage sig sammen, så vi ikke er afhængige af pengepolitikken. Der er en grænse for, hvad vi kan gøre, siger Richard Fisher, en højtstående embedsmand i USA's centralbank, til tv-stationen CNBC.
- Jeg ser os ikke som et sikkerhedsnet, tilføjer Fisher.
Uret tikker for den netop genvalgte præsident, Barack Obama. Han har 48 dage til at finde en løsning på landets budgetkrise - ellers går det galt.
For med mindre Obama bliver enig med Kongressen om en plan om at nedbringe USA's gæld på svimlende 16.000 milliarder dollar inden årsskiftet, vil en farlige cocktail af skattestigninger og drastisk besparelser automatisk træde i kraft.
Mislykkes det for de to store partier i USA at mødes på midten og finde et kompromis, risikerer verdens største økonomi at havne i recession.
Ifølge Den Internationale Valutafond (IMF) kan konsekvensen blive, at USA's økonomi skrumper med omkring 4,5 procent, fordi den hjemlige efterspørgsel vil falde brat.
- Du bliver nødt til at have en rimelig finanspolitik. Jo mere vi gør, jo flere undskyldninger har vores politikere for ikke at gøre det, som vi har valgt dem til at gøre, lyder det fra Fisher.
Demokraten Obama har de seneste to år ikke kunnet samarbejde om den økonomiske politik med Republikanerne, der fortsat sidder på flertallet i Repræsentanternes Hus. Den ideologiske kløft har været meget dyb mellem parterne.
Den republikanske leder i Repræsentanternes Hus, John Boehner, har dog efter sidste uges præsident- og kongresvalg gjort det klart, at de to partier må og skal samarbejde.
Centralbanken advarer Kongressen og Obama mod at vedtage midlertidige snuptagsløsninger i et forsøg på at undgå at falde ud over den økonomiske afgrund.
Mens politikerne skændes om, hvordan man bedst finder en bæredygtig vej for USA's økonomi, har flere folkevalgte og tænketanke argumenteret for, at der er brug for mere tid for at finde en fornuftig løsning på krisen.
Men USA's finansminister, Timothy Geithner, advarer mod at udskyde problemerne, da det blot vil skabe uro på de finansielle markeder.
- Det vil efterlade al den usikkerhed, som du ikke kan lide, på bordet, siger finansministeren.
Barack Obama mødes i løbet af ugen i Det Hvide Hus med de politiske ledere i Kongressen samt parterne fra det amerikanske arbejdsmarked for at finde en løsning på USA's budgetkrise.
