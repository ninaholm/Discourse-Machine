Dansk chefforhandler forlader sit job



 Danmarks chefforhandler på klimaområdet, afdelingschef Thomas Becker fra Klima- og Energiministeriet, forlader sit job blot to måneder før FN-topmødet i København, erfarer Ritzau.
 Thomas Becker har som øverste embedsmand forhandlet på Danmarks vegne i adskillige år og har et vidtforgrenet internationalt kontaktnet. I perioden 2004-2006 var han formand for det vigtige organ SBI (Subsidiary Body of Implementation), som er en slags forretningsudvalg under FN's klimakonvention.
 Ministeriets pressechef, Ida Ebbensgaard, bekræfter, at Thomas Becker aftræder. Afdelingschefen har sagt sit job op pr. 31. januar, men er blevet fritstillet med omgående virkning, oplyser hun. Ministeriet ønsker ikke at fortælle om årsagen.
 - Der er opstået nogle spørgsmål, som ledelsen og han har set forskelligt på, og det har desværre haft den kedelige konsekvens, at han har valgt at tage sin afsked, siger Ida Ebbensgaard.
 Idéen om at få det afgørende klimatopmøde til København blev i sin tid undfanget af Thomas Becker. Under klimakonferencen i Montreal i 2005 begyndte regeringen på en række "uformelle diplomatiske sonderinger", og året efter fremsatte Connie Hedegaard forslaget på klimamødet i Nairobi. I marts 2007 faldt det danske værtskab endeligt på plads.
