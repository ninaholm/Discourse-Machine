Københavns børn rammes af nedskæringer
Flere års økonomisk kaos i Københavns Børne- og Ungeforvaltning kommer nu til at betyde nedskæringer og dårligere service i byens daginstitutioner og skoler.


 De københavnske børnefamilier kan næste år se frem til dårligere service i daginstitutioner og på skoler samt en højere regning for en skolefritidsplads, skriver Berlingske Tidende.
Københavns Børne- og Ungeforvaltning skal reducere budgettet med 320 mio. kr. samtidig med, at pasningsbehovet vokser med 4.000 børn i de kommende tre år. Besparelserne skyldes især, at regningen for flere års økonomisk kaos på børneområdet skal betales nu.
- Vi kan umuligt betale en så stor regning, uden at det kommer til at gøre ondt på nogen. Så jeg kan hverken love verdens bedste skoler eller verdens bedste institutioner, men jeg kan love, at vi vil gøre alt for at vælge de mest fornuftige løsninger i en svær tid, siger Københavns børne- og ungdomsborgmester, Anne Vang (S).
I mindst fem år har de københavnske politikere undladt at rydde op efter gentagne regnefejl, som har betydet millionoverskridelser på budgetterne. I stedet er der optaget lån til drift, som nu skal afdrages.
Selv om København er den kommune i Danmark, som har de næsthøjeste omkostninger til pasning, kan gælden ifølge kommunalforsker Jacob Torfing, Roskilde Universitet, ikke klares alene ved effektiviseringer.
- En så stor besparelse vil helt klart gå ud over den service, som leveres på området. Det er meget betænkeligt, fordi København har mange problemer med ressourcesvage unge. Her spiller en tidlig indsats med hjælp i skolen og i fritiden en afgørende rolle, siger Jacob Torfing.
