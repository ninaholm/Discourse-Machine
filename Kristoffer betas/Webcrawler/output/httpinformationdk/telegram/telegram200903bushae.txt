Bushærværk for millioner i Århus



 Omfanget af hærværk og chikane mod Busselskabet Århus Sporveje er så stort, at det sidste år kostede firmaet næsten 1,2 mio. kr. 
 På kun tre år er antallet af skader tredoblet. Det samme er busselskabets udgifter til udbedring af skaderne, skriver JP Århus.
 I 2006 kostede 118 skader selskabet 300.000 kr. Året efter 440.000 kr. for 266 skader, og sidste år eksploderede udgifterne så til knap 1,2 mio. kr. for 327 tilfælde af hærværk og lignende, oplyser produktionschef Finn Mikkelsen fra Busselskabet Århus Sporveje.
 Busselskabet, der står for al bybuskørsel i Århus Kommune, er ikke forsikret mod hærværk. Da de skyldige sjældent findes, er selskabet oftest tvunget til betale. Finn Mikkelsen har ikke umiddelbart nogen forklaring på, hvorfor omfanget af hærværk mod busserne er steget så kraftigt. Inde i busserne er det typisk sæderne, der bliver ødelagt, mens ødelæggelserne uden for sker, når der bliver kastet sten og flasker mod busserne.
