Ombudsmand holder øje med ministres gaver
Ombudsmand Hans Gammeltoft-Hansen har et møde i vente med Statsministeriet om gaver til ministrene.


 
Siden sagerne om tidligere økonomi- og erhvervsminister Bendt Bendtsens jagtture har ombudsmand Hans Gammeltoft-Hansen holdt et vågent øje med ministernes gaver.
Inden for det seneste år er han efter eget udsagn "ikke stødt på sager, der er kritisable". Men efter at DR beskriver, hvordan indenrigs- og sundhedsminister Bertel Haarder på et halvt år været inviteret til 21 arrangementer på arrangørernes regning, kan det forhold ændre sig.
Hans Gammeltoft-Hansen understreger over for Ritzau, at han endnu ikke er bekendt med sagerne, som DR beskriver fredag aften. Men:
- Jeg er enormt spændt på, hvad der er dukket op, siger ombudsmanden.
- Hvis der dukker sager op, som gør problemet aktuelt igen, så vil jeg drøfte det med Statsministeriet, understreger Hans Gammeltoft-Hansen.
Hans særlige interesse bunder i, at han oven på Bendt Bendtsen-sagerne havde et møde med netop Statsministeriet. Her efterlyste Hans Gammeltoft-Hansen "større klarhed" om reglerne på området.
Efterfølgende har offentligheden haft fuld afgang til ministernes" repræsentative opgaver" - en ordning, der ifølge Hans Gammeltoft-Hansen kan have haft en "præventiv effekt i forhold kritisable sager". Men han vil ikke afvise, at der er brug for yderligere retningslinjer på området. 
Det er derfor et emne Hans Gammeltoft-Hansen vil drøfte med Statsministeriet inden for den nærmeste fremtid. Han fortæller således, at han for få uger siden rettede henvendelse til ministeriet for at aftale et nyt møde om ministergaverne.
Det kan være dog svært at formulere "spidse" regler på området, lyder det fra Gammeltoft-Hansen.
Forvaltningsretsekspert Sten Bønsing understreger da også, at ministre har lidt mere frihed i forhold til de meget klare regler for offentligt ansatte.  
I et notat fra maj 2010 understreges det, at "det almindelige udgangspunkt er, at offentligt ansatte ikke bør modtage gaver eller andre fordele fra borgere eller virksomheder i forbindelse med deres arbejde".
Sten Bønsing efterlyser lignende klare regler for ministre. Trods sit forbehold konstaterer han:
- Man vil nok komme til, at konklusionerne for ministrene ligger tæt på notatet for offentligt ansatte.
