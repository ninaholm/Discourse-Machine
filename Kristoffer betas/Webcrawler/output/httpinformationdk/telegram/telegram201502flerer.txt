Flere rammes af psykiske belastninger på jobbet
Stigning i antallet af ansatte, der rammes af psykiske overbelastninger, er ikke kun skidt, siger minister.


 Der er sket en stigning på fire procent i antallet af ansatte, der rammes af psykiske overbelastninger på arbejdsmarkedet, viser nye tal fra Arbejdstilsynet og Det Nationale Forskningscenter for Arbejdsmiljø.
Men generelt er man godt på vej til at nedbringe antallet af alvorlige arbejdsulykker, halvvejs inden målene skal indfries i 2020, mener beskæftigelsesminister Henrik Dam Kristensen (S).
Siden 2012 er der sket et fald i de alvorlige arbejdsulykker på fire procent og et fald på 12 procent for medarbejdere med fysiske overbelastninger.
Men i forhold til det psykiske arbejdsmiljø er der altså sket en stigning på godt fire procent. Det er dog ikke nødvendigvis udtryk for, at der er flere mennesker, der får det værre, ifølge ministeren.
- Jamen, det er ikke sådan, at jeg har en rapport, der fortæller det, men det, at der er fokus på det, gør det måske mere legitimt at stå frem, siger Henrik Dam Kristensen.
Det var et bredt flertal af Folketingets partier, der i marts 2011 blev enige om en ny strategi for arbejdsmiljøindsatsen frem til 2020, kun SF og Enhedslisten stod udenfor.
Ifølge tre erklærede mål skal der inden 2020 være 25 procent færre alvorlige arbejdsulykker og 20 procent færre psykiske og fysiske overbelastninger.
- Vi har holdt fokus på det hele tiden, vi har fået mulighed for at følge problemfyldte områder, og vi har fået en hotline, hvor rigtig mange ringer ind, siger ministeren om indsatsen.
Regeringens strategi indeholder 19 konkrete initiativer, som skal mindske arbejdsulykker og belastninger gennem eksempelvis fokus på unge og nyansatte, øget tilsyn med særligt ramte virksomheder og differentierede bødestørrelser afhængig af virksomhedens størrelse.
Tallene stammer fra en spørgeskemaundersøgelse, som 50.000 har besvaret, og som gennemføres hvert andet år.
Næste evaluering af indsatsen skal ske i 2017.
