Hongkong: Derfor ville vi ikke udlevere Snowden
Den sigtede Edward Snowden kunne frit forlade Hongkong, fordi en udleveringsaftale ikke var juridisk opfyldt.


 Den sigtede amerikanske whistleblower Edward Snowden kunne søndag uden problemer forlade Hongkong med et russisk rutefly mod Moskva til trods for et udleveringskrav fra USA.
Det skyldes ifølge myndighederne i Hongkong, at udleveringsaftalen endnu ikke var faldet på plads juridisk.
- Da regeringen fortsat mangler information for at håndtere ønsket om en foreløbig anholdelse, har der ikke været juridisk grundlag for at forhindre Hr. Snowden i at rejse ud af Hongkong, skriver myndighederne i Hongkong.
Den spionagesigtede amerikaner, som er eftersøgt af de amerikanske myndigheder, flyver med Aeroflot, som klokken 10.55 lokal tid lettede fra Hongkong med kurs mod Moskvas internationale lufthavn Shermetyevo.
Den 30-årige tidligere efterretningsmand Edward Snowden står til retsforfølgelse i USA, efter at han den seneste måned har stået bag afsløringen af et omfattende overvågningsprogram Prism hos efterretningstjenesten National Security Agency (NSA).
Efterretningstjenesten overvåger ifølge Snowden systematisk tjenester og sociale netsteder på internettet i stor stil. Det gælder e-mail, chatfora, Facebook, Google og meget mere.
Snowden siges at være på vej til Venezuela. Han skal ifølge russiske medier, der citerer flyselskabet Aeroflot, mellemlande i Moskva og på Cuba.
Whistleblowernetværket Wikileaks hævder at have haft en finger med i spillet med at bringe den sigtede amerikanske it-tekniker Edward Snowden ud af Hongkong.
Netværket meddeler, at det har bistået med at finde "politisk asyl i et demokratisk land" til den 30-årige tidligere efterretningsmand.
