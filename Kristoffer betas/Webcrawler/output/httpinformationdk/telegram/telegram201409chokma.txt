Chokmåling: Skotsk løsrivelsesbevægelse står til sejr
51 procent af skotterne bakker i ny måling i Sunday Times op om at blive skilt fra Storbritannien.


 Knap to uger før en skotsk folkeafstemning om uafhængighed fra Storbritannien har den skotske løsrivelsesbevægelse for første gang taget føringen i en meningsmåling, der kan sende chokbølger gennem det i forvejen nervøse politiske establishment i London.
I YouGov-rundspørgen i Sunday Times bakker 51 procent af de adspurgte op om skotsk løsrivelse, mens 49 procent vil forblive britiske borgere i Det Forenede Kongerige.
Dermed har nej-kampagnen, der slår på tromme under sloganet "Better Together", i slutspurten op til den historiske folkeafstemning 18. september sat et forspring på 22 procentpoint over styr.
Så sent som 7. august førte nej-siden nemlig med 61 procent over ja-sidens 39 procent i en tilsvarende YouGov-måling.
Selv om forskellen på to procentpoint er behæftet med statistisk usikkerhed, kan den nye rundspørge få afgørende betydning i den sidste fase af valgkampen, hvor Skotlands førsteminister Alex Salmond og hans SNP, Skotlands Nationale Parti, vil optræde med fornyet selvsikkerhed.
Hvis skotterne stemmer ja til, at Skotland skal blive et selvstændigt land, skal Skotland og Storbritannien ifølge Salmond i gang med at forhandle om en skilsmisse, herunder Skotlands valuta, fordeling af britisk gæld, olieressourcer, skæbnen for britiske atomvåben og meget andet.
Han har sat den 24. marts 2016 som deadline for, at forhandlingerne i givet fald skal være afsluttet, så den nye stat kan udråbes.
