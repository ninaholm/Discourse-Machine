Græsk strejke lukker banker og skoler



 Mange fly til og fra Grækenland var i dag indstillet, og den offentlige service og bankerne lukkede, da grækerne nedlagde arbejdet i protest mod regeringens økonomiske politik. 
 Den 24 timer lange landsdækkende strejke blev erklæret af Grækenlands fagforeninger som et udtryk for modstand mod udkastet til budgettet for 2009, der debatteres i parlamentet i denne uge. 
 - Millioner af grækere strejker i dag, og vi forventer, at de vil gå i samlet flok til parlamentet senere på dagen, sagde Efstathios Anestis, som er talsmand for paraplyorganisationen GSEE.
 - Vi vil have regeringen til at høre folkets vrede og ændre sin politik, understregede han.
 Olympic Airlines har aflyst 152 flyafgange, mens hospitalerne kun kører med nødberedskab, og skoler og banker er lukkede. 
 Også landets journalister deltager i strejken, hvilket har resulteret i et sjældent nyhedsblackout. 
