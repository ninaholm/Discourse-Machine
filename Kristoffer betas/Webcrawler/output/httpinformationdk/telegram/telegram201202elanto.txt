EL: Antorini svigter regeringsgrundlaget
Enhedslisten vil have Christine Antorini til at forklare, hvad en lærer er. Hun vil bruge tømrere i klasserne.


 Det er i strid med regeringsgrundlaget, når undervisningsminister Christine Antorini (S) vil indføre to-lærerforsøg, hvor den ene underviser for eksempel kan være en tømrer, en ingeniør eller en pædagog.
Det mener regeringens støtteparti, Enhedslisten. Partiets folkeskoleordfører, Lars Dohn, finder Antorinis meldinger om det kommende forsøg "yderst mærkværdige".
I regeringsgrundlaget lover regeringen at igangsætte forsøg med to-lærerordning, og i et samråd den 8. november fastslog undervisningsministeren, at en to-lærerordning betyder to lærere, påpeger Lars Dohn.
- Vi er nødt til at kalde Antorini i samråd, så hun én gang for alle kan forklare, hvad hun mener med en to-lærerordning, og så må hun tilbage til skrivebordet og lave en ny forsøgsordning, hvor der rent faktisk er tale om to lærere, siger Lars Dohn.
Det virker, som om Christine Antorini har glemt, at der er op mod 3000 arbejdsløse lærere, tilføjer han.
- Det kan være fint også at inddrage andre faggrupper i undervisningen. Men start dog med at ansætte de kompetente lærere, der står klar og bare venter på at få lov, siger Lars Dohn.
I Politiken fredag forklarer Christine Antorini, at to-lærerordningen skal tage bedre hånd om de elever, især drenge, der har problemer i skolen.
Ordningen skal sikre flere hænder til skolerne, når en del af de børn, der tidligere fik specialundervisning, nu skal tilbage i normalklasserne. Det er tanken at bruge håndværkerne især i de store klasser, mens pædagoger skal være med i indskolingen.
- Forsøget skal vise, om andre faggrupper kan inddrages, så man bedre kan fange motivationen for drengene i udskolingen. Men faggrupperne skal selvfølgelig også have de nødvendige kvalifikationer, siger Antorini.
Lærernes formand, Anders Bondo Christensen, er ikke begejstret.
- Lærere er nogle, der har en læreruddannelse. At tro, at håndværkere skulle have en særlig kompetence, har jeg svært ved at forstå, siger han.
