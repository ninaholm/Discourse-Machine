K vil have flere penge til politiet
En ekstra indsats i udsatte boligområder skal ikke bekostes af politiets nuværende budgetramme, siger K.


 De Konservative vil have afsat flere penge til ordensmagten, når politiforliget snart skal genforhandles. Partiet afviser at blandt andet pengene til at sætte flere betjente af til udsatte boligområder skal findes inden for politiets nuværende budgetramme, sådan som justitsminister Morten Bødskov (S) lægger op til.
Det siger den konservative retsordfører, Tom Behnke.
- Vil slås for, at gevinsterne ved den igangværende rationalisering af politiet går til politiet selv, og at der afsættes yderligere midler til alle nye opgaver, som politiet får, siger Tom Behnke.
Han afviser på forhånd at sætte beløb på De Konservatives krav.
Også den tidligere VK-regering var indstillet på at udstationere flere betjente i udsatte boligområder.
Da forslaget var oppe sidste år, advarede blandt andre Københavns politidirektør Johan Reimann om, at det kunne optrappe urolighederne. Han anbefalede, at der i stedet for blev sat mere socialt arbejde ind for at forebygge kriminalitet.
Det synspunkt er De Konservative uenige i, siger Tom Behnke.
- Der skal selvfølgelig ikke sættet 100 mand fast ind i Gellerup. Det ville være tosset. Men når uroligheder blusser op, skal der være en kapacitet til at sætte flere betjente ind for at få styre på ballademagere og få dem væk, så der er ro i området. Så kan det forebyggende arbejde gøres bagefter, siger Tom Behnke.
Sidste år forlangte Socialdemokraterne og SF afsat ekstra 200 betjente særligt til udsatte boligområder.
