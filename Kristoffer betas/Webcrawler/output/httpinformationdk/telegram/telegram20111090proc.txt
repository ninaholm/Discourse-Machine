Over 90 procent af tuneserne stemte
Stemmelysten var stor, da tuneserne søndag gik til valg. Over 90 procent af de tunesiske vælgere stemte.


 Stemmedeltagelsen ved det første frie valg i Tunesien ni måneder efter, at en folkelig revolution tvang præsident Zine al-Abidine Ben Ali på porten, var på over 90 procent, siger valgembedsmænd ifølge Reuters.
- Af de 4,1 millioner mennesker, der var registreret, har over 90 procent stemt, siger Baubaker Ben Thaber, der er generalsekretær i Tunesiens valgkommission.
Han tilføjer, at folk, der ikke var registreret på forhånd, også havde mulighed for at stemme. 60 procent af de 7,2 millioner potentielle vælgere havde ladet sig registrere.
USA's præsident, Barack Obama, lykønsker i en erklæring tuneserne med valget.
- I dag, mindre end et år efter at de inspirerede verden, har tuneserne taget et vigtigt skridt fremad. Jeg lykønsker de millioner af tunesere, der har stemt ved det første valg i det land, der ændrede historiens kurs og blev begyndelsen på Det Arabiske Forår, siger Obama.
Ifølge valgkommissionens formand, Kamel Jendoubi, vil valgresultatet først blive offentliggjort tirsdag. Oprindeligt skulle det have været offentliggjort mandag.
Vælgerne strømmede til i stort tal ved det historiske valg, og allerede to timer før valglokalerne lukkede, havde næsten 70 procent af vælgerne stemt.
- Vi gør, hvad vi kan. Men folk er strømmet til, og der ligger en stor opgave foran os, siger Jendoubi.
Og det var stolte og smilende tunesere, der afgav deres stemmer. For nogen var glæden dog blandet med sorg.
- I dag stemmer jeg til minde om min mand, der gav sit liv for vores kære land og for vor frihed, siger 63-årige Rbiaa Dalhoumi, mens tårerne strømmer ned af hendes kinder i byen Kasserine.
Kasserine var en af de byer, der blev hårdest ramt under Ben Alis brutale forsøg på at lægge låg på oprøret mod sit styre. Dalhoumis mand var en blandt 25 demonstranter, der blev dræbt i byen.
Det islamiske Ennahda-parti, der var forbudt under Ben Ali, står til at blive valgets vinder i det nordafrikanske land, der udløste startskuddet til Det Arabiske Forår.
