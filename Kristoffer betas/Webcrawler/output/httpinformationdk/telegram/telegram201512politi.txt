Politiformand: Tibetsag pletter vores ry og rygte
Politiet fik fjernet graffiti inden kinesisk statsbesøg. Ikke en opgave for os, mener Politiforbundet.


 Politiet bør ikke bruge krudt og ressourcer på at få fjernet graffiti og kridttegninger.
Det mener Politiforbundets formand, Claus Oxfeldt, efter at det er kommet frem, at Københavns Politi ifølge Radio24syv hyrede rengøringsselskabet ISS til at fjerne Tibet-graffiti og kridttegninger under et kinesisk statsbesøg i Danmark i 2012.
- Jeg har svært ved at se, at det er en opgave - og en udgift - for politiet. Men ledelsen i Københavns Politi må snart begynde at forklare sig, siger han til Ritzau.
Under præsident Hu Jintaos besøg hyrede Københavns Politi serviceselskabet ISS til at fjerne graffiti og kridttegninger, der udtrykte modstand mod Kinas undertrykkelse af det tibetanske folk.
- Politiledelsen må snart begynde at sige noget, for jeg er ved at være træt af den her sag og de mistænkeliggørelser, som på en eller anden måde pletter politiet. Det er ærgerligt for vores ry og rygte, lyder det fra Claus Oxfeldt.
- Man kan jo ikke bare blive ved med at forbigå det her i tavshed, Vi må snart høre, hvad der er op og ned. Hvis det berører mine medlemmer, ville jeg gerne snart høre noget, tilføjer han.
Opgaven til ISS lød på at fjerne eller afvaske graffiti "inden præsidentens ankomst" i forbindelse med hans rundtur i København.
Af en faktura sendt fra ISS til Københavns Politi, som Radio24syv kender indholdet af, fremgår det, at ISS blandt andet har fjernet graffiti ved Langelinje ved havnefronten.
For det arbejde modtog Københavns Politi en regning på 3029,60 kroner.
Justitsminister Søren Pind (V) vil ikke kommentere sagen. Justitsministeriet henviser til, at der er nedsat en kommission, som skal granske hele forløbet.
 Over for Ritzau oplyser ministeriet, at kommissionen også vil undersøge sagen om kridtgraffitien.
