Dramatisk gidseltagning udspiller sig i fransk by
Anklagemyndigheden i Paris afviser, at der er dræbte i forbindelse med gidseltagningen i Dammartin-en-Goele.


 Anklagemyndigheden i Paris afviser oplysningerne om, at der skal være dræbte i forbindelse med gidselstagningen i byen Dammartin-en-Goele, skriver flere medier.
To mennesker blev ellers tidligere meldt dræbt, men det afvises nu af de franske myndigheder.
Ifølge avisen Le Parisien sker gidseltagning i Dammartin-en-Goele, der ligger omkring 43 kilometer nordøst for Paris - ikke langt fra Charles de Gaulle-lufthavnen. Ifølge BBC er den nordlige landingsbane blevet lukket.
Byens borgmester oplyser til Le Figaro, at gidseltagningen finder sted i den lille virksomhed Création Tendance Découverte, der ifølge borgmesteren skal have omkring fem ansatte.
Ifølge tv-stationen Itele skal politiet have indledt forhandlinger med de to gidseltagere i Dammartin-en-Goele, der altså menes at være de to hovedmistænkte til Charlie Hebdo-massakren, skriver Le Figaro.
Forud for gidseltagningen har der været rapporter om skud i forbindelse med en biljagt ligeledes nordøst for Paris, skriver AFP. Biljagten har angiveligt fundet sted på motorvejen National 2.
Ifølge Reuters siger en politikilde, at de mistænkte brødre for Charlie Hebdo-massakren er blevet identificeret på stedet for gidselstagningen.
Den franske indenrigsminister, Bernard Cazeneuve, er hastet ud fra et krisemøde i den franske regering om sagen. Han bekræfter, at der er en politiaktion i gang i en by 40 kilometer fra Paris.
88.000 franske politibetjente og militærfolk deltager i menneskejagten på de to brødre, Cherif Kouachi og Said Kouachi, der er mistænkt for at stå bag onsdagens angreb mod det satiriske ugeblad Charlie Hebdo, hvor 12 mennesker blev dræbt.
Franske specialstyrker har i løbet af natten til fredag jagtet de to mistænkte fra Charlie Hebdo-massakren i et skovområde nord for Paris.
