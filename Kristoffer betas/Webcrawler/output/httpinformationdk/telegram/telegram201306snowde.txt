Snowden: USA overvåger kinesiske mobiltelefoner
USA overvåger systematisk mobil- og internet i Kina, lyder det fra Edward Snowden. Det har vakt kinesisk vrede


 Den amerikanske efterretningstjeneste har hacket sig ind i kinesiske mobiloperatørers datanet og har dermed skaffet sig adgang til millioner af sms'er i Kina.
Sådan lyder det blandt andet i et interview i Hongkong-avisen Sunday Morning Post med Edward Snowden, afhopperen fra USA's efterretningstjeneste NSA, som er anklaget for spionage.
- NSA gør alle mulige ting - som at hacke kinesiske mobilselskaber for at stjæle alle jeres SMS-data, siger Snowden til avisen.
Han fortæller, at NSA også overvåger det prestigefulde Tsinghua-universitet i Beijing, som er centrum for hele Kinas internettrafik, og Pacnet, som opererer fiberoptiske kabler til telekommunikation i Asien og Stillehavsregionen.
Ifølge avisen har Edward Snowden bidraget med dokumenter, der viser detaljer om operationerne med blandt andet lister over angreb på computere og ip-adresser fra en periode på fire år.
Afsløringer vækker massiv vrede i Kina, hvorfra der lyder krav om en forklaring fra USA.
- USA er verdens største skurk, når det handler om it spionage, lyder det i en kommentar fra Xinhua, det officielle nyhedsbureau i Kina.
- Sammen med de tidligere anklager er det meget foruroligende. USA, som længe har spillet rollen som det uskyldige offer for cyberangreb, har vist sig at være den største skurk i vor tid, lyder det.
I anklageskriftet står blandt andet, at Snowden har stjålet fra regeringen, talt om national sikkerhed uden tilladelse, og at han har lækket hemmelige oplysninger.
Snowden har tidligere fortalt, at amerikanske efterretningstjenester overvåger tjenester og sociale netsteder på internettet i stor stil. Det gælder e-mail, chatfora, Facebook, Google og meget mere.
De amerikanske myndigheder kræver Snowden udleveret fra Hongkong, men det kan vise sig at blive en langvarig proces.
