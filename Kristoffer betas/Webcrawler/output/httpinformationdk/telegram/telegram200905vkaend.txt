V og K vil ikke ændre regler for udbud



  De Konservative og Venstre vil ikke ændre, at kommunerne skal udbyde 26,5 procent af opgaverne til private. Aftalen er indgået frivilligt mellem Kommunernes Landsforening (KL) og regeringen, siger De Konservatives politiske ordfører, Henriette Kjær.
 Forslaget om en ændring indgår i Socialdemokrternes katalog over kommunale frihedsrettigheder. 
 - Nogle kommuner tjener penge på at udsætte offentlige opgaver for konkurrence fra private, påpeger Henriette Kjær.
 - Det er synd for borgerne i kommuner, der ikke udliciterer. De får typisk en højere skatteprocent, siger hun.
 De Konservative har bedt sit kommunale bagland pege på områder, hvor kommunerne trænger til friere rammer for statslig styring, forklarer Henriette Kjær.
 Venstre vender også tommelfingeren nedad, siger partiets politiske ordfører, Peter Christensen.
 - Hver enkelt kommune skal ikke udbyde 26,5 procent. Der er en vis variation. Det er en målsætning, siger han.
  Det er vigtigt at se, om kommunale opgaver kan løses billigere. Samtidig kan kommunerne få mere metodefrihed til at klare over 75 procent af opgaverne, som nu løses offentligt, mener Peter Christensen.
 - Der skal være større frihed i det offentlige til at løse opgaven under mindre kontrol og med færre krav i forhold til den enkelte opgaveløsning. Uanset om opgaven løses offentligt eller private er der brug for mindre detailstyring, siger han.
