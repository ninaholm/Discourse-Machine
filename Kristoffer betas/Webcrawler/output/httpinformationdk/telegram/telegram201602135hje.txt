135 hjertestartere i S-tog skal redde liv
Et samarbejde mellem DSB og Trygfonden indebærer, at der nu er opsat hjertestartere i alle S-tog.


 Passagerer og personale får i fremtiden bedre mulighed for at gribe ind og forhåbentlig redde liv, hvis en passager får et hjertestop i toget.
Der er blevet opsat hjertestartere i alle 135 S-tog, meddeler DSB og Trygfonden i en pressemeddelelse fredag, og i løbet af det kommende år vil der også blive placeret hjertestartere i de resterende tog og på udvalgte stationer.
- Når man kører mellem to stationer, vil der blive mulighed for at blive genoplivet i tilfælde af hjertestop. Det kan gøre en stor forskel for at redde et menneskeliv, at man får et stød med en hjertestarter, siger Grethe Thomas, projektchef i Trygfonden, til Ritzau.
Kun 12 procent af de 3500 danskere, som hvert år får et hjertestop udenfor hospitalet, overlever. Mens hvis vidner til hjertestoppet giver førstehjælp og stød med en hjertestarter, er chancen for at overleve 64 procent større.
Bliver der bliver brug for en hjertestarter i toget, skal man søge hen til den nærmeste udgang. Her hænger piktogrammer, som viser, hvor hjertestarteren kan findes.
- Det er meget enkelt at bruge en hjertestarter. Alle kan sagtens gøre det. Man åbner skabet, tager hjertestarteren ud og tænder for den. Så begynder den at tale til en, og den forklarer hele vejen igennem, hvad man skal gøre, siger Grethe Thomas.
DSB vil tilbyde uddannelse i at bruge hjertestarterne og give førstehjælp til medarbejderne, fortæller Carsten Dam Sønderbo-Jacobsen, sikkerhedschef i DSB.
- Alle kan bruge hjertestarteren, den instruerer brugeren med lys og billeder. Men vi har valgt at udbyde uddannelse og forventer, at omkring 750 vil deltage, siger sikkerhedschefen, som håber, at hjertestarterne vil skabe en mere tryg togtur.
Der er i dag 135 hjertestartere i S-togene, og i løbet af det kommende år vil der blive opsat hjertestartere i de resterende DSB-tog. I alt vil der være hjertestartere i 520 tog og på 65 udvalgte stationer.
