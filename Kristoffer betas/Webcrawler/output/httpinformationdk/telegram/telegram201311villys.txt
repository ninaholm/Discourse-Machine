Villy Søvndal tager orlov indtil januar
Efter Villy Søvndals blodprop er hans kone ramt af et hjerteanfald. Søvndal tager orlov for at pleje familien.


 Udenrigsminister Villy Søvndal (SF) tager orlov, da hans kone, Heidi Perto, er blevet ramt af et hjerteanfald.
Søvndal forventer at være tilbage på arbejde i Udenrigsministeriet i starten af januar, meddeler Udenrigsministeriet i en pressemeddelelse.
Villy Søvndal blev selv ramt af en blodprop i hjertet tirsdag den 22. oktober, men efter en vellykket operation, var det planen, at han skulle vende tilbage på arbejde i den kommende uge.
Men efterfølgende er udenrigsministerens kone, Heidi Perto, blevet ramt af et hjerteanfald og har den seneste uge været indlagt på Odense Universitetshospital.
Hun er fortsat indlagt, og kan se frem til et længere genoptræningsforløb.
- På den baggrund tager udenrigsministeren orlov for at pleje familien gennem en svær tid, fremgår det af pressemeddelelsen.
Villy Søvndal blev udskrevet fra Rigshospitalet den 27. oktober - fem dage efter operationen for en blodprop i hjertet. Siden har han opholdt sig i sit hjem i Sdr. Bjert ved Kolding.
61-årige Villy Søvndal og den 18 år yngre Heidi Perto har været gift siden november 2011. Heidi Perto er uddannet psykolog og har en datter fra et tidligere forhold, mens Villy Søvndal har tre voksne børn fra et tidligere ægteskab.
