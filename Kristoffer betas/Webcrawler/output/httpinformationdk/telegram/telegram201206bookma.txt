Bookmaker: SF skrumper til 9 mandater
I dag har SF 16 mandater i Folketinget, men efter næste valg vil partiet skrumpe til ni, spår bookmakerfirma.


 De dage, hvor alle snakkede om Villy-effekten, der fik SF til at storme frem i meningsmålingerne, ligger langt tilbage i bevidstheden.
Siden valget, hvor SF fik 9,2 procent af stemmerne - svarende til 16 mandater på Christiansborg - er partiets meningsmålinger faldet støt, og efter at regeringen indgik skatteaftalen med de borgerlige partier, er SF faldet til 5,8 procent eller 10 mandater.
Det får bookmakeren Betsson til at opstille et væddemål om, hvor mange mandater, det kriseramte parti får til næste folketingsvalg. Og ifølge Tony Brandenborg, der er country manager hos Betsson, er der lagt op til en syngende vælgerlussing.
- Det kræver ikke en ph.d. i statskundskab at analysere sig frem til, at SF har problemer med identiteten. Og den slags kan som bekendt koste rigtig dyrt på vælgerfronten, siger han.
Ifølge Betsson lander SF på ni eller ti mandater efter valget. Det giver pengene 1,50 gange igen. Skrumper SF helt ned til mellem seks og otte mandater, giver bookmakeren pengene 3,5 gange igen.
Beholder partiet sin størrelse og får flere end 14 mandater ved valget, giver bookmakeren pengene 15 gange igen.
Hos Betsson forklarer Tony Brandenborg, at det er den seneste tids ballade med skattereformen, der får selskabet til at lave et væddemål om SF's fremtid.
Da regeringen valgte at indgå skatteaftalen med Venstre og De Konservative, skabte det intern splid i SF - både i baglandet og på Christiansborg.
- Det store spørgsmål er, om regeringspartiets krise eskalerer yderligere frem mod næste valg, eller om partiledelsen får inddæmmet utilfredsheden. Umiddelbart kan vi ikke se noget argument for, at de frafaldne vælgere skulle vende tilbage, siger han.
Trods de dystre odds, tror han dog ikke, at SF kommer ned og rode omkring spærregrænsen. Får de færre end fem mandater, giver det pengene 17 gange igen.
