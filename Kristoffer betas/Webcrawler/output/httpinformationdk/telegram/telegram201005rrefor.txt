R: Reformer skal skaffe penge til kommuner
De Radikale vil ikke spare på kommunerne, som har brugt tre milliarder på lovpligtige udgifter. Reformer er vejen frem, siger finansordfører Morten Østergaard


 Reformer, ikke besparelser er vejen frem for kommunerne, som i 2009 brugte 4,9 milliarder kroner mere end aftalt med regeringen. Heraf stammer 3 milliarder kroner fra lovpligtige udgifter på det specialiserede, sociale område, som ikke kan spares væk.
Det siger De Radikales finansordfører, Morten Østergaard.
- Det er tydeligt, at de lovbundne udgifter til børn og unge er løbet løbsk. Vi må tage de advarselstegn seriøst, som kommunerne har rejst i mange år, og arbejde med en ny finansieringsmodel, siger han.
De Radikale afviser, at kommunerne skal refundere de 4,9 milliarder kroner i overforbrug, før de kan forhandle en ny budgetaftale med regeringen. Partiet vil øge kommunernes økonomiske ramme ligesom S-SF, påpeger Morten Østergaard.
- Det er vigtigere, at de ikke svigter børnene, end at de har svigtet en aftale med (finansminister) Claus Hjort, siger han.
De Radikale advarer Hjort mod at håndstyre økonomien i de 98 kommuner, når staten hverken kan styre udgifterne i forsvaret eller politiet, siger Morten Østergaard.
Partiet vil finde penge ved at fjerne efterlønnen, halvere dagpengeperioden til to år samt gennemføre flere reformer i stedet for at spare i kommunerne, understreger han.
- Vi er enige med S-SF om, at det ikke er troværdigt at skære drastisk ned i velfærdens kerneområder som daginstitutioner, ældre og folkeskolen. Vi foreslår, at man kigger på efterlønnen, S-SF foreslår nogle andre ting. Vi må se, om vi kan blive enige om detaljerne, siger Morten Østergaard.

