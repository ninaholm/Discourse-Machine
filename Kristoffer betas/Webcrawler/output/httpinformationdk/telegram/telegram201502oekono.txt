Økonomiminister: Grækerne må nu til det hårde arbejde
Efter at eurogruppen i EU har godkendt Grækenlands reformprogram - må grækerne nu levere varen.


 Økonomi- og indenrigsminister Morten Østergaard (R) siger, at Grækenland nu må leve op til aftalen med eurogruppen om forlængelse af låneprogram.
- Jeg er tilfreds med, at Grækenland nu planlægger at gennemføre en række reformer, så der dermed er opnået enighed i eurogruppen om en forlængelse af det græske låneprogram.
- Nu påhviler det så Grækenland at leve op til forpligtigelserne og gå i gang med det hårde arbejde, som det er at gennemføre reformerne, siger Morten Østergaard.
Eurogruppen nåede tirsdag til enighed om en forlængelse af det nuværende græske låneprogram med yderligere fire måneder fra udgangen af februar. Ellers ville låneprogrammet være udløbet.
Forlængelsen kommer efter, at Grækenland tirsdag fremlagde en liste over de reformer, som landet skal gennemføre.
Før godkendelsen er en realitet skal parlamenterne i nogle af eurolandene godkende planerne.
I perioden frem til udgangen af april skal listen over reformer yderligere uddybes i dialog med trojkaen EU-Kommissionen, Den Internationale Valutafond (IMF) og Den Europæiske Centralbank (ECB)
Forlængelsen vil endvidere blive brugt til at drøfte, hvad der skal ske, når det forlængede program udløber.
Danmark er med i en del af samarbejdet om den europæiske Økonomiske Monetære Union (ØMU). Men står uden for samarbejdet om den sidste fase, der omhandler den fælles centralbank ECB og den fælleseuropæiske valuta euroen.
Danmark bidrager ikke til eurolandenes lån til Grækenland. Dermed er det kun skatteydere i eurolande, der er med til at holde hånden under det gældsplagede land.
