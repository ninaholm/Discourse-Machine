Merkel og Hollande presser på for klimaaftale
Frankrig og Tyskland lover at kæmpe for en ambitiøs og bindende FN-aftale ved klimakonferencen i Paris i år.


 Forbundskansler Angela Merkel og præsident François Hollande aflagde tirsdag et fælles løfte om, at de vil gøre deres yderste for at sikre en "ambitiøs" FN-aftale om en øget kamp mod klimaforandringer i år.
 I en fælles erklæring ved uformelle drøftelser i Berlin opfordrer lederne af Europas to største økonomier også andre lande til at gøre deres til, at der bliver indgået en aftale om en global indsats for at få nedbragt udslippene af drivhusgasser.
- Frankrig og Tyskland har truffet en fast beslutning om at kæmpe for en ambitiøs, sammenhængende og bindende FN-klimaaftale ved dette års afslutning, siger Merkel og Hollande.
Forhandlingerne i Berlin er et led i initiativet "Petersberg Klimadialogen", som Merkel indledte i 2010 som i led i forberedelserne til FN's klimakonference i Paris i december.
Hollande satser på at få en ambitiøs aftale på plads i Paris. Han vil have en aftale på plads der sikrer, at temperaturstigningerne på globalt plan ikke overskrider to grader celsius.
Merkel bekræfter tirsdag, at målet er at begrænse opvarmningen til to grader.
Hun tilføjer, at den kommende klimaaftale skal fastsætte "retfærdige og bindende regler for både industri- og udviklingslande" samt støtte grønne investeringer og hjælpe de fattigste lande - også med at tilpasse sig effekterne af klimaforandringerne.
- Vi kan alle nemmere leve op til denne udfordring, som klimaforandringer udgør, hvis vi kan have tillid til, at vores internationale partnere forfølger det samme mål, siger den tyske forbundskansler.
Da Merkel og Hollande ankom til tirsdagens møde i Paris, hvor også 35 andre lande er repræsenteret, blev de mødt af demonstranter, der kræver et stop for brugen af kul.
Miljøaktivister i Greenpeace har tirsdag bygget en seks meter høj model af Eiffeltårnet med en vindturbine ved Brandenburger Tor i det centrale Berlin.
Det sker for at understrege bevægelsens opfordringer til at få verden til at gå over til udelukkende at anvende bæredygtig energi inden 2050.
