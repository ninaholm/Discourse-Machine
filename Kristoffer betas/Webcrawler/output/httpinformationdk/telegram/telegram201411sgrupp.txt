S-gruppeformand ser ingen tegn på dagpengeoprør
Leif Lahn forventer, at hele S-gruppen med undtagelse af Jan Johansen vil stemme imod EL's dagpengeforslag.


 Allerede efter få uger på posten som Socialdemokraternes nye gruppeformand står Leif Lahn Jensen over for et S-gruppemedlem, som ikke vil følge partiets linje.
Socialdemokraternes medlem af beskæftigelsesudvalget Jan Johansen har meddelt, at han vil stemme imod regeringen og for Enhedslistens beslutningsforslag om en halvering af genoptjeningsperioden for retten til dagpenge.
Leif Lahn Jensen forventer dog, at Jan Johansen vil være den eneste socialdemokrat, som går imod partilinjen. Det siger han forud for et gruppemøde tirsdag:
- Jeg har ikke hørt fra andre (der vil stemme for Enhedslistens forslag, red). Min forventning er bestemt, at gruppen på nær Jan kommer samlet ud og stemmer imod Enhedslistens forslag. Det er den forventning, jeg har, og det er det, jeg ved, kommer til at ske, siger Leif Lahn Jensen.
Han vil ikke svare på, om Jan Johansen står til en skideballe på gruppemødet.
- Hvad jeg vil sige til Jan Johansen inde på mødet, og hvad jeg sagde til ham, da jeg fandt ud af hans beslutning, det bliver mellem Jan Johansen, mig selv og gruppen, siger Leif Lahn Jensen.
Spørgsmål: Står han til en skideballe?
- Hvad jeg taler med Jan om det her, skal blive mellem Jan og mig, siger Leif Lahn Jensen.
På forhånd har to andre markante kritikere af S-toppens linje i dagpengespørgsmålet, Bjarne Laustsen og Orla Hav, fastslået, at de ikke vil følge Jan Johansens eksempel og stemme imod deres eget parti.
- Risikoen er, at regeringen kommer i mindretal, og så vi får den samme VK-regering med støtte fra Dansk Folkeparti igen, som indførte de tossede regler. Den risiko vil jeg ikke løbe, siger Orla Hav.
Heller ikke Bjarne Laustsen støtter Jan Johansen i sagen:
- For det første er der ikke tradition for, at vi stemmer for oppositionens beslutningsforslag. For det andet løser det kun problemet for dem, der er faldet ud af systemet. Så det er ikke det rigtige forslag, siger Bjarne Laustsen.
Han mener samtidig, at en stemme for Enhedslistens forslag er det samme som at "hvidvaske" Dansk Folkepartis leder, Kristian Thulesen Dahl.
- Det er ham, der er skyld i det hele. Derfor synes jeg, at både Enhedslisten og SF burde kæmpe i finanslovforhandlingerne for at få løst det her problem i stedet for at sidde og hvidvaske ham i sofaen, siger Bjarne Laustsen.
