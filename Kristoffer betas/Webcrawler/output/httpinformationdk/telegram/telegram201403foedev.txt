Fødevaregigant stopper handel med omstridt palmeolie
Orkla indgår ny regnskovspolitik, der stopper brugen af palmeolie fra regnskoven i deres varer.


 Videoklip med lidende orangutanger, der jages væk fra deres levested i regnskoven, har i længere tid floret og forarget på de sociale medier.
Ofte medfølger budskab om at fravælge varer med den kontroversielle vegetabilske olie - palmeolie - som findes i en lang række dagligvarer i de danske supermarkeder, som sild, ketchup og pålæg.
Men fra udgangen af 2017 har den norske dagligvarekoncern Orkla forpligtet sig til en ny politik, som blandt andet garanterer, at koncernen ikke køber palmeolie fra regnskovs- og tørvemoseområder til deres vareproduktion efter 2017.
Koncernen, som er Nordens største leverandør af dagligvarer, lover samtidig gennemsigtighed i forhold til hvor palmeolien i deres produkter kommer fra og vil sikre, at de ikke bidrager til rydningen af regnskoven til fordel for palmeolie-plantager.
Miljøorganisationen Greenpeace, som blandt andet arbejder for bremse skovrydningerne, har været en del af forhandlingerne til den nye regnskovspolitik i Orkla.
- Det er en glædelig nyhed, at Orkla nu snart kan love forbrugerne madvarer uden en kedelig bismag af, at produktionen har kostet ødelagte regnskovsområder, siger Birgitte Lesanner, kampagnechef hos Greenpeace i en pressemeddelelse og fortsætter:
 - I Indonesien ser vi lige nu, at bl.a. Procter & Gamble køber palmeolie fra plantager, der er direkte ansvarlige for, at de truede Sumatra-tigre og orangutanger mister deres levesteder i regnskoven.
Både fødevareproducenten Nestlé og kosmetikvirksomheden l'Oreal har allerede forpligtet sig til at stoppe brugen af palmeolie fra områder, hvor regnskoven bliver fældet.
Greenpeace opfordrer andre dagligvareproducenter til at følge i disse fodspor.
- Der anvendes palmeolie i en lang række dagligvarer, og det er forkasteligt, når vi ved, at der er alternativer til at fælde regnskoven, siger hun.
