Ingen undskyldning for museums underskud



 Der er ikke noget, der kan bortforklare de 3,2 millioner kroner, som Kunsthal Charlottenborg mangler i kassen bare ét år efter, at museet åbnede. Det mener formanden for Ny Carlsberg Fonden, Hans Edvard Nørregård-Nielsen. 
 - Charlottenborg blev jo lagt frem på et fad med gode intentioner og en stor bevågenhed fra kulturministeren. Jeg kan ikke se nogen som helst formildende omstændighed ved, at det er kommet hertil, siger Hans Edvard Nørregård-Nielsen til Ritzau.
 Han har en klar holdning i sagen om Charlottenborgs Kunsthals millionunderskud: Sløseri. 
 - I ethvert skibbrud af denne karakter, må man jo vende blikket mod kaptajnen, siger han. 
 Kunsthallens bestyrelsesformand, Sys Hindsbo, vil ikke placere ansvaret hos nogen. 
 Kulturministeriet har lånt Kunsthal Charlottenborg penge, så den kommer ud "med skindet på næsen" i 2008, som afdelingschef i Kulturministeriet Jesper Hermansen udtrykker det. 
 - Det er nemt at placere ansvaret. Det har direktionen og bestyrelsen, forklarer han uden at ville komme nærmere ind på konsekvenserne for Bo Nilsson og bestyrelsen. 
