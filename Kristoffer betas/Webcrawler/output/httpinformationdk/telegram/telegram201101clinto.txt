Clinton: USA og Kina må samarbejde mere
USA ser ikke Kina som trussel, men forhold må forbedres, siger USA's udenrigsminister.


 USA og Kina er nået til et kritisk punkt i deres indbyrdes forhold og må arbejde på at få et mere effektivt samarbejde, siger den amerikanske udenrigsminister, Hillary Clinton, i en tale, hvor hun understreger, at Washington ikke ser Kina som en voksende trussel.
Clintons erklæring kommer efter en uge med en række diskussioner og taler i den amerikanske regering om forholdet til Kina forud for topmødet mellem præsident Barack Obama og Kinas præsident, Hu Jintao, den 19. januar.
Flere amerikanske analytikere anser den kinesiske leders kommende besøg som det vigtigste statsbesøg i 30 år, da de to økonomiske supermagter står for at skulle omdefinere deres relationer efter en usædvanlig turbulent periode i 2010. 
Både Taiwan, Tibet og Dalai Lama, menneskerettigheder, Nordkorea og handel skaber problemer for deres bilaterale forhold.
Clinton understreger, at USA og Kina må arbejde bedre sammen økonomisk, da amerikanske virksomheder i dag ikke behandles fair på det kinesiske marked.
 Hun fremhæver videre, at Kina ikke har indfriet løfter om at respektere menneskerettighederne,  og hun opfordrer indtrængende Beijing til at frigive dissidenter, deriblandt nobelfredsprismodtageren Liu Xiaobo.
