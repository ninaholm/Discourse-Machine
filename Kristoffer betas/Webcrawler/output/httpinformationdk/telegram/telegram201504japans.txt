Japansk butik ansætter menneskelignende robot
Det er håbet, at robotten Aiko Chihira en dag kan rådgive og vejlede butikkens kunder


 I supermarkedet Mitsukoshi i Tokyo vil kunderne fremover blive modtaget af robotten Aiko Chihira, der har menneskelignende træk og kan programmeres til at tale andre sprog, som for eksempel kinesisk.
- Det vil være godt, hvis vi kan få hende til at give god råd eller anbefale forskellige ting på kinesisk, siger Hitoshi Tokuda fra Toshiba, som har udviklet robotten.
- Så kan folk se sig omkring og tænke "Åh, hvis Aiko er i nærheden, kan hun tale kinesisk". Det, håber jeg, vil ske.
Robotten blev udviklet af Toshiba sidste år og startede på "jobbet" i supermarkedet mandag.
Ifølge Toshiba bevæges Aiko Chihira af 43 motorer og er programmeret til at kunne japansk tegnsprog. Den er dog endnu ikke programmeret til at kunne besvare kunders klager eller spørgsmål.
Ved præsentationen af Aiko Chihira akkompagnerede robotten den japanske operasanger Shoko Iwashita i en optræden.
- Jeg vil gerne have, at I skal høre denne sang, som jeg har lagt meget arbejde i, sagde den, inden den bad publikum give operasangeren en applaus.
Aiko Chihira er ikke den eneste menneskelignende robot, der arbejder med detailhandel. Sidste år annoncerede Nestlé, at også de ville have en menneskelignende robot til at sælge kaffemaskiner.
