Cameron og Obama: Slut med løsepenge til terrorister
Verdens førende industrilande har besluttet, at det skal være slut med betaling af løsepenge for gidsler.


 Stats- og regeringscheferne på G8-mødet i Nordirland er enige om, at det skal være slut med at betale løsepenge til terrorister og pirater.
Den britiske premierminister, David Camerons, kontor skriver, at der er enighed blandt de otte lande.
- Lederne er enige om at udrydde betaling af løsesummer for gidsler, der er taget til fange af "terrorister", hedder det fra den britiske topmødevært.
Downing Street har ligeledes meddelt, at toplederne fra verdens største industrilande opfordrer selskaber og virksomheder til at følge deres eksempel og nægte at betale penge for at få gidsler fri.
Et af punkterne på dagsorden på G8-topmødets sidste dag var kontraterrorisme.
Ifølge britiske regeringskilder har David Cameron været ivrig efter at presse en aftale om nej til løsesummer igennem, fordi løsesummer udgør hovedkilden til terrorgruppers indtægtsgrundlag, specielt dem i Nordafrika.
En omfattende kidnapning på et gasværk i Algeriet tidligere på året, hvor 37 gidsler blev fanget og blandt dem seks briter, har understreget, hvor alvorligt problemet kan være.
Al-Qaeda-grupper har tjent 52 millioner dollar over de seneste to år på gidseltagninger.
