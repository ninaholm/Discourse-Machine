Universets smukkeste kvinde kan være dansker
I weekenden afholdes både Miss World og Miss Universe. Begge konkurrencer har dansk deltagelse.


 Weekenden kommer til at stå i skønhedens tegn.
Både Miss Universe og Miss World bliver nemlig kåret i henholdsvis Las Vegas og Sanya i Kina.
Konkurrencerne betegnes som de største skønhedskonkurrencer i verden, og Danmark er repræsenteret ved begge.
Den danske deltager ved Miss Universe er 21-årige Cecilie Wellemberg fra København, der har været i Las Vegas i flere uger som del af det store Miss Univers-cirkus.
- Det er det fedeste nogensinde, og jeg føler, at jeg lever i en film eller i en drøm, for det er bare så anderledes end livet i Danmark. Jeg frygtede, at de andre piger var spidse, men alle er virkelig søde, siger hun til Ritzau.
Cecilie Wellemberg, der studerer på Copenhagen Business School, skal dyste med 89 andre kvinder fra hele verden om at blive kåret til universets smukkeste.
Vinderen skal på en 12 måneder lang turné rundt om i verden for at lave velgørenhedsarbejde og rejse jorden tynd.
Hun fortæller, at en række skøndhedsblogs spår hende til en plads inden for top 15. Bettingfirmaet Paddy Power giver spillerne pengene 21 gange igen, hvis man sætter sine penge på den danske skønhed.
- Hvis jeg ender i top 15, vil det være et virkeligt stort resultat, og det vil sågar være det bedste resultat for en dansker nogensinde, siger hun.
Onde tunger kunne godt finde på at kalde skønhedskonkurrencer for overfladiske og sexistiske. Det troede Cecilie Wellemberg også først, men nu er hun blevet klogere, fortæller hun.
- Min første tanke om Miss Universe var, at det ville jeg ikke være en del af. Men så undersøgte jeg det og fandt ud af, at det ikke er overfladisk.
- Forleden pakkede jeg og de andre deltagere titusindvis af måltider til folk, der sulter rundt omkring på jorden, og det er altså ikke spor overfladisk, siger hun.
Miss Universe afholdes søndag aften, mens Miss World løber af stablen lørdag aften.
18-årige Jessica Hvirvelkær deltager for Danmark til Miss World.
