Obama lægger hånd på rattet i Detroit



 De amerikanske bilgiganter er støttepiller for landets økonomi, og præsident Barack Obamas regering vil ikke lade dem bukke under. Men hverken General Motors (GM) eller Chrysler har hidtil fremlagt planer, som er vidtgående nok, og som kan redde koncernerne.
 Det sagde Obama i dag. Han gav begge mere tid til at foretage en omstrukturering, men tilføjede, at det kan blive nødvendigt med en konkursbegæring. En offentlig overtagelse er udelukket.
 - Vi kan ikke, bør ikke og vil ikke lade vores bilindustri simpelthen forsvinde, sagde Obama i Det Hvide Hus, efter at hans særlige arbejdsgruppe har gennemgået de to koncerners økonomi.
 Han forlangte, at de to fabrikker styrer ind på en tidssvarende produktion af brændstoføkonomiske biler.
 Obama gav GM en frist på 60 dage og bekræftede, at GM's direktør og bestyrelsesformand, Rick Wagoner, træder tilbage som led i processen.
 Han sagde, at situationen hos Chrysler er mere udfordrende. Chysler får 30 dage til at indgå et partnerskab med italienske Fiat.
 GM og Chrysler fik i december i fjor 17,4 milliardeder dollar (98 milliarder kroner) i lån og har bedt om yderligere 21,6 milliarder dollar (122 milliarder kroner) i støtte.
 Den tredje amerikanske bilgigant, Ford, klarer sig indtil videre uden offentlig bistand.

