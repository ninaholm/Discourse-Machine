Frankrig vil straffe modebranche for undervægtige piger
Regeringen ventes at stemme for at indføre bøde og fængselsstraf, hvis modebranchen bruger for tynde modeller.


 Det skal være slut med ultratynde og undervægtige modeller i modebranchen, mener Frankrigs regering, der agter at stemme for en række lovændringer på området, oplyser landets sundhedsminister mandag aften ifølge tv-stationen France 24.
Hvis modebranchen overtræder loven, skal den kunne straffes med bøder og endda fængselsstraf i nogle tilfælde.
Derudover indeholder det lovforslag, som skal debatteres i parlamentet tirsdag, også tiltag, der forbyder hjemmesider, som vurderes at fremme anoreksi og andre spiseforstyrrelser.
- Det her er et vigtigt signal til unge kvinder. Unge kvinder, der ser disse modeller som æstetiske forbilleder. Det er vigtigt, at modellerne spiser sundt og tager hånd om deres helbred, siger sundhedsminister Marisol Touraine.
Hvis lovforslaget bliver vedtaget, skal modeller i Frankrig jævnligt have kontrolleret deres vægt for at sikre, at de ikke er undervægtige i forhold deres højde.
Hvis modebranchen alligevel hyrer undervægtige modeller, skal arbejdsgiverne kunne idømmes bøder på op til 75.000 euro (560.000 kroner) eller fængsel i op til seks måneder.
Frankrig, der er kendt for sin haute couture-mode, har ifølge parlamentarikeren Olivier Véran, der står bag forslaget, kæmpe problemer med anoreksi, fordi modebranchen har givet unge et forskruet normalbillede.
- I Frankrig bliver et BMI på 18,5 betragtet som værende tyndt. Men ifølge retningslinjer fra WHO (Verdenssundhedsorganisationen, red.) er alt under 18 i BMI det samme som fejlernæring. Under 17 er det alvorlig fejlernæring, og under 16 bliver det betragtet som decideret udsultning, siger han til France 24.
BMI er et mål for forholdet mellem højde og vægt hos en person.
I Danmark var der for nylig en lignende diskussion, efter at modebladet Cover bragte et billede af en tynd model på forsiden. Det førte til, at modebranchen lavede et såkaldt etisk charter, der opstiller et værdisæt og en række regler for brugen af modeller.
Frankrig er inspireret af tilsvarende lovgivning i Italien, Belgien, Israel og Spanien.
