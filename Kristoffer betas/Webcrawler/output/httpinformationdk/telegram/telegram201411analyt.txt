Analytiker om nye tal: Arbejdsmarkedet står i stampe
Ledigheden er stort set uændret i oktober, og det er skuffende, mener Arbejderbevægelsens Erhvervsråd.


 Køen af arbejdsløse faldt med 100 personer i oktober. 133.000 er uden job, og det svarer til en ledighed på fem procent, viser tal fra Danmarks Statistik over den registrerede ledighed.
 Dermed har bruttoledigheden det seneste halve år ligget forholdsvist stabilt på samme niveau.
Chefanalytiker Erik Bjørnsted i Arbejderbevægelsens Erhvervsråd (AE) kalder tallet for skuffende.
- Det seneste halve år har bruttoledigheden stort set ikke flyttet sig, hvilket står i skærende kontrast til de meldinger, vi ellers får for arbejdsmarkedet, og som peger på jobfremgang.
- Et arbejdsmarked, der står i stampe, gavner bestemt ikke forbrugernes lyst til at bruge penge, og hvis arbejdsmarkedet har tabt det momentum, som det ellers har haft i 2014, bliver det vanskeligt at få gang i dansk økonomi, siger Erik Bjørnsted i en skriftlig kommentar.
Ses der på den såkaldte arbejdskraftundersøgelse (AKU), der er en interviewundersøgelse blandt danskerne, har ledigheden heller ikke rokket sig ud af stedet, men ligger på samme niveau som i foråret.
Korrigeret for sæsonudsving var der i oktober 186.000 ledige i alderen 15-74 år. Det svarer til 6,4 procent af arbejdsstyrken.
Økonom i LO Mette Hørdum Larsen kalder det lille fald i køen af registrerede arbejdsløse for beskeden.
- Arbejdsløsheden har stabiliseret sig lidt de seneste måneder med små fald. Det afspejler ikke den tendens, vi ellers ser i øjeblikket, hvor arbejdsmarkedet er i bedring, siger Mette Hørdum Larsen.
LO-økonomen peger på, at der i øjeblikket bliver skabt flere job.
- Antallet af nyopslåede stillinger befinder sig i øjeblikket omkring det højeste niveau i seks år. Beskæftigelsen i den private sektor er steget med over 30.000 personer det seneste år, når personer på orlov fraregnes, siger Mette Hørdum Larsen.
Den økonomiske vækst viser en beskeden fremgang efter de senere års stilstand og ventes at komme lidt mere op i gear.
- Det peger i retning af, at flere arbejdsløse kan komme tilbage i arbejde de kommende måneder, lyder det optimistisk fra LO-økonomen.
