Rapport: Bompenge fjerner hver tredje bil
En betalingsring rundt om København får mange pendlere til at genoverveje deres transportmønstre, lyder det.


 Der bliver markant mere luft på de københavnske gader og stræder, hvis regeringsmagten skifter og Socialdemokraterne og SF gennemfører deres idé om en betalingsring rundt om de centrale bydele.
Det skriver Politiken Søndag.
- Vi forventer, at en tredjedel af trafikken vil forsvinde, hvis der bliver indført en betalingsring, siger trafikordfører Pia Olsen Dyhr (SF).
Synspunktet bakkes op af en rapport, der netop har undersøgt det forslag til en betalingsring, som Socialdemokraterne og SF har tænkt sig at føre ud i livet, hvis partierne danner ny regering efter valget.
40 procent af bilisterne vil finde andre veje, hvis der bliver indført en afgift på 25 kroner for at køre ind i centrum i myldretiden, viser rapporten fra konsulentfirmaet Tetraplan.
Den er bestilt af Københavns Kommune og en stribe omegnskommuner.
I prognosen anslås det, at 681.000 køretøjer på et hverdagsdøgn vil krydse den påtænkte betalingsring i 2015, hvis der ikke bliver indført afgifter.
Antallet af passagerer vil derimod falde til 406.700, hvis der indføres en afgift på 25 kroner i myldretiden.
Men eftersom Tetraplan regner i 2008-priser, og S-SF regner i 2014-priser, så bliver effekten af S-SF-betalingsringen lidt mindre end en 40 procents reduktion af trafikken.
- Det er meget sandsynligt, at en betalingsring vil få ganske mange pendlere til at gentænke deres transport, siger trafikforsker Malene Freudendal-Pedersen fra Roskilde Universitet.
Hun forsker i trafikanters adfærd og peger på, at pendlere typisk har lagt deres transportmønstre i ret faste mønstre, som de ikke sådan bare lige laver om.
- Hvis de er vant til at køre på arbejde i bil, så kender de måske slet ikke til, hvad der er sket med S-banen inden for de sidste ti år. Det kan en betalingsring være med til at åbne øjnene for, siger Malene Freudendal-Pedersen til Politiken.
