To kvinder angriber USA-konsulat og skyder politibetjent
Politimand er dræbt under angreb på USA's konsulat i Istanbul. En af angriberne er såret og anholdt.


 To personer skød mandag mod det amerikanske konsulat i Istanbul i Tyrkiet og dræbte en politimand, oplyser guvernørens kontor i Istanbul.
 - Angrebet blev udført af to kvinder. Den ene er såret og pågrebet af politiet, oplyser kontoret.
En gruppe på den yderste venstrefløj har i en meddelelse taget skylden for angrebet mod konsulatet, skriver Reuters. Gruppen, DHKP-C, skriver på sin hjemmeside, at USA er "en fjende af folket i Mellemøsten".
Gruppen står på både USA's og Tyrkiets liste over terrororganisationer. Den har tidligere taget skylden for lignende angreb, herunder en selvmordsbombe mod den amerikanske ambassade i Ankara i 2013, hvor en tyrkisk sikkerhedsvagt blev dræbt.
I de første meldinger fra myndighederne hed det, at de to angribere var undsluppet, og at en stor politieftersøgning var blevet sat i gang.
 Før angrebet på det amerikanske konsulat blev en politistation i Istanbul beskudt. En politimand og tre af angriberne blev dræbt.
Foruden skader på politistationen forårsagede bomben en brand, der fik dele af en treetagers bygning i nærheden til at kollapse. Andre bygninger i nærheden og omkring 20 biler har også fået skader efter eksplosionen, som ifølge det anatolske nyhedsbureau var rettet mod politistationen.
I det sydøstlige Tyrkiet er fire politifolk bekræftet dræbt, efter at militante kurdere havde lagt sprængstoffer på en vej, hvor politifolkene kom kørende, siger den lokale guvernørs kontor i den sydøstlige provins.
Angrebene er sket på et tidspunkt, hvor uroen mellem Tyrkiet og PKK, det kurdiske arbejderparti, er taget kraftigt til.
 Konflikten i nabolandet Syrien har den seneste måned også kostet liv på den tyrkiske side af grænsen, og det har fået den tyrkiske regering til både at angribe Islamisk Stat og PKK-lejre i Syrien.
Ifølge avisen Hürriyet samlede personer sig natten til mandag på det sted, hvor eksplosionen skete. De råbte slagord imod PKK, skriver avisen på sin hjemmeside.
