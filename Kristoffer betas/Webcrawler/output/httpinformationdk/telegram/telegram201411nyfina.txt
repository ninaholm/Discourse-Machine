Ny finansaftale: Milliard på vej til 600 ekstra pædagoger
Der er flere penge på vej til landets daginstitutioner. Og pengene er øremærket til flere pædagoger.


 Regeringen og venstrefløjen er klar med endnu en delaftale for næste års finanslov, denne gang på børneområdet. Over de næste fire år vil regeringen årligt bruge 250 millioner kroner ekstra på at sikre, at kommunerne kan ansætte flere pædagoger, skriver Politiken onsdag.
Ifølge SF's partiformand, Pia Olsen Dyhr, har det været "afgørende, at vi kunne investere i vores børn" i forbindelse med finanslovforhandlingerne.
 Ifølge beregninger fra Finansministeriet vil investeringen gøre det muligt at ansætte godt 600 ekstra pædagoger i landets daginstitutioner. SF gætter på, at det især vil kunne mærkes i ydertimerne tidligt om morgenen og sent på eftermiddagen.
- Der hvor der virkelig er mangel på pædagoger, er ofte i åbningstiden og i lukketiden. Der betyder det meget, at der er en ekstra voksen, når man skal åbne eller lukke, siger Olsen Dyhr til Politiken.
I finansloven for 2012, der blev indgået mellem den daværende S-R-SF-regering og Enhedslisten, blev der afsat 500 millioner kroner til ekstra pædagoger. Penge, som venstrefløjen og pædagogernes fagforbund, Bupl, har kritiseret for ikke at havne på børneområdet som aftalt.
Enhedslisten har undervejs i forhandlingsforløbet forgæves forsøgt at komme igennem med at indføre minimumnormeringer for antallet af pædagoger per barn i daginstitutionerne. Men det er til gengæld denne gang præciseret i aftaleteksten, at pengene skal gå til pædagoger.
- Pengene reserveres på forhånd mellem kommunerne på baggrund af antallet af 0-5-årige, og kommunerne kan derefter ansøge om deres del af puljen, står der i aftalen.
- Pengene er øremærket, så kommunerne skal dokumentere, at de øger midlerne til mere pædagogisk personale for at få andel i puljen.
Det er normalt ikke kommunernes kop te, at penge på forhånd afsættes til helt bestemte formål.
Formanden for KL's børne- og kulturudvalg, københavnerborgmester Anna Mee Allerslev (R), klapper dog i hænderne over, at aftaleparterne er enige om at prioritere børneområdet.
Men hun havde foretrukket, at pengene ikke var øremærket og erklærer sig over for Politiken "træt af den evige talkrig" med fagforeningen Bupl om, hvor mange penge fra tidligere aftaler der er gået til børneområdet.
