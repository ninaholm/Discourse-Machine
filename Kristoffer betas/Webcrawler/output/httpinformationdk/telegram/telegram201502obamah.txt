Obama hylder Dalai Lama: Han er min gode ven
Det er første gang, at USA's præsident Barack Obama mødes offentligt med den tibetanske munk Dalai Lama.


 Dalai Lama er ikke velkommen på officielt besøg i Danmark, hvor regeringen frygter Kinas reaktion, men den tibetanske munk står ikke helt uden venner.
På den anden side af Atlanten er Lama meget velkommen, og han er torsdag gæst ved det årligt tilbagevendende arrangement "National Prayer Breakfast" (den nationale morgenmadsbøn).
- Jeg vil byde en særlig velkomst til en god ven, siger den amerikanske præsident, Barack Obama, henvendt til den buddhistiske munk.
Dalai Lama "inspirerer os til at tale frihed for mennesker over hele verden," siger præsidenten om sin gæst foran de 3000 gæster ved morgenmaden.
Den buddhistiske leder lagde håndfladerne mod hinanden, bukkede og gjorde et fredstegn, da han blev budt velkommen.
Som svar foretog Obama en lignende gestus, hvor han lagde håndfladerne sammen.
Det er det første offentlige møde mellem de to, og det ventes at vække vrede i Kina, som tidligere har reageret med en kold skulder, når statsledere har holdt møder med Dalai Lama.
Tidligere har Lama og Obama mødtes bag lukkede døre for at undgå at ophidse Beijing.
Ifølge Kina er Tibet en uadskillelig del af riget, og Dalai Lama står i spidsen for at løsrive Tibet, der blev besat af Folkets Befrielseshær i 1950.
Dalai Lama flygtede til Indien i 1959 efter et mislykket oprør mod Kinas besættelse.
Kina havde allerede før torsdagens møde via en talsmand i udenrigsministeriet lagt pres på USA ved at understrege amerikanernes støtte til "Tibet-relaterede sager" og "handle i overensstemmelse med fælles amerikansk-kinesiske interesser."
Flere end 130 tibetanere har sat ild til sig selv siden 2009 i protest over kontrollen fra Beijing. De fleste er døde.
