40 dages fængsel for Netto-vold
To mænd er blevet dømt for vold mod Netto-ansatte i Blågårdsgade i København. En 22-årig mand fik 40 dages fængsel, og en 34-årig mand fik fem måneders fængsel.


 Fem høns endte med at blive til en fjer, da Københavns Byret onsdag afsagde dom over to mænd, der var involveret i et overfald på to ansatte i Netto på Blågårdsgade på Nørrebro i København i sidste måned.
En 22-årig mand blev idømt 40 dages fængsel, mens den mest ivrige nævesvinger - en 34-årig mand - blev idømt fem måneders fængsel for sin rolle i affæren, der er omtalt vidt og bredt i alle landsdækkende medier, men som dommeren endte med at konstatere, at ofrene "heldigvis ikke fik de store skader" af.
Det var den 16. juni om eftermiddagen, at sindene i dén grad kogte over i Netto-forretningen, efter at en kassedame måtte lukke sin kasse på grund af tekniske problemer.
Det fik to kunder til at hidse sig så meget op, at kassedamen blev spyttet i ansigtet. Herefter ilede to af hendes kolleger til og forsøgte at smide de spyttende kunder på porten.
Og her er der så, at de to tiltalte i bogstaveligste forstand kommer ind i billedet. Ifølge forretningens overvågningskameraer kom de to dømte samtidig ind i butikken, og de bliver straks en del af tumulten.
Den 34-årige slog flere gange på de ansatte, mens den 22-årige plantede et spark på sin modstander.
Dette spark - samt to slag, der formentlig ikke ramte andet end den blå luft - kostede den 22-årige 40 dage bag tremmer.
Den 34-årige tidligere bokser fortsatte sin slagserie, efter at de ansatte var gået i dørken og lå og krummede sig sammen på gulvet, og blandt andet derfor blev han straffet med fem måneder.
