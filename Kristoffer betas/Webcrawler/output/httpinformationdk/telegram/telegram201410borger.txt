Borgerlige frygter Enhedslisten i fortroligt kontroludvalg
SF og Enhedslisten trækker lod om en plads i kontroludvalg som kigger efterretningstjenester efter i sømmene.


 En række borgerlige politikere udtrykker nu bekymring for, at Enhedslisten tirsdag måske får plads i Folketingets såkaldte Udvalg vedrørende Efterretningstjenesterne. Det skriver Berlingske tirsdag.
Kontroludvalget, som det hedder i daglig tale, har ét medlem fra hvert af Folketingets fem største partier, som alle får indsigt i forsvarets og politiets efterretningstjenester under tavshedspligt.
Enhedslisten har aldrig tidligere haft plads i udvalget, men da SF har mistet hele fire folketingsmedlemmer i opgøret om partiets deltagelse i regeringen, er Enhedslisten og SF nu lige store.
Derfor skal der trækkes lod om en plads i Folketingets Præsidium, der udgør den øverste ledelse, og dermed følger en plads i Kontroludvalget.
Og sidstnævnte bekymrer borgerlige politikere.
- Det er et parti, der har rødder i kommunismen og hele den historie, der er i forbindelse med Sovjetunionen. Medlemmerne har også en særlig holdning til, hvad der skal være offentligt.
- Det ligger jo meget langt fra min opfattelse af den virkelighed, som gør, at man kan få indblik i de allermest fortrolige informationer, siger udenrigsordfører Søren Pind (V).
Den slutning er formand for Folketingets Retsudvalg, Peter Skaarup (DF), og retsordfører Tom Behnke (K) enig i.
Enhedslisten er ikke overraskende lodret uenige, ifølge partiets retsordfører Pernille Skipper.
- Jeg håber, at de kommer til at fortryde det her, når de får tænkt lidt over det. For de sætter grundlæggende spørgsmålstegn ved de demokratiske regler. Vi er valgt ligesom alle andre partier, og det bør man respektere i stedet for at gøre sig til smagsdommer, siger hun til Berlingske.
Det er muligvis Pernille Skipper som i givet fald skal overtage sædet i Kontroludvalget og kæmpe for øget åbenhed og kontrol med efterretningstjenesterne.
Lodtrækningen vil foregå ved, at Venstres Bertel Haarder som såkaldt aldersformand trækker en kuvert op af en vase med navnet på det parti, som får pladsen.
Folketinget åbner tirsdag, og det er første gang siden 1998, at der skal trækkes lod om en plads i Folketingets Præsidium.
