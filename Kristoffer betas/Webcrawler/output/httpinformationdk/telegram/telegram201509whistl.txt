Whistlebloweren Snowden er på Twitter
Det sociale medie fik tirsdag en ny bruger: Whistlebloweren Edward Snowden.


 Tirsdag aften har det sociale medie Twitter fået mange nye brugere. Men særlig en af dem har vakt stor interesse i Twitter-verdenen.
Den tidligere efterretningsmand Edward Snowden, der nu lever i eksil som whistleblower, skrev for første gang et tweet (offentlig besked red.) klokken 18:00 fra sin nye konto.
Med ordene "kan I høre mig nu?" gjorde den omdiskuterede amerikaner sin entre på det sociale medie, hvis brugere ikke var lang tid om at høre whistleblowerens ord.
Seks tweets og fem timer senere havde 550.000 mennesker valgt at følge Edward Snowdens tweets. Det tal blev ved med at stige i løbet af aftenen.
Fem af de efterfølgende tweets er til astrofysikeren Neil deGrasse Tyson, hvori han blandt spørger til de seneste opdagelser af vand på Mars, og - i spøg - om de tjekker pas ved ankomst til planeten.
Mest bemærkelsesværdigt har Edward Snowden, der er blevet verificeret af Twitters personale, valgt kun at følge en anden konto: NSA.
Under sin beskrivelsen har han skrevet: "Jeg plejede at arbejde for regeringen. Nu arbejder jeg for folket."
Edward Snowden blev verdensberømt, da han lækkede oplysninger om NSAs overvågning af amerikanere.
De amerikanske myndigheder betragter lækagen som offentliggørelse af fortrolige oplysninger og ønsker at retsforfølge Edward Snowden.
Dømmes Edward Snowden for de anklager, der er rejst mod ham, står han til at afsone 30 år i et amerikansk fængsel.
I maj 2013 tog den tidligere efterretningsmand derfor flugten og har siden juni i 2013 befundet sig i Rusland, der har tildelt ham midlertidig opholdstilladelse.
Ifølge nyhedsbureauet AFP har Edward Snowdens advokat bekræftet, at det er Edward Snowden selv, der styrer kontoen. Den kan i øvrigt følges på @Snowden.
