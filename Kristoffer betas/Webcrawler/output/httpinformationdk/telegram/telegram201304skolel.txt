Skoleledere har nu magten: Vil skære i musik og idræt
Lærere med stor erfaring eller med mindre klasser får også mindre tid til at forberede sig, lyder det.


 Efter regeringsindgrebet i lærerkonflikten overtager landets skoleledere en stor del af den daglige ledelse på landets folkeskoler.
En række skoleledere vil bruge deres nye magtposition over klasselokalerne til at skære i lærernes forberedelsestid til idræt og kreative fag som musik og sløjd. Det viser en rundspørge foretaget af Berlingske, mens lockouten stadig kørte.
Derudover vil lærere, der har masser af undervisningserfaring eller styrer klasser med få elever, også få færre timer til at forberede sig. Og det er en nødvendig prioritering, lyder det fra Skolelederforeningens formand, Anders Balle:
- Vi er nødt til at se på de grundlæggende færdigheder. Læsning og regning er grundlæggende for andre fag. Derfor er der noget, der er vigtigere end andet, siger han til Berlingske.
Efter næsten fire ugers lærerlockout valgte regeringen torsdag at afslutte konflikten, og landets cirka 875.000 elever kan vende tilbage til folkeskolerne mandag morgen.
Regeringsindgrebet gør blandt andet op med lærernes hidtidige arbejdstidsaftale, som har være det helt store stridspunkt i overenskomstforhandlingerne mellem KL og Danmarks Lærerforening.
Lærerne er bekymrede for, at skolelederne ønsker at skære i de kreative fag og idræt.
- Man vil nedprioritere nogle fag, som helt objektivt kræver meget forberedelse, siger formanden for Danmarks Lærerforening, Anders Bondo Christensen, til avisen.
- Hvis lærernes arbejdstid skal finansiere folkeskolereformen, er der ikke nogen, der får mere tid. Alle får mindre, hvis man skal finansiere to millioner flere lektioner og aktivitetstimer, tilføjer han.
En Gallup-måling foretaget for Berlingske viser, at et stort flertal af befolkningen støtter regeringens indgreb i konflikten.
