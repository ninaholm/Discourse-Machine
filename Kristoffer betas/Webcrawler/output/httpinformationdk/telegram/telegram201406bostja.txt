B&O; stjal rampelyset på aktiemarkedet
Udsvingene blandt de 20 største aktier var fredagen igennem begrænsede, mens Bang & Olufsen skilte sig ud.


 Det blev Bang & Olufsen, der blev fredagens helt store samtaleemne på det danske aktiemarked, hvor aktierne blev sendt i vejret med 7,6 procent til 71 kroner.
B&O har solgt 3,93 millioner nye aktier til 66 kroner stykket ved et lynhurtigt aktiesalg, hvilket efterlader Struer-selskabet med et bruttoprovenu på 259 millioner kroner, skriver Ritzau Finans.
De største danske aktier lukkede fredagens handel på fondsbørsen i København med et fald på 0,4 procent til 811,43.
Dermed formåede C20 Cap-indekset ikke at bygge videre på onsdagens og torsdagens stigninger i fredagens handel.
B&O skal bruge den kvarte milliard, som selskabet netop har fået i kassen ved aktiesalget, til at fremtidssikre virksomheden.
Det skal ske ved i højere grad at få de unge og kineserne til at slæbe B&O-produkter hjem i stuen. Det siger senioranalytiker Søren Løntoft Hansen fra Sydbank.
- Både på de nye og etablerede markeder skal B&O have gang i væksten og innovationen.
- Men som en del af sin strategi ønsker B&O at vokse i Brik-landene - altså Brasilien, Rusland, Indien og Kina.
Især i Kina har man fået en god samarbejdspartner, som kender markedet og de gode beliggenheder, så man kan få adgang til nogle eksklusive kunder.
De kunder, som vil have luksusvarer, svandt ind i kølvandet på finanskrisen, og det ramte luksusbrandet hårdt.
Torsdag eftermiddag præsenterede B&O detaljerne i en varslet aktieudvidelse. Allerede fredag morgen kunne den danske lyd- og tv-producent så melde alt udsolgt.
