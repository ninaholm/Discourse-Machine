Japan vil dumpe radioaktivt vand i havet
11.500 ton radioaktivt vand skal ledes ud i Stillehavet fra det ødelagte, japanske Fukushima-atomkraftværk.


 Japan har planer om at dumpe 11.500 ton radioaktivt vand i havet for at skaffe lagerplads til stærkt forurenet vand fra det ødelagte Fushima Daiichi atomkraftværk, siger værkets operatør, Tokyo Electric Power Co. (Tepco), mandag.
En talsmand for Tepco siger, at det vand, som værket agter at lukke ud i Stillehavet, kun er svagt radioaktivt. Det skal væk for at skaffe plads til radioaktivt spildevand.
- Der er ophobet højradioaktivt spildevand i turbinebygningerne på Fukushima Daiichi, særligt i reaktorenhed 2. Det er nødvendigt at lukke allerede opsamlet vand ud for at få plads til det ekstra spildevand, siger talsmanden.
Omkring 10.000 ton radioaktivt vand, som allerede opbevares i tanke på Fukushima, vil blive lukket ud i havet sammen med 1500 ton vand fra depoter under reaktorenhederne 5 og 6 på det seks reaktorer store anlæg, siger han.
Han tilføjer, at vandet vil blive lukket ud, så snart de nødvendige forberedelser er tilendebragt.
Regeringstalsmand Yukio Edano bekræfter planen på et tv-transmitteret pressemøde og siger, at det var den eneste disponible mulighed.
- Vi har intet andet valg end at slippe vand, der er forurenet med radioaktivitet, ud i havet som en sikkerhedsforanstaltning, siger Edano.
Det aldrende japanske Fukushima-atomkraftværk blev næsten fuldstændig ødelagt af det voldsomme jordskælv og den efterfølgende tsunami, der ramte Japan 11. marts. Siden har værkets operatør og myndighederne uden held forsøgt at få situationen under kontrol.
