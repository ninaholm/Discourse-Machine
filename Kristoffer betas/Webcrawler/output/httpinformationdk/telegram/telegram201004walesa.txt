Walesa vil gerne være præsident igen
Hvis det polske folk ønsker det, vil Polens tidligere præsident nobelpristageren Lech Walesa gerne være præsident igen. Men han skal spørges.


 Polens tidligere præsident Lech Walesa siger, at han overvejer at vende tilbage til politik, efter at Polens præsident Lech Kaczynski døde i et flystyrt for en uge siden.
I et interview med det tyske nyhedsmagasin Focus siger den 66-årige nobelprismodtager, at han "hvis fædrelandet behøver mig, og mine landsmænd ønsker det, til hver en tid er rede".
Men den tidligere leder af Solidaritetsbevægelsen siger, at han "ikke vil tage initiativet".
Walesa siger videre, at han til at begynde med, var modstander af at begrave Kaczynski og hans hustru Maria, i Krakows Wawel katedral, hvor monarker og nationale ikoner ligger begravet.
- Der er langt mere passende steder i Warszawa eller i Gdansk, hvor Maria og Lech Kaczynski boede i lang tid, siger Walesa.
Men eftersom kirken allerede har truffet sin beslutning "må jeg acceptere det", siger Walesa til Focus.
