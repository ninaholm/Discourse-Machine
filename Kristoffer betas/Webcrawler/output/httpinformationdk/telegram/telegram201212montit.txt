Monti vil træde tilbage efter budgetafstemning
Den italienske regeringschef ventes at kaste sig ind i valgkamp for at forsvare sin reformpolitik.


 Italiens premierminister, Mario Monti, vil træde tilbage, når underhuset fredag aften har vedtaget næste års budget.
Det oplyser kilder i regeringen og parlamentet.
Monti mistede tidligere på måneden støtte fra Silvio Berlusconis centrumhøjreparti PDL.
Dermed skred grundlaget for Montis teknokratregering.
Men under alle omstændigheder havde den tidligere EU-kommissær meddelt, at han ville træde tilbage, når budgettet er vedtaget.
Monti, der står uden for partierne, ventes at holde et pressemøde søndag. I italiensk presse er der en forventning om, at han her vil fortælle, at han vil tage del i valgkampen.
Han sættes i forbindelse med en alliance af midterpartier, som har lovet, at de vil fortsætte hans reformpolitik.
Monti overtog for mere end et år siden roret fra Berlusconi.
Det var på et tidspunkt, hvor Italien havde kurs mod et økonomisk sammenbrud.
Monti har fået gennemført pensions- og arbejdsmarkedsreformer, der delvist har genskabt tilliden til Italien på de finansielle markeder.
Men mange almindelige italienere er ikke begejstret for de højere skatter og nedskæringer på velfærdsordninger, der er fulgt med.
Meningsmålingerne giver ikke Monti store chancer for at kunne vende tilbage som premierminister.
