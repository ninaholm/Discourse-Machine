Søvndal vinder: SF vil ikke hæve boligskat
Søvndal får opbakning fra landsmøde, der afviser udtalelse, som pålægger SF at kæmpe for højere boligskat.


 SF's formand Villy Søvndal vandt søndag en afgørende sejr på SF's landsmøde. Et flertal bakker op om, at SF ikke skal kæmpe for højere boligskat.
Dermed afværger landsmødet en alvorlig trussel mod regeringssamarbejdet, men SF var splittet om spørgsmålet, da det kom til afstemning.
Søvndal fik dog opbakning fra landsmødet, som afviste et forslag fra flere kritiske SF'ere om et opgør med "VK-regeringens skattestop på boligområdet.
Forslaget om at hæve boligskatten strider ikke mod regeringsgrundlaget, som kun freder boligskatten i første valgperiode. Men hvis SF havde vedtaget, at man vil arbejde for at hæve boligskatten, ville det udløse stor uro i regeringen.
Boligskatten er et ømtåleligt tabu for statsminister Helle Thorning-Schmidt (S), som i forvejen er under pres fra De Radikale for at tage fat på boligskatten. Socialdemokraterne afviser ligesom Venstre blankt at hæve boligskatten.
