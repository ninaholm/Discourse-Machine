Pressenævn giver BT alvorlig kritik
Pressenævnet udtrykker nu alvorlig kritik af B.T. for at have konkluderet, at der var fundet afføring i fløde fra Øllingegaard Mejeri.


 Pressenævnet udtrykker nu "alvorlig kritik" af avisen B.T. i en sag om økologisk fløde.
Avisen hjemmeside bragte den 12. juni i år en artikel under overskriften "fandt afføring i øko-fløde".
En historie, der byggede på, at der hos Øllingegaard Mejeri var rapporteret om et fund af såkaldt coliforme bakterier.
Men dermed kunne B.T. ikke konkludere, at der var fundet afføring i produktet. Coliforme bakterier kan nemlig også findes i eksempelvis jord, lyder det fra Pressenævnet.
Overskriften og brødteksten på bt.dk's artikel blev da også senere samme dag rettet, så eksempelvis overskriften kom til at hedde "Fandt jord i øko-fløde".
Trods rettelsen fra B.T. udtrykker Pressenævnet sin kritik.
"Nævnet finder på denne baggrund, at bt.dk - som erkendt - fejlagtigt har oplyst, at der var afføring i Øllingegaard Mejeris fløde," skriver nævnet og tilføjer:
"Nævnet finder, at bt.dk har tilsidesat god presseskik ved ikke at kontrollere artiklens konklusion om fund af afføring, hvorved bt.dk bragte meget skadelige og forkerte oplysninger om klagers produkt. Nævnet udtaler sin alvorlige kritik."
B.T.'s historie blev citeret af Ritzau og efterfølgende gengivet i forskellige medier.

