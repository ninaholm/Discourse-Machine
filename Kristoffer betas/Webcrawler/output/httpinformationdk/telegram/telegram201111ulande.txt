Ulande vil slås til enden for Kyoto-aftale
Mandag begynder FN's klimamøde i Sydafrika. Kyoto-protokollens overlevelse er vigtigste punkt på dagsordenen.


 Skal den omstridte Kyoto-protokol lægges i graven, eller skal verdens første bindende klimaaftale trods åbenlyse mangler forlænges med endnu en periode efter 2012?
 Det bliver det afgørende slagsmål, når havnebyen Durban i Sydafrika mandag åbner FN's årlige ministerkonference om klimaet, COP17.
Ulandene vil have en afklaring og ser Durban-mødet som allersidste chance for at få en efterfølger til Kyoto, der hænger i en tynd tråd.
 Kinas chefforhandler, Xie Zhenhua, kræver inden konferencen, at de vestlige lande forpligter sig til CO2-reduktioner efter 2012, når aftalens første etape udløber.
- Det bliver meget centralt at få løst det problem ved Durban-mødet, siger Xie Zhenhua til Reuters.
 Kyoto-aftalens første periode 2008-2012 favoriserer ulandene, inklusive vækstøkonomier som Kina, Indien og Brasilien. Det er nemlig kun industrilande, som skal skære i CO2-udslippet frem mod 2013.
 Japan og Canada har klart afvist at gå med i en Kyoto 2, Rusland vil formentlig heller ikke.
USA kom aldrig med, da Senatet nægtede at godkende aftalen, som forpligtede amerikanerne til at skære CO2-udledningen med syv procent. USA vil stadig ikke diskutere Kyoto, siger Washingtons chefforhandler, Todd Stern.
- Kyoto er ikke på forhandlingsbordet for USA, fastslår Stern over for AFP.
For de danske græsrødder er der ingen tvivl: EU bør sørge for, at Kyoto overlever, siger Troels Dam Christensen, koordinator for miljø- og udviklingsorganisationer i 92-gruppen.
- Det er mere og mere åbenlyst, at hvis EU ikke gør noget, så risikerer det hele at kollapse i Durban, fordi ulandene vil gøre alle andre beslutninger afhængige af, om det rykker med Kyoto. EU er den eneste større blok, som kan gøre en forskel, siger Troels Dam Christensen.
Klimakommissær Connie Hedegaard siger, at EU er klar til at forlænge Kyoto - hvis store udledere som USA og Kina i Durban forpligter sig til at få CO2-udslippet ned inden for en kort årrække.
En køreplan skal føre til en samlet og bindende international aftale, der omfatter alle lande.
