131 fængselsfanger flygtede ud af hoveddøren
Politiet mistænker fængselsansatte og et narkokartel for at stå bag en omfattende mexicansk fangeflugt.


 De 131 fanger, som tidligere på ugen flygtede fra et mexicansk fængsel nær grænsen til USA, slap fri via hoveddøren.
Umiddelbart efter den store flugtaktion lød det ellers, at de mexicanske kriminelle havde flygtet gennem en tunnel, som var gravet fra snedkerværkstedet i fængslet.
Men politiet har i de seneste dage fanget tre af de 131 undslupne fanger. Alle tre har fortalt, at de fik hjælp af ansatte i fængslet samt det frygtede narkokartel Zetas.
- De siger, at de slap ud via hoveddøren, og at Zetas fragtede dem til staten Tamaulipas, siger den offentlige anklager i staten Coahuila, Homero Ramos.
Korrupte fangevogtere er nu under mistanke for at have hjulpet de kriminelle ud i friheden. Fængslets direktør og sikkerhedschef er desuden blevet varetægtsfængslet i foreløbig 40 dage, mens deres rolle i flugten bliver undersøgt.
De lokale myndigheder mener, at Zetas hjalp med operationen for at hverve nye medlemmer til narkokartellet. Zetas kæmper i øjeblikket en blodig narkokrig mod deres tidligere allierede, Gulf-kartellet, om de lukrative smuglerruter ind i USA.
De amerikanske myndigheder er blevet alarmeret om fangeflugten, så nabolandet kan hjælpe med at indfange de undslupne, der måtte blive fristet til søge lykken på den anden side af grænsen.
Fængslet, der ligger i byen Piedras Negras, har i alt 734 indsatte.
Det mexicanske fængselsvæsen har været præget af adskillige fangeflugter over de seneste år, og fangevogtere bliver ofte beskyldt for at være i ledtog med narkokarteller.
I slutningen af 2010 undslap flere end 140 indsatte et fængsel i grænsebyen Nuevo Laredo.
