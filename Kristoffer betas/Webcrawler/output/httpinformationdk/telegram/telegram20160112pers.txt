12 personer med bånd til angreb i Jakarta er anholdt
Politiet i Indonesien har anholdt flere militante med tilknytning til angreb i Indonesiens hovedstad torsdag.


 Indonesiske sikkerhedsstyrker har anholdt 12 personer med forbindelse til denne uges angreb i centrum af hovedstaden Jakarta, foretaget af militante medlemmer af ekstremistgruppen, oplyser den nationale politichef.
- Politiet har anholdt 12 personer fra det vestlige og centrale Java samt fra den østlige del af Kalimantan. De har alle forbindelse med torsdagens angreb i Jakarta, siger den nationale politichef, Badrodin Haiti, ifølge nyhedsbureauet Reuters.
Indonesisk politi anholdt fredag ifølge landets minister for sikkerhed, Luhut Pandjaitan, tre formodede militante i en razzia. Det skete dagen efter angrebene i Jakarta, hvor syv mennesker mistede livet.
De tre mænd blev anholdt tidligt fredag morgen i et hus i byen Depok lige syd for Jakarta. De var mistænkt for at planlægge et nyt angreb, oplyste ministeren.
Politichefen i Depok beskrev over for MetroTV de tre mænd som henholdsvis en prædikant, en våbenekspert og en bombemager. Han sagde også, at mændene ikke var knyttet til torsdagens angreb, som Islamisk Stat (IS) har taget skylden for.
En talsmand for politiet i Indonesien oplyser til Reuters, at politiet vil udføre flere razziaer på tværs af landet den kommende tid. Samtidig arbejdes der på at få ændret lovgivningen, så forebyggende anholdelser bliver tilladte.
Islamisk Stat (IS) påtog sig skylden for de seks eksplosioner i Jakarta torsdag og sagde, at angrebet var målrettet indonesiske sikkerhedsstyrker og udenlandske borgere. Det er efterfølgende bekræftet af politiet, at IS stod bag angrebet.
To civile - en indoneser og en mand med canadisk-algerisk statsborgerskab - samt fem formodede gerningsmænd blev dræbt under angrebet. 24 mennesker blev såret, herunder en østriger, en tysker og en hollænder.
To af gerningsmændene var selvmordsbombere. De andre tre blev skudt og dræbt af politiet.
