Banksalg sender A.P. Møller-Mærsk-aktien til tops
Aktiemarkedet tog godt imod nyheden om, at A.P. Møller-Mærsk vil sælge sine aktier i Danske Bank.


 A.P. Møller-Mærsks B-aktie stiger 9,47 procent og A-aktien stiger med 8,90 procent efter nyheden om, at den danske olie- og rederigigant vil sælge sin ejerandel i Danske Bank.
Dermed er markedsværdien ifølge Ritzau Finans steget med 27,3 milliarder kroner på en enkelt dag. Den samlede markedsværdi for den danske olie- og rederigigant er dermed på 328,5 milliarder kroner.
Ved fondsbørsens lukning var B-aktien steget til kurs 15.260 og A-aktien til kurs 14.680.
Det er en historisk stor stigning. Sidste gang A.P. Møller-Mærsk aktien fløj til himmels på en enkelt dag var den 16. august 2013, hvor B-aktien steg med 9,7 procent.
Den gode modtagelse af salget kan skyldes, at Mærsk skaber mere gennemsigtighed som en potentiel investeringscase, vurderer aktieanalytiker Jesper Christensen hos Alm. Brand Markets.
- Det gør, at konglomeratet fremstår mere strømlinet, og der er mere kapital til udlodning.
- Det får Mærsk til at fremstå mere positivt hos investorerne, og udenlandske investorer kan nu eksempelvis investere i Mærsk uden at få Danske Bank med i købet, siger Jesper Christensen til Ritzau Finans.
Analytiker Stig Frederiksen fra Nordea forklarer også dagens stigning med, at investorerne ikke længere indregner en rabat i aktiekursen, nu hvor koncernen er trimmet ned til de fire kerneområder.
- De vigtigste klumper er væk med de seneste frasalg af Danske Bank, Dansk Supermarked og DFDS.
- Der er ikke meget tilbage, som ikke relaterer sig til kernen længere. Det sidste step blev taget i dag, siger Stig Frederiksen.
Han noterer sig dog, at 2014-regnskabet netop viste konglomeratets styrke, idet fremgang i shipping- og terminaldivisionerne var med til at afbøde dårlige resultater indenfor olie og boring.
- Men selv om man fremover mister indtjeningen fra Danske Bank, så vurderer vi, at man alligevel vil forbedre den procentvise tilbagebetaling af den investerede kapital, hvilket også er positivt for aktien, siger han.
A.P. Møller-Mærsk er for nuværende den største enkeltaktionær i Danske Bank, som man har været medejer af siden 1928.
Papirerne bliver dog i huset, for samtidig meddeler A.P. Møller Holding - som er ejet af A.P. Møller Fonden - at man overtager størstedelen af A.P. Møller-Mærsks ejerandel i banken, svarende til 15 procent af den samlede aktiekapital.
Provenuet fra salget af aktierne bliver udloddet til A.P. Møller-Mærsks aktionærer.
