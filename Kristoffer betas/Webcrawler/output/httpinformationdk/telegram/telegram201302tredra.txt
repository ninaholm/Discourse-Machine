Tre er dræbt under optagelse af TV-reality
Tre mænd er dræbt under optagelse af et TV-realityprogram i Californien. En helikopter forulykkede.


 En TV-optagelse i Californien er ramt af en tragedie, der har kostet tre mennesker livet.
Brandvæsnet i Acton i den nordlige del af Los Angeles-området i den amerikanske delstat siger, at en helikopter er styrtet ned under optagelse af et TV-realityprogram.
Ulykken har kostet tre mænd livet.
Ifølge brandvæsnet blev alle tre mænd, der befandt sig i helikopteren, erklæret døde på stedet for ulykken, der skete på en ranch med start- og landingsbane for fly.
Netop denne ranch bruges ofte i den tv- og filmglade delstat til optagelser af film, tv-programmer og reklamer.
Helikopteren styrtede ned på en åben mark.
Der foreligger ikke umiddelbart detaljerede oplysninger om de tre dræbte eller om det program, de var i gang med.
Men en af brandfolkene siger, at de dræbte er mænd i 40'erne, og at optagelser til realityprogrammet begyndte lørdag.
Det er heller ikke klart, om de dræbte var deltagere i realityprogrammet, eller om de tilhørte produktionsholdet bag programmet.
Lokale medier siger, at produktionsselskabet hedder Bongo Productions.
