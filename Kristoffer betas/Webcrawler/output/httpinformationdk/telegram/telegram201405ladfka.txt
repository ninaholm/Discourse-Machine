LA: DF kan få grænsebom for afskaffelse af topskat
LA er klar til at støtte DF's krav om grænsebom, hvis partiet vel at mærke går med til at afskaffe topskatten.


 Liberal Alliances partileder, Anders Samuelsen, er klar til at indgå en byttehandel med Dansk Folkeparti - grænsebom for en afskaffelse af topskatten.
- Vi tror overhovedet ikke på, at en grænsebom virker i forhold til at holde kriminelle udlændinge væk fra Danmark. Men vi vil heller ikke lade en grænsebom stå i vejen for, at vi eksempelvis kan få topskatten afskaffet helt.
- Så længe en grænsebom ikke generer trafikanterne, er den trods alt så harmløs, at vi gerne indgår en byttehandel med topskatten, siger partilederen i en pressemeddelelse.
Debatten om grænsebomme kan blive aktuel, hvis der kommer et borgerligt flertal efter næste folketingsvalg.
Anders Samuelsen kommer med udmeldingen, efter at Venstre "siger klart nej til grænsebomme" i nyt udspil om grænseoverskridende kriminalitet, som partiet lancerer op til europaparlamentsvalget.
De Konservatives EU-parlamentariker, Bendt Bendtsen, bakker op om Venstre.

- Jeg ønsker ikke paskontrol og lukkede grænser. Det drejer sig om at genere de kriminelle, ikke almindelige borgere. Kontrollen svarer til, at alle pendlere fra Malmø hver morgen skulle vise pas på vej til København, siger han.
Men Dansk Folkepartis gruppeformand Peter Skaarup slår fast, Venstre kan godt glemme at droppe grænsebommene, hvis partiet vil danne regering med støtte fra Dansk Folkeparti efter folketingsvalget.
- Vi vil sige til en Venstre-regering: Hallo. Lad os lige kigge på virkeligheden. Lad os få indført noget grænsekontrol, som virker. Så vi får stoppet nogle af de kriminelle, som kommer ind over grænsen. Specielt fra Østeuropa, siger Peter Skaarup.
Striden om grænsekontrol har hersket siden 2001, da Danmark tiltrådte Schengen-samarbejdet, der giver åbne indre grænser mellem 26 europæiske lande.
