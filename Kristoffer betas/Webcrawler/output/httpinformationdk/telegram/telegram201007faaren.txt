Vi får endnu en varm og solrig sommeruge
Ugens vejr bliver stort set en gentagelse af sidste uge. Midt på ugen dykker det lidt, men weekenden bliver igen en af de varme.


 Igen en uge med dejligt sommervejr og en perfekt start for dem, der starter ferie i næste weekend.
Tirsdag og onsdag kan der godt nok komme lidt byger og køligere temperaturer, men torsdag sætter varmen igen for alvor ind, forudser TV 2s vejrcenter.
 - Vi kan se frem til en uge, der ender varmt. Lidt á la den forgangne weekend måske med temperaturer op mod 30 grader. Det er lidt usikkert, hvor varmt det bliver, men vi tror i hvert fald på 27-28 grader, siger vejrvært Danny Høgsholt.
Mandag bliver en pæn og behagelig dag med mest tørt vejr og omkring 22-23 grader. Der kan måske falde lidt regn i det sydlige Jylland, på Fyn, Sydsjælland og Lolland-Falster.
Tirsdag står den på byger og en anelse køligere vejr, inden det ser ud som om at det igen frem mod torsdag, fredag og lørdag bliver varmere. 
Onsdag ser pæn ud, inden der igen torsdag kan komme lidt regn især i de nordlige egne.
- Og det bliver mest tørt og der kommer solskin de fleste steder, så de, der starter ferie i uge 28, får altså en ganske pæn weekend at starte på, siger Danny Høgsholt.
Med de høje temperaturer bliver badevandet også varmere og mere indbydende med temperaturer omkring de 19 grader.
