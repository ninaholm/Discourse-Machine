Jordaner dræber to USA-instruktører samt fire andre
I USA-støttet træningscenter skød og dræbte jordansk politimand adskillige, før han selv blev skudt.


 En jordansk politimand har skudt og dræbt to amerikanske militærinstruktører og en sydafrikaner i et amerikansk-finansieret træningscenter i Muagar i udkanten af hovedstaden Amman.
Det bekræfter en talsmand for den jordanske regering.
Politimanden skød ifølge en sikkerhedskilde vildt omkring sig, inden han selv blev skudt og dræbt på træningscentret, der bruges til at uddanne irakiske og palæstinensiske sikkerhedsstyrker.
Gerningsmandens motiv er endnu ukendt, men det står klart, at i alt otte er døde som følge af angrebet, mens to andre amerikanske instruktører og fire jordanere er såret.
Det siger tre amerikanske regeringskilder til Reuters. USA har bekræftet, at to amerikanske instruktører er blevet dræbt.
Det var nogle af gerningsmandens politikolleger, som dræbte ham, siger den jordanske talsmand.
En kilde tæt på familien til betjenten har identificeret ham ifølge nyhedsbureauet AFP.
- Han har ingen tilknytning til terrororganisationer som Daesh, siger kilden, der bruger en arabisk betegnelse for den militante bevægelse Islamisk Stat.
- Familien er i chok, og sikkerhedsstyrker udspørger dem om hændelsen, siger kilden, som ønsker ikke at blive navngivet.
Tidligere forlød det, at betjenten havde begået selvmord.
Jordan er en nær allieret til USA og deltager i den amerikanskledede koalition mod Islamisk Stat i Syrien og Irak. Flere hundrede amerikanske instruktører befinder sig i landet for at uddanne militæret.
Hændelsen fandt sted på tiårsdagen for al-Qaedas selvmordsbomber, som var rettet mod tre luksushoteller og dræbte 60 og sårede flere i det værste militante angreb i landets historie.
