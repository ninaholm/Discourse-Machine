Råd: Regeringen bagatelliserer uligheden
Rådet for Socialt Udsatte kalder det skrivebordsnak, når Vestager mener, at folk selv skal ændre på uligheden


 I stedet for at holde fast i målsætningen om at mindske ulighed i samfundet, så forsøger økonomi- og indenrigsminister Margrethe Vestager (R) at bagatellisere, at den økonomiske ulighed vokser også under den nuværende regering.
Det siger formanden for Rådet for Socialt Udsatte Jann Sjursen. Han peger på, at fattigdommen i Danmark er tredoblet de seneste 11 år, og at kursen fortsætter den gale vej.
Ifølge Vestager er det ikke et problem, at den økonomiske forskel mellem arbejdsløse og folk i arbejde vokser, fordi regeringen til gengæld arbejder på at skabe reelt lige muligheder for borgerne, så alle får lige adgang til for eksempel at tage en uddannelse uanset baggrund. Dermed kan borgerne selv vælge at forbedre deres muligheder.
Men den køber Jann Sjursen ikke.
 - Det er fint med al snakken om, at borgerne selv skal gribe chancen. Men en hel del får aldrig nogen chance. Uanset hvor meget de bokser med deres liv, siger han og fortsætter:
- Hvis folk har handlemuligheder, så kan incitamenter virke positivt, ellers er det bare teoretisk skrivebordssnak.
- Mange socialt udsatte føler sig sat skakmat og føler ikke, at de har en kinamands chance for at få et arbejde, uanset hvad de gør. Så der hjælper incitamenter i form af ydelser eller sanktioner ingenting, siger han.
Jann Sjursen er enig med Vestager i, at der også er godt at mindske uligheden i uddannelse og sundhed.
- Men samtidig skal vi holde fast i målsætningen om at forsøge at mindske uligheden generelt. Det har betydning for vores demokrati og solidariteten mellem danskerne og for, at der ikke opstår nye former for konflikter i vores samfund.
- Vi kan rose os af at være et af de mest lige samfund i verden. Det mener jeg, vi skal stile mod fortsat at være, siger Jann Sjursen.
