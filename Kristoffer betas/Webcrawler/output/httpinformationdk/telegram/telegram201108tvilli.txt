Tvillingerne stjal billedet på Gråsten
To nye ansigter er at finde på årets familieportræt af kongefamilien, der mandag blevet taget på Gråsten Slot.


 Solen har fundet vej gennem skyerne over Gråsten Slot i Sønderjylland, og der er smil på samtlige ansigter, da den kongelige familie stillede op til den årlige familiefoto-session.
Og i år er to nye små ansigter at finde på portrættet.
Det er de syv måneder gamle tvillinger Josephine og Vincents første sommerferie på Gråsten Slot, og dermed også deres første optræden på plænen bag slottet.
Deres store søskende Isabella og Christian er naturligvis også på pletten - begge storsmilende og sommerglade og tydeligvis glade for deres små søskende.
 Isabella var iført samme hvide kjole som sin lillesøster og havde en "tatovering" på overarmen af to delfiner i spring.
Det er Isabellas tredje visit på Gråsten Slot, mens Christian nu er oppe på fire.
Børnene er akkompagneret af deres forældre, kronprins Frederik og kronprinsesse Mary, der efter sommerferien går et travlt efterår i møde med rejser til blandt andet USA, Australien og Vietnam.
Allerførst skal kronprinsen dog med regentparret til Rusland i september.
Men lige nu nyder de dog bare sommeren hjemme i Danmark, hvilket også tydeligt kan ses ved dagens fotografering.
Familien har tilbragt adskillige dage på Gråsten Slot med børnene, hvor turen blandt andet er gået til Legoland med Christian og Isabella.
Meget overraskende nåede både prins Joachim og prinsesse Marie frem til fotograferingen på slottets havetrappe med deres toårige søn Henrik. Det var ellers ventet, at de ikke nåede hjem fra deres ferie sydpå.
Joachims to sønner Nikolaj og Felix var også med, og således kunne dronningen og prinsgemalen glæde sig over at have begge deres sønner og svigerdøtre, samt alle deres syv børnebørn med på det store familieportræt i år.
Fra Berleburg var prinsesse Benedikte med sin søn, prins Gustav og hans kæreste, Carina Axelsson.
