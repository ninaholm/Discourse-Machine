Paven Frans tweeter løs
Paven var kort efter sin første Angelus-bøn for fremmødte på Peterspladsen aktiv på Twitter.


 Man behøver ikke at være til stede på Peterspladsen i Rom for at få en hilsen fra den nyudnævnte pave Frans.
Kort efter hans første Angelus-bøn, som han holdt fra et lille vindue i Vatikanet højt hævet over Peterspladsen, skrev han en besked på det sociale netværk Twitter.
- Bed for mig, tweetede paven.
Efterfølgende blev beskeden lidt mere fyldig.
- Kære venner. Jeg takker jer af hjertet og beder jer om at fortsætte med at bede for mig, tweetede den tidligere argentinske kardinal Jorge Mario Bergoglio fra sin konto: @Pontifex.
Samme besked var det i virkeligheden, at han forinden havde givet ud af vinduet i Angelus-bønnen, som over 150.000 mennesker var mødt op for at følge.
- Tak for jeres velkomst og for jeres bønner. Bed for mig, sagde paven i sin lille tale efter bønnen.
Der var også gang i pavens twitter-konto kort tid efter offentliggørelsen af den argentinske kardinal onsdag. Her tweetede Vatikanet "Habemus Papam Franciscum", som betyder "vi har pave Frans".
Med pave Frans som foregangsmand håber mange på en større åbenhed i og omkring den skandaleramte kirke. Dagens aktivitet på det sociale netværk peger i den retning.
