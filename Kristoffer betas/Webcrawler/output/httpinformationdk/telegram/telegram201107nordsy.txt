Nord- og Sydkorea bryder tavsheden
Uformelle samtaler mellem udenrigsministrene fra de to lande under ASEAN-møde i Indonesien.


 Udenrigsministrene fra Nord- og Sydkorea har lørdag haft en uformel samtale i forbindelse med et regionalt møde i Indonesien mellem medlemmerne i Sammenslutningen af de Sydøstasiatiske Lande (ASEAN).
I det første møde af den slags siden 2008 fik de to udenrigsministre, Kim Sung-Hwan fra Syd- og Pak Ui-Chun fra Nordkorea, sig en snak på vej til det konferencecenter, hvor ASEAN-mødet afvikles, ifølge det sydkoreanske nyhedsbureau Yonhap.
Mødet mellem udenrigsministrene kommer bare to dage efter et uventet og sjældent møde mellem diplomater fra de to lande om Nordkoreas atomvåbenprogram.
De samtaler mundede ud i en aftale om en genoptagelse af multilaterale forhandlinger om en reduktion i Nordkoreas atomvåbenprogram.
Mødet mellem de to udsendinge har skabt forhåbninger om en mere forsonlig tone mellem landene. I over et år har forholdet mellem Sydkorea og Nordkorea været på frysepunktet.
- Jeg havde en særdeles konstruktiv og brugbar samtale med min modpart, sagde Sydkoreas udsending Wi Sung-Lac om mødet med Nordkoreas Ri Yong-Ho.
Det var første gang nogensinde, at der var direkte samtaler mellem de to lande om atomvåbenprogrammet i Nordkorea uden deltagelse af USA, Kina, Rusland og Japan, som Nordkorea i henhold til en aftale fra 2003 har indvilliget i at føre drøftelser med.
Sekspartsforhandlingerne er et multilateralt forsøg på at finde en løsning på atomspørgsmålet. Opgiver Nordkorea udviklingen af atomvåben, vil det resultere i "diplomatiske og økonomiske" belønninger fra de andre lande.
Forhandlingerne støder dog oftest på problemer. Ved det seneste møde i december 2008 endte samtalerne også uden resultat.
Ifølge Yonhap vil topdiplomater fra USA, Sydkorea og Japan mødes lørdag for at drøfte et koordineret og fælles udspil over for Nordkorea.

