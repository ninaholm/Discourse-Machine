EU-aftale splitter Venstre og DF
Nattens aftale mellem EU's finansministre udstiller Venstres og Dansk Folkepartis uenighed. "Horribelt", mener DF om EU-aftalen. "Glædeligt", mener Venstre.


 Mens Dansk Folkeparti raser over nattens aftale i Bruxelles mellem EU's finansministre, så vækker den historisk omfattende redningsaktion for at stoppe finansmarkedernes angreb på euroen og eurolande med gældsproblemer glæde hos regeringspartiet Venstre og Socialdemokraterne.

- Jeg synes, det er glædeligt, at vi nu forhåbentligt kan få ro på Grækenlands situation, lyder det fra Venstres EU-ordfører, Flemming Møller.

Fra DF er EU-ordfører Pia Adelsteen til gengæld stærkt forarget. 

Ifølge hende betyder nattens aftale, der indebærer, at der spændes et sikkerhedsnet på 5582 milliarder kroner ud under eurozonen, at lande som Danmark nu reelt overtager statsgæld fra lande som Grækenland, Spanien og Portugal. Danmark skal garantere for op mod 67 milliarder kroner. 

- Det er helt horribelt - og uacceptabelt. Danmark er ikke med i euroen, og vi skal ikke betale de her landes statsgæld ud. De ligger, som de selv har redt. Det eneste fornuftige er at opløse euroen, så de pågældende lande har mulighed for at devaluere deres gamle valutaer og fremover ikke stå bundet af konvergenskravene, siger Pia Adelsteen.

Flemming Møller afviser dog, at der er tale om, at Danmark reelt overtager gæld fra Grækenland.

- Det er jeg ikke enig i. Vi kautionerer for dem. Og jeg synes egentlig, det er rimeligt, for vi har også glæde af samarbejdet. Vi er knyttet til euroen, og det er en fordel for os. Derfor er det rimeligt, at vi er med til at løfte, siger han.
Socialdemokraternes EU-ordfører, Kim Mortensen, ligger helt på linje med Venstre:

- Det handler jo ikke om, at vi finansierer Grækenlands gæld. Det er en kreditfacilitet, så man undgår spekulation mod de europæiske finansmarkeder, siger han. 

