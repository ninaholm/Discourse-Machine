Cameron ser chancer for EU-indrømmelser efter valgsejr
Den britiske premierminister glæder sig over, at han har fået et bredt mandat til at forhandle med EU.


 Valgsejren i sidste uge har givet den britiske premierminister, David Cameron, et stærkt mandat - og selvtillid - før svære forhandlinger med EU om Storbritanniens medlemskab.
Cameron håber at få indrømmelser fra unionen på flere punkter i en genforhandling af briternes medlemskab.
- Vi har et mandat. Det vil helt sikkert blive svært, men vi har et mandat, siger Cameron til journalister før et møde i parlamentet i London.
Cameron kan efter sejren ved parlamentsvalget torsdag i sidste uge også sole sig i opbakning fra tidligere EU-kommissionsformand Jose Manuel Barroso, som mener, at det stærke valg vil sikre indrømmelser til briterne.
Det Konservative Parti med David Cameron i spidsen vandt absolut flertal ved parlamentsvalget.
Premierministeren har udpeget sin finansminister, George Osborne, som den ledende EU-forhandler.
Han vil sende Osborne og landets udenrigsminister, Philip Hammond, på en 100 dages rundtur i Europa for at forhandle på vegne af briterne.
Cameron har lovet de britiske vælgere en folkeafstemning om Storbritanniens fortsatte medlemskab af EU.
Afstemningen skal ske på baggrund af en forhandling med de øvrige EU-lande om rammerne for briternes fremtidige forhold i EU.
Cameron ser helst en løsning, hvor EU-samarbejdet ændrer sig for alle 28 lande. Men hvis ikke det lader sig gøre, vil han have en britisk særordning, som skal forhandles på plads med de øvrige medlemslande.
Præcis hvad den skal omfatte, står endnu ikke klart. Men der har i den britiske debat blandt andet været luftet ønsker om at begrænse antallet af tilrejsende arbejdere fra især EU's nyere medlemslande.
EU-Kommissionens formand sagde i forlængelse af det britiske valg, at det er op til de 28 medlemslande at træffe beslutninger om eventuelle ændringer af EU's traktater.
Men Jean-Claude Juncker sagde også, at de grundlæggende europæiske frihedsrettigheder - herunder den fri bevægelighed - "ikke er til forhandling".
