Folkeafstemning stopper homolov i Slovenien
Slovenske bøsser og lesbiske kan skyde en hvid pil efter flere ægteskabsrettigheder. Vælgerne siger nej.


 Mens debatten om homoseksuelle vielser raser for fuld udblæsning herhjemme, afviser EU-landet Slovenien at give flere rettigheder til par, der består af to mænd eller to kvinder.
Det står klart efter en folkeafstemning søndag med knapt 90 procent af stemmerne optalt.
Her sagde et flertal nej til en ny familielov, som ville give homoseksuelle par muligheden for at registrere deres partnerskab med samme status som ægteskab, når det kommer til arv, ejendom og hospitalsbesøg.
Det var dog under hver tredje af de slovenske vælgere, som var mødt frem til stemmeboksen, viser de officielle tal.
Konservative organisationer i Slovenien har gået sammen med den katolske kirke og udfordret familieloven, der blev vedtaget af landets parlament i juni 2011.
Der er blevet samlet de nødvendige 40.000 underskrifter til at sende loven til folkeafstemning, og den er altså nu faldet ud til de konservative og katolske kræfters fordel.
Nyheden fra Slovenien dumper ned midt i den hidsig debat i Danmark, der ligner den slovenske til forveksling.
Den startede for alvor, da den danske social- og integrationsminister Karen Hækkerup (S) 14. marts fremsatte et lovforslag om at ændre ægteskabsloven.
Lovforslaget giver personer af samme køn mulighed for at indgå ægteskab.
Enten på rådhuset eller ved en kirkelig handling frem for - som i dag - alene at kunne indgå registreret partnerskab ved en borgerlig handling.
Samtidig ophæves partnerskabsloven, og det bliver muligt at omdanne et registreret partnerskab til et ægteskab.
Tanken om at homoseksuelle kan få lov til at indgå ægteskab i kirken har fået adskillige kirkefolk og biskopper til at rase.
