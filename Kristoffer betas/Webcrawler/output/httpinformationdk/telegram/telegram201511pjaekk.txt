Pjækkebøder sendt til 84 patienter
På hospitalsafdelinger i Region Midtjylland udskrives bøder til patienter, der udebliver fra en aftale.


 Husk din aftale på sygehuset - ellers koster det.
I et halvt år har Regionshospitalet i Viborg som det første herhjemme givet ambulante patienter klar besked, når de indkaldes til en undersøgelse.
Møder de ikke, så koster det en bøde på 250 kroner.
Foreløbig har hospitalet udskrevet 84 bøder, og flere er på vej.
- Udeblivelser har i løbet af de seneste år været et voksende problem. I nogle tilfælde bliver patienter væk fra komplicerede undersøgelser, for eksempel en MR-undersøgelse, hvor det ikke er muligt med kort varsel at indkalde en anden patient, siger Lars Dahl Pedersen, hospitalsdirektør på Hospitalsenhed Midt, til Ritzau.
Forsøgsordningen trådte i kraft i april på regionshospitalets Ortopædkirurgiske Ambulatorium, og nu er den udvidet til endnu en afdeling i regionen, Diagnostisk Center i Silkeborg.
Det sker efter flere års tilløb, hvor skiftende regeringer har efterlyst, at regionerne skulle afprøve metoder, der skal få flere til at møde til den aftalte tid.
 På trods af påmindelser som sms'er, e-mail og individuelle opkald er der hvert år titusindvis af patienter, der udebliver.
Derfor er det positivt, at det afprøves, om bøder virker, siger Socialdemokraternes sundhedsordfører, Flemming Møller Mortensen.
- Det er uansvarligt, når mennesker bevidst misbruger vores fælles skattekroner, siger Flemming Møller Mortensen.
- I stedet for at fortsætte med at diskutere, om bøder hjælper, så får vi nu afprøvet, om de har en effekt. Noget tyder allerede nu på, at de har en præventiv effekt, for 84 er ikke mange bøder.
Ud af de 84 bøder har regionen annulleret 27, da hospitalet mente, at der var en god undskyldning for udeblivelsen. Blandt andet har flere unge patienter under 18 år været uvidende om, at de havde en tid, fordi indkaldelsen lå i forældrenes e-boks.
Det vidner om, at der kan være gode grunde til, at patienter udebliver, siger formand for Danske Patienter Lars Engberg.
- Bødesystemet bygger på, at store dele af befolkningen er skødesløse. Men når patienter bliver væk, så er det sjældent en bevidst handling.
- Måske har man meldt afbud telefonisk, men af den ene eller anden grund, er beskeden ikke nået frem til den rette. Måske er man for syg til at ringe. Det her rammer mennesker, som ikke fortjener det, siger Lars Engberg.
