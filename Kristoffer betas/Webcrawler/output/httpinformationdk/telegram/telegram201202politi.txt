Politiet anholder formodet pædagogmorder
39-årig mand er torsdag formiddag blevet anholdt i Randers. Han mistænkes for drab på pædagog.


 Østjyllands Politi bekræfter over for Ritzau, at man har anholdt den formodede gerningsmand til drabet på den 46-årige pædagog Judy Meiniche Simonsen.
Anholdelsen skete uden for Randers torsdag formiddag kort før klokken 10 efter en kort biljagt, hvor den mistænkte gerningsmand, 39-årige Kristian Heilmann, forsøgte at slippe væk fra politiet.
Han kørte ind i et vejtræ og pådrog sig så alvorlige kvæstelser, at han er indlagt på traumecentret på Aarhus Sygehus. Der er ikke oplysninger om, hvorvidt han er i livsfare.
- Han er kommet meget alvorligt til skade, siger vagtchef Per Bennekov, Østjyllands Politi.
Den 46-årige pædagog blev fundet død onsdag i en skov ved Hald Sø syd for Viborg. Hun blev sidst set, da hun forlod bostedet Blåkærgård i udkanten af Viborg i selskab med Kristian Heilmann, der er beboer på stedet.
En sølvgrå Skoda, som de kørte i, blev senere onsdag fundet i Aarhus. Men tidligt torsdag morgen fik Østjyllands Politi en anmeldelse af et tyveri af en anden sølvgrå Skoda i Hadsten ved Aarhus.
Ejeren så den mand, der stjal hans bil, og kunne give politiet et så godt signalement, at politiet mente, det kunne være den efterlyste formodede drabsmand. Derfor har politiet hele morgenen kigget efter sølvgrå Skodaer i Aarhus-området.
Klokken 9.40 så en patrulje en Skoda på Øster Bjerregrav ved Randers og forsøgte at standse den.
- Da han ser patruljevognen vil han stikke af, men politiet kører efter ham et kort stykke, indtil han kører galt og ender i et vejtræ, siger Per Bennekov.
Betjentene har identificeret chaufføren i Skodaen som den eftersøgte mand.
Det er Midt- og Vestjyllands Politi, der efterforsker drabet. Her vil man endnu ikke fortælle nærmere om, hvordan Judy Meiniche Simonsen blev dræbt.
Først når resultatet fra obduktionen foreligger i løbet af torsdagen, vil man melde noget ud.
Meget tyder dog på, at der var tale om et blodigt drab. I hvert fald var der tydelige spor af blod omkring det ishus, hvor den 46-årige kvinde blev fundet.
