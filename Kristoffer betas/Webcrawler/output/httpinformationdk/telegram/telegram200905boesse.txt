Bøsseparade bliver afviklet i Riga



 Bøsseparaden 'Baltic Pride' ruller lørdag gennem Rigas gader. En dramatisk retssag i Letlands hovedstad endte fredag med, at retten gav paraden lov til at blive afviklet som planlagt i morgen.
 Helle Jacobsen fra Amnesty International var til stede i retten, og hun fortæller om et dramatisk forløb. Det er byrådet i Riga, der forsøger at få et forbud mod paraden. Kristne fundamentalister fra organisationerne No Pride og New Generation mødte også op i retten for at protestere mod det farverige optog af homoseksuelle og råbte i retten: - Jesus hjælp os. Vores nation bliver ødelagt, hvis paraden får lov at foregå.
 - De talte om lettiske familieværdier, der ville bliver undermineret. Efterfølgende holdt arrangørerne bag Priden et langt forsvar, hvor de henviste til internationale konventioner, og at et forbud var et brud på den lettiske lovgivning. Til sidst var det den beskikkede advokat for byrådet, der skulle argumentere for, hvorfor den ikke skulle blive til noget, men det viste sig, at hun faktisk var for Priden, så hun havde lidt svært ved at føre forsvaret. Så endte det efter to timer heldigvis med, at den bliver til noget, siger Helle Jacobsen til Ritzau.
 Deltagerne i paraden i Letland er tidligere blevet overfaldet under optoget. Amnesty International tror også, at der vil være modstand lørdag.
 - Vi forventer, at der kommer en moddemonstration, men vi forventer også, at politiet beskytter paraden. Det er vores forventning, siger Helle Jacobsen.
