Geraniumkok: Man bliver helt rundtosset
Danmark har to restauranter blandt verdens 50 bedste. Og hos Geranium på plads 49 er kokken glad og stolt.


 Verdens bedste kok, Rasmus Kofoed, er nu også medejer af en af verdens bedste restauranter.
For hans restaurant, Geranium, nåede lige akkurat med på listen over verdens 50 bedste restauranter på plads nummer 49. Listen bliver toppet af danske Noma for tredje år i træk.
- Hvis man tænker over, hvor mange restauranter, der er i verden, så bliver man helt rundtosset. At være blandt de 50 er kæmpestort og en stor ære for os. Det er en stor dag, siger Rasmus Kofoed ved prisuddelingen i London.
Geranium fik tidligere på året en Michelin-stjerne, og i januar 2011 blev Rasmus Kofoed hædret med prisen som verdens bedste kok ved "Bocuse d'Or" i Lyon i Frankrig.
Selv om Geranium dermed stormer frem, ser Rasmus Kofoed ikke sin restaurant overtage Nomas førsteplads i nær fremtid.
- Jeg ved ikke, om vi kommer helt derop. Jeg ved heller ikke, om det er vores ambition, men vi er i hvert fald glade for at komme med på listen, lyder det fra kokken.
- Vi har haft åbent i halvandet år. Det er helt uhørt, at vi allerede er kommet i det her fine selskab, som er ekstremt svært at komme i, tilføjer han.
Han henviser til, at Geranium måtte lukke i 2009. I september 2010 kunne Geranium dog igen slå dørene op i nye lokaler.
Rasmus Kofoed håber, at placeringen på listen betyder, at det ikke kun er madglade københavnere, der kigger forbi restauranten på Østerbro.
- Vi vil gerne lave mad til resten af verden, og det gør man jo med den her liste. Man kommer ud globalt, og det er vigtigt for os; vi synes, vi har en masse spændende ting at byde på.
- Især her i 2012 synes jeg, at niveauet er deroppe, hvor jeg bliver varm om hjertet, siger Rasmus Kofoed.
Det er det britiske madmagasin Restaurant Magazine, der står bag listen over de 50 bedste restauranter i verden.
