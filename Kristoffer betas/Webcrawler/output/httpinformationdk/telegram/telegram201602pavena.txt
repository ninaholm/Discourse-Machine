Paven åbner for prævention i Zika-ramte områder
Prævention kan være det mindste af to onder i områder, hvor der er fare for få zikavirus, siger paven.


 Kvinder, der er i fare for at blive smittet med zikavirus, kan undtagelsesvis benytte prævention. Det antyder overhovedet for den katolske kirke, pave Frans, torsdag.
Men abort kan aldrig accepteres, lyder det fra paven.
- Abort er ikke det mindste af to onder. Det er ren ondskab. At undgå en graviditet er ikke ren ondskab, sagde pave Frans ifølge nyhedsbureauet AFP under en flyvetur på sit pavelige fly.
- Vi må ikke sidestille ondskaben i prævention med at få en abort. Aborter er ikke et teologisk problem. Det er et menneskeligt problem. Et medicinsk problem. En person dræbes for at redde en anden. Det er ikke religiøs ondskab men menneskelig ondskab.
Pave Frans henviser til, at den tidligere pave Paul, der var den katolske kirkes overhoved fra 1963 til 1978, tillod nonner i afrikanske konflikter at bruge prævention såsom p-piller. Tilladelsen kom, fordi nonnerne var i overhængende risiko for at blive voldtaget af rivaliserende soldater.
FN og nødhjælpsorganisationer har bedt de lande, der i disse måneder er ramt af zikavirusset, om at sørge for, at kvinder har adgang til prævention for at reducere muligheden for infektion og muligheder for at få en abort.
I Brasilien, der er et af de sydamerikanske - og dybt katolske - lande, der er hårdt ramt af zikavirusset, mener myndighederne, at virusset er forbundet med en voldsom stigning i microcephali. Sygdommen viser sig ved, at babyer fødes med unormalt små kranier.
De små kranier kan betyde udviklingsproblemer hos børnene.
Den katolske kirke i Latinamerika har hidtil prædiket afholdenhed fra seksuel aktivitet, eller hvad den kalder naturlig familieplanlægning, hvor par kun har sex i de perioder, hvor kvinden er mindst frugtbar for at undgå utilsigtede graviditeter.
Pave Frans har tidligere antydet, at den katolske kirke har behov for at lempe sit syn på prævention og abort.
