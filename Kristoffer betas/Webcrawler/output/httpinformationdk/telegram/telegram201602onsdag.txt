Onsdagens obligationer: Renten blev hevet op



 
Den toneangivende danske rente arbejdede sig lidt opad i løbet af onsdagen, hvor der også blev serveret en række nøgletal fra USA.
Den tiårige obligation blev klokken 17 handlet med en rente på 0,59 pct. Det svarer til 1 basispoint højere end slutniveauet på 0,58 tirsdag klokken 17. Med til historien hører dog, at renten i løbet af morgentimerne var nede at vende på 0,54 pct., inden stigningen bed sig fast.
Rentehoppet er mere markant i handlen med den toneangivende tiårige amerikanske T-bond. Renten på 1,84 pct. ved dansk lukketid er 8 basispoint højere end tirsdagens slutniveau 1,76 pct.
Det var i USA, at man skulle finde dagens vigtigste nøgletal. Her steg producentpriserne med 0,1 pct. på månedsbasis i januar mod forventningen blandt økonomer om et fald på 0,2 pct. Også på årsbasis var udviklingen bedre end ventet, da faldet landede på 0,2 pct. og ikke det ventede fald på 0,6 pct. ifølge Bloomberg News.
Til gengæld gik det ikke helt så godt for udviklingen i påbegyndte boligbyggeri. De faldt i januar til 1.099.000 enheder fra 1.143.000 i måneden før. Her var der ventet 1.173.000 enheder af analytikerne ifølge et estimat indsamlet af Bloomberg
Antallet af byggetilladelser faldt til 1.202.000 enheder fra 1.204.000 måneden før. Her var konsensus blandt analytikerne ifølge Bloomberg 1.200.000 tilladelser. Begge nøgletal er sæsonjusterede og opgjort på helårsniveau.
Lidt senere på eftermiddagen var det tid til tal for den amerikanske industriproduktion. Den steg steg 0,9 pct. på månedsbasis i januar, hvilket var noget mere end ventet af økonomerne, der ifølge Bloomberg estimerede en stigningstakt på 0,4 pct. Tallet for måneden før blev dog nedrevideret til et fald på 0,7 pct. mod et tidligere rapporteret fald på 0,4 pct.
Kapacitetsudnyttelsen landede på 77,1 pct. i januar, hvilket var mere end ventet, idet økonomerne havde estimeret 76,7 pct.
Onsdag aften bliver der også præsenteret referat fra det seneste rentemøde i den amerikanske centralbanks, Federal Reserve, pengepolitiske komité, FOMC. Herhjemme mener Nordea fortsat, at renten vil blive sat op i år - såfremt markederne bliver mere rolige.
- Vi ser fortsat den næste renteforhøjelse fra Federal Reserve i juni, forudsat at de finansielle markeder snart falder til ro, og at arbejdsmarkedssituationen fortsat forbedres, lyder vurderingen fra Nordea.
Den nordiske finanskoncern venter, at FOMC-referatet vil give udtryk for Federal Reserves øgede bekymring over den internationale udvikling og den seneste stramning af de finansielle forhold. Men nogen klare signaler om, hvorvidt centralbanken udskyder sine planer om en renteforhøjelse, er ikke særlig sandsynligt, lyder spådommen.
Ifølge data fra Bloomberg News er sandsynligheden for, at centralbanken vil følge op på rentestigningen fra december 2015 med et rentehop i 2016, faldet til 34 pct. fra 93 pct. ved årets begyndelse.
