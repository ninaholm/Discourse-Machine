Tyrkiet fanger menneskesmuglere på fersk gerning
Tyrkiske myndigheder har tilbageholdt menneskesmuglere og hindret 120 syrere i at sejle til Grækenland.


 Myndighederne i Tyrkiet har lørdag tilbageholdt mindst to menneskesmuglere, mens de var i gang med at sende omkring 120 syriske flygtninge ud på Det Ægæiske Hav fra Tyrkiet.
Politifolk stoppede gruppen, hvoraf de fleste var kvinder og børn, på en strand nær landsbyen Bademli, siger vidner til nyhedsbureauet Reuters.
Landsbyen på kysten ligger over for den græske ø Lesbos, der er mål for tusindvis af de migranter og flygtninge, som via Tyrkiet forsøger at komme til Grækenland og dermed EU.
Reuters skriver, at mindst én menneskesmugler forsvandt på kysten til fods, mens politiet kørte væk igen med flygtninge, der blev fragtet til byen Izmir. Og to menneskesmuglere skal så også være tilbageholdt.
En syrer, der er i 30'erne, siger, at han var tvunget til at forsøge at komme til Grækenland, fordi der mangler muligheder i Tyrkiet.
- Det er ikke så slemt her, men der er ikke noget arbejde. Jeg har pårørende i Tyskland, og jeg vil rejse til dem, siger manden, der ikke vil fortælle sit navn.
Reuters noterer, at politiets aktion på kysten kommer kort før topmødet mellem EU og Tyrkiet mandag. Her skal de to parter drøfte, hvordan migrantkrisen skal håndteres.
I fjor kom over en million flygtninge og migranter til EU, og de fleste af dem kom via Tyrkiet til EU.
De mange migranter og flygtninge fra Afrika, Mellemøsten og andre lande har udløst krise i EU, hvor mange lande har lukket deres grænser, og hvor Schengen-samarbejdet om pasfrihed er brudt sammen.
EU vil have Tyrkiet til at stramme op på sikkerheden på kysterne og tage migranter tilbage.
Til gengæld lover EU at betale tre milliarder euro til Tyrkiet til hjælp med at finansiere de 2,7 millioner syriske flygtninge i Tyrkiet.
Tyrkiske medier rapporterer lørdag, at Tyrkiet har lukket den sidste åbne grænseovergang til Syrien for al trafik med undtagelse af humanitære hjælpekonvojer.
Ifølge tv-stationen CNN Turk er der tale om overgangen Cilvegozu i den sydlige Hatay-provins. CNN Turk giver ingen forklaring på lukningen.
