Fattigdom og splittelse står på Suu Kyis problemliste
Myanmars parlament samles mandag for første gang siden landets historiske valg i november.


 Efter årtiers militærstyre skal demokratiikonet Aung San Suu Kyi stå sin første prøve med et nyt parlament i Myanmar.
Mandag træder parlamentet sammen for at danne en ny regering i landet. Det bliver den første demokratiske regering siden 1962, da militæret tog magten.
Suu Kyis parti, National Liga for Demokrati (NLD), sikrede sig absolut flertal ved det historiske parlamentsvalg i november, og parlamentet samles forud for sin første officielle arbejdsdag i april.
Den første udfordring bliver at finde en præsident. Ifølge forfatningen kan Suu Kyi ikke selv sætte sig på posten, da hun blev gift og fik børn med en udenlandsk statsborger.
Hun har endnu ikke peget på en mulig kandidat til stillingen, men har tidligere sagt, at hun selv vil være "hævet over præsidenten". NLD har dog ikke forklaret, hvordan det helt konkret vil komme til at fungere.
- For at overvinde udfordringerne i landet er partiet nødt til at vælge de rigtige mennesker til de rigtige poster, siger Shwe Mann, der har fungeret som formand for parlamentets underhus, til Reuters.
- Det er også min største bekymring, fordi det vil have afgørende betydning for hendes regerings succes, siger Mann videre.
Det ventes dog, at en præsident først vil blive udpeget senere i februar. Mandagens samling har til formål at udpege nye parlamentsformænd.
Listen over udfordringer er lang for Aung San Suu Kyis kommende regering. Militærets årtier lange styre har efterladt sig en arv med dårlig infrastruktur og skrantende sundheds- og uddannelsessystemer, skriver AFP.
Samtidig har Myanmar et korrupt embedsværk og en fattigdomsepidemi, der præger landet, hvor 51,5 millioner mennesker bor.
Yderligere har spændinger mellem etniske minoriteter skabt kløfter på tværs af nationen. Blandt andet bliver der udkæmpet blodige konflikter i grænseområderne.
Forventningerne til Aung San Suu Kyi, der har siddet i husarrest i 15 år, er derfor tårnhøje i befolkningen.
NLD sikrede sig absolut flertal ved valget i november. Militærjuntaen sidder dog jævnfør forfatningen fortsat på cirka en fjerdedel af parlamentets pladser.
