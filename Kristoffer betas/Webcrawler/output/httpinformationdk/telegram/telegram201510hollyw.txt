Hollywood-divaen Maureen O'Hara er død
Med sit flammende røde hår lyste O'Hara op i amerikansk film, blandt andet i samspil med John Wayne.


 En af Hollywoods store stjerner, den irsk-amerikanske skuespillerinde Maureen O'Hara, er død, 95 år, oplyser hendes manager.
Hun er blandt andet kendt for sin rolle i instruktøren John Fords film Den Tavse Mand fra 1952, hvor hun spillede over for John Wayne.
Handlingen udspiller sig i hendes fødeland, Irland. O'Hara stammede fra Dublin.
Det irske fornægtede sig ikke. Hun var kendt for sit flammende røde hår.
Via en rolle i England i Alfred Hitchcocks film Jamaica Inn i 1939 nåede hun samme år til USA og Hollywood. Her sikrede hun sig straks et gennembrud med en rolle i Klokkeren fra Notre Dame.
John Ford brugte hendes talent i en række af hans mest kendt kendte film som Rio Grande og Grøn var Min Barndoms Dal.
Hun indstillede sin karriere i 1970'erne, men blev i 2014 tildelt en æres-Oscar for et langt liv i amerikansk film. Men O'Hara opnåede aldrig at blive nomineret til en Oscar for nogle af sine mange filmroller.
Ifølge hendes manager sov hun stille ind lørdag i sit hjem i byen Boise i staten Idaho, mens hendes yndlingsmusik fra Den Stille Mand blev spillet, skriver nyhedsbureauet Reuters.
