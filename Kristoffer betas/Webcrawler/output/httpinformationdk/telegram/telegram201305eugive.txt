EU giver store lande ny økonomisk frist
EU-Kommissionen anbefaler at lempe de skrappe økonomiske krav til en række af de store økonomier i eurozonen.


 EU lemper nu kravene for seks af EU's største økonomier, som dermed får udsat deres frist og får mere tid til at trimme deres budgetunderskud med henblik på at leve op til EU's krav.
Det kan ses som tegn på, at EU er på vej væk fra den hidtidige sparestrategi i et forsøg på at skabe vækst og arbejdspladser.
 - Tiden er inde til at sætte fart på de grundlæggende økonomiske reformer, der kan skabe vækst og arbejdspladser, som vores borgere - og især vores unge mennesker - venter utålmodigt på.
 - Det er den eneste måde, hvorpå vi kan håndtere de to varige følger af krisen: Det alvorlige fald i konkurrenceevnen i mange af vores medlemslande og den vedvarende arbejdsløshed og dens mange sociale konsekvenser, siger kommissionsformand José Manuel Barroso.
Spanien, Frankrig, Polen og Slovenien får to år ekstra til at komme under EU's grænse på tre procent af budgetunderskuddet. Imens får Holland og Portugal udsat deres frist med et år.
Det fremgår af EU-Kommissionens økonomiske anbefalinger for de 27 medlemslande, som blev fremlagt på et pressemøde onsdag i Bruxelles.
Den seneste tid har stadig flere regeringsledere og toppolitikere i EU talt varmt for, at man lemper finanspolitikken med henblik på at skabe flere job og mere vækst.
Men kommissionen lemper ikke på kravene uden at stille betingelser, og derfor opfordres blandt andre Frankrig til at reformere landets pensionssystem og sikre, at det er i balance inden 2020.
Samtidig fremgår det, at Italien og fire andre lande ikke længere er en del af listen over lande med uforholdsmæssigt store underskud, den såkaldte EDP.
Malta blev onsdag føjet til listen, der dermed tæller 16 lande, inklusiv Danmark.
EU holder særligt øje med lande på den og har mulighed for at uddele bøder for at sikre landenes samarbejdsvilje.
De landespecifikke anbefalinger skal endeligt godkendes af medlemslandene under et topmøde i juni.
