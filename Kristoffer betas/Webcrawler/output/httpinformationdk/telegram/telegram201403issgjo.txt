ISS er gjort klar til fondsbørsen
Servicekoncernen ISS udbyder aktier i prisintervallet 140-175 kroner og bliver nu børsnoteret.


 Servicekoncernen ISS børsnoteres den 17. marts.
ISS oplyser, at aktierne vil blive udbudt i prisintervallet 140-175 kroner, og det svarer til, at hele koncernen har en værdi på mellem 27 og 31,7 milliarder kroner.
Der bliver udbudt mellem 45,9 og 57,4 millioner nye aktier, der i alt vil kunne give et bruttoprovenu på otte milliarder kroner. Aktierne udbydes i perioden 5. til 14. marts.
ISS-planerne om en børsnotering er blevet godt modtaget, understreger den administrerende direktør i ISS, Jeff Gravenhorst.
- Da vi offentliggjorde vores planer om en børsnotering, fik vi meget positiv respons fra både potentielle investorer og andre interessenter.
- Vi er meget glade for at kunne annoncere starten på udbudsprocessen og indlede den vigtige fase i vores strategiske udvikling, siger Jeff Gravenhorst i en pressemeddelelse.
Pengene fra børsnoteringen skal blandt andet bruges til at skære af nettogælden. Ved udgangen af 2013 var den på 22,7 milliarder kroner.
ISS er repræsenteret i store dele af verden og har over en halv million ansatte.
