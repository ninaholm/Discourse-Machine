Vold og hærværk ryster brasiliansk storby
Bekymring for udviklingen i Brasilien to år før værtskab for VM i fodbold.


 Et drabstal på 115 og udbredte plyndringer, overfald og hærværk har rystet Brasiliens tredjestørste by Salvador i den seneste uge og vakt bekymring forud for det kommende karneval og sikkerheden forud for landets værtskab ved VM i fodbold i 2014.
Over 3.000 soldater er blevet indsat i den nordøstlige delstat Bahia i de seneste dage for at få genoprettet ro og orden, efter at store dele af det lokale militærpoliti gik i strejke sidste tirsdag med krav om højere løn.
Militærpolitiet, som normalt stor for ro og orden i landet, har passivt set på, når kriminelle, hvoraf nogle angiveligt er medlemmer af politistyrken, er gået amok.
Byen Salvador i Bahia, der er et populært turistmål og et centrum for afro-brasiliansk kultur, har været centrum for volden og urolighederne kun 14 dage før det populære karneval trækker omkring en halv million besøgende til området.
Kaos og kriminalitet har fået mange lokale indbyggere til at holde sige indendøre, mens butikker er blevet holdt lukkede.
 Bahia har ellers nydt godt af Brasiliens økonomiske opsving, men strejker og uro understreger, at området er ustabilt, hvilket skyldes, at myndighedernes beredskab over for kriminalitet, ulykker og strejker konstant bliver testet, da mange kræfter er sat ind på VM-forberedelserne.
- Regeringen er ikke parat, og det viser sig på mange måder, siger Claudio Couto, der er professor på en business school i São Paulo.
Salvador er en af 12 brasilianske byer, hvor der skal afvikles VM-kampe i 2014. Denne slutrunde samt OL i Rio de Janeiro to år senere fylder næsten alt i det offentlige liv og anses for at være en chance for at sikre Brasilien en ny global rolle.
I Salvador og det øvrige nordøstlige Brasilien er kriminaliteten steget voldsomt i forbindelse med øget narkotika-smugling, omfattende illegal indvandring og voldsomme kløfter mellem rige og fattige.
Ritzau/Reuters

