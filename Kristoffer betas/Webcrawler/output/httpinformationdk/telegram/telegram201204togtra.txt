Togtrafik indstilles i et døgn efter afsporing
En afsporing ved Nordhavn Station får store konsekvenser for togtrafikken ved og nord for hovedstaden.


 Et uheld med en afsporing ved Nordhavn Station i København får store konsekvenser.
En del passagerer befandt sig i et S-tog, hvis forreste togsæt røg af skinnerne tirsdag formiddag, oplyser Banedanmark.
- Alle blev evakueret. En enkelt klagede over at have smerter i nakken, og så rekvirerede vi en ambulance, siger sektionschef Claus Christiansen.
- Det er en lille afsporing, fastslår han.
Umiddelbart tvivler Banedanmark på, at der kan køre tog på strækningen mellem Østerport og Svanemøllen resten af tirsdagen.
- Det vil nok tage resten af dagen, siger Claus Christiansen om arbejdet med at rydde op efter uheldet.
Han understreger, at der er tale om en foreløbig prognose, men i givet fald vil ganske mange rejsende blive generet.
Uheldet kommer nemlig på et temmelig uheldigt tidspunkt.
Alle tog på kystbanen nord for København er i forvejen blevet aflyst i påskedagene på grund af sporarbejder.
Netop dette sporarbejde er årsag til miseren tirsdag.
Et arbejdstog tabte en togskinne, der faldt ned på det spor, som et S-tog skulle køre ad.
Det berørte S-tog kørte mod Holte. Farten var ganske lav, da det blev afsporet.
Passagererne sad i toget i cirka en halv time, før de blev evakueret, fortæller sektionschef Claus Christiansen.
På grund af uheldet er der indsat busser mellem Østerport og Svanemøllen.
