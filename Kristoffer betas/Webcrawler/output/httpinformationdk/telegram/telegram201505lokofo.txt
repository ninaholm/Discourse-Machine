Lokofører i amerikansk togulykke får tid til at komme sig
Et eksisterende bremsesystem kunne have forhindret togulykke i Philadelphia, siger amerikansk transportråd.


 Lokomotivføreren, som styrede det Amtrak-tog, der tirsdag aften kørte af sporet og kostede syv mennesker livet, skal afhøres.
Men først skal han have lov til at komme sig over den voldsomme hændelse, lyder det fra USA's nationale transportsikkerhedsråd (NTSB) på en pressebriefing natten til torsdag dansk tid.
- Denne person har gennemgået en meget traumatisk oplevelse, og vi ønsker at give ham en mulighed for at komme sig i løbet af en dag eller to, siger Robert Sumwalt fra NTSB.
Han fortæller samtidig, at lokoføreren selv kom til skade i ulykken. Ud over de dræbte meldes flere end 200 mennesker kvæstet i ulykken, hvor toget kom alt for hurtigt ind i en kurve.
Toget kørte 170 kilometer i timen på en strækning, hvor farten skulle være sat ned til 80 kilometer i timen, oplyser efterforskere onsdag efter de indledende undersøgelser på stedet.
Den præcise årsag til den voldsomme ulykke er dog stadig ikke endeligt fastlagt, understreger Robert Sumwalt.
Han vurderer dog efter at have talt med eksperter på stedet, at tragedien kunne have været undgået, hvis et avanceret bremsesystem havde været installeret.
- På baggrund af det, vi ved lige nu, føler vi os overbevist om, at havde et sådant system fungeret på strækningen, ville denne ulykke ikke være sket, siger Robert Sumwalt.
Han henviser til "positive train control"-systemet, der automatisk sænker farten på tog, der kører for hurtigt eller er på vej ind i en farezone. Ifølge lovgivningen skal systemet være installeret i hele jernbaneindustrien ved udgangen af i år, skriver Reuters.
Havde systemet virket på den pågældende rute, ville det angiveligt have været umuligt for toget at nå en så høj fart, som det var tilfældet.
Lokomotivføreren trak hårdt i nødbremsen efter at være kørt ind i den fatale kurve på skinnerne, men bremserne kunne kun sætte farten marginalt ned, før det var for sent, og flere togvogne blev derfor afsporet.
Hvorfor toget kørte med en hastighed dobbelt så høj som tilladt, har myndighederne endnu ikke svar på.
Data fra togets sorte boks og videoovervågning skal nu analyseres, og Robert Sumwalt forventer, at efterforskerne vil arbejde på ulykkesstedet i cirka en uge.
