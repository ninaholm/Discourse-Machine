Kontant afregning for pjæk møder kritik



 Det er til langt mere skade end gavn at straffe forældre med bøder, hvis deres børn begår kriminalitet, pjækker fra skole eller er uvorne.
 Personer tæt på kriminelle unge på Nørrebro er hårde i deres dom over det såkaldte forældrepålæg, som bliver dikteret i det netop indgåede finanslovforlig for 2009. Lovgivningen bliver ændret, så kommunerne "har pligt til" at uddele bøder til forældrene til de børn, der ikke kan opføre sig ordentligt.  
 - Det er fuldstændigt sindssygt at slå på nogle, der ligger ned. Disse familier står svagt i forvejen, og så gør man deres dagligdag endnu sværere, siger Khalid Alsubeihi, som er formand for Fædregruppen på Nørrebro.
 Formand for Folketingets Retsudvalg, Peter Skaarup fra Dansk Folkeparti, afviser kritikken. Han mener, at økonomiske sanktioner vil være effektive over for forældrene til de uvorne børn.
 - Hvis man skal ændre adfærd, skal det kunne mærkes på pengepungen. Det er helt afgørende, at forældrene mærker, at der er en konsekvens, hvis deres børn ikke kan opføre sig ordentligt, siger Peter Skaarup.
