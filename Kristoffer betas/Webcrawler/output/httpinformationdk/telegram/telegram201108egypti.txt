Egyptiske grænsevagter dræbt i luftangreb
Tre vagter dræbt på grænsen til Gazastriben, da israelsk fly jagtede palæstinensiske attentatmænd


 Tre egyptiske grænsevagter mistede livet og to blev såret under et israelsk luftangreb torsdag. Det oplyser den egyptiske regeringshær.
Vagterne blev dræbt nær Rafah på grænsen mellem Egypten og Gazastriben, da et fly jagtede gerningsmændene, angiveligt palæstinensere, bag et angreb på en bus tidligere torsdag.
- Et israelsk fly forfulgte gerningsmændene på den anden side af grænsen til de nåede Rafah, og åbnede ild mod dem. Der var flere grænsevagter der, og de blev også ramt, siger en talsmand for den egyptiske hær til nyhedsbureauet MENA.
Tidligere torsdag gennemførte ukendte gerningsmænd et angreb på en bus i det sydlige Israel. Syv personer blev dræbt, da attentatmændene åbnede ild mod en bus og efterfølgende sprængte to biler i luften, oplyste den israelske hær.
Forsvarsminister Ehud Barak siger, at det er militante fra Gazastriben, som er trængt ind i Israel via Egypten. Ifølge Barak tilhører de den palæstinensiske gruppe PRC.
Ifølge israelske sikkerhedskilder er syv af attentatmændene blevet dræbt. Desuden har egyptiske styrker skudt og dræbt yderligere to personer.
FN's generalsekretær, Ban Ki-moon, har fordømt det koordinerede terrorangreb i Israel, siger en talsmand.
Ban udtrykker bekymring for, at konflikten mellem israelere og palæstinensere eskalerer, og opfordrer parterne til at udvise tilbageholdenhed.

