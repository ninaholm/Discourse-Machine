Kendt forsker fyret for fotofup med Penkowa
Professor Bente Klarlund fra Rigshospitalet, bliver nu personligt ramt af sit samarbejde med Milena Penkowa.


 En af Danmarks mest anerkendte forskere, professor Bente Klarlund fra Rigshospitalet, bliver nu personligt ramt af sit samarbejde med den svindelanklagede forsker Milena Penkowa.
Det skriver B.T. mandag.
Bente Klarlund er således blevet bedt om at trække sig som redaktør og et rådgivende organ for to internationale videnskabelige tidsskrifter "Journal of Physiology" og "Experimental Physiology" efter, at hun selv har indberettet, at der er blevet genbrugt foto i videnskabelige artikler.
Det var B.T. som i starten af april afslørede fotofup i fire af deres fælles artikler - billederne var drejet 90 grader og forvansket for at skjule, at de var genbrugt.
- Tidsskrifterne bad mig trække mig som følge af sagen, siger Bente Klarlund Pedersen til B.T., der erkender, at hun reelt er blevet fyret.
- Men det skal med, at jeg selv har bedt dem trække artiklerne tilbage, fordi jeg mistænkte, at Milena Penkowa havde fusket med billederne. Jeg stod derfor til et års karantæne, hvor jeg ikke kunne offentliggøre artikler i bladene, siger hun.
Bente Klarlund Pedersen er professor og chef for 50 ansatte på Rigshospitalet, hun har rådgivet statsminister Lars Løkke Rasmussen, da han var sundhedsminister og Helge Sander, da han var videnskabsminister og hun er medlem af Mary Fonden, der er kronprinsessens personlige fond.
Allerede efter B. T. s artikler i april valgte Bente Klarlund Pedersen at indberette de fire mistænkte artikler, som hun har lavet med Milena Penkowa til Udvalget Vedrørende Videnskabelig Uredelighed.
 Også en skotsk forsker og professor har indberettet Bente Klarlund Pedersen for svindel og afskrift i sin forskning.
- De anklager mener jeg dog er grundløse. Jeg erkender kun, at der ser ud til at være snydt med fotoene i artiklerne, som jeg har lavet med Milena Penkowa. Men vi er jo mere end 200 mennesker, der har lavet videnskabelige artikler med hende, siger Bente Klarlund Pedersen.
Hendes professorkollega på Rigshospitalet, Niels Høiby mener, at Bente Klarlund som følge af mistankerne mod sig, burde trække sig fra alle sine tillidsposter. Hun er blandt formand for professorforeningen på Rigshospitalet og medlem af flere offentlige råd.
