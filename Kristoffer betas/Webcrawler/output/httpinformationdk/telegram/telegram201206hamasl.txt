Hamas lover våbenhvile med Israel igen
Den palæstinensiske Hamas-bevægelse vil efter seks dages vold gøre et nyt forsøg på at holde fred med Israel.


 Den skrøbelige våbenhvile i Gazastriben skal have endnu en chance, siger en leder fra Hamas-bevægelsen efter seks dages blodsudgydelser i og omkring den palæstinensiske enklave.
- Vores egyptiske brødre har bedt os om helt at stoppe med at skyde mod Israel. Vi meddelte egypterne, at vi vil gå med til at lade våbnene tie, hvis Israel også gør det, siger Hamas-leder Ayman Taha.
Våbenhvilen er forhandlet på plads af egyptiske udsendinge.
En kilde tæt på Hamas siger, at våbenhvilen vil træde i kraft klokken 23 dansk tid lørdag.
Siden mandag har israelske soldater og militante palæstinensere foretaget en række angreb og hævnangreb, der har kostet mindst 15 palæstinensere livet og såret fem israelere.
Alene lørdag er der ifølge den israelske hær affyret 39 raketter mod den jødiske stat, og Israel har foretaget syv luftangreb mod Gaza.
