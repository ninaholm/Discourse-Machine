Indonesiens præsident: Angreb i Jakarta er terrorhandling
Præsident Joko Widodo fordømmer angreb i Jakarta, hvor en række eksplosioner og skudveksling har fundet sted.


 Indonesiens præsident, Joko "Jokowi" Widodo, kalder en række eksplosioner i den indonesiske hovedstad, Jakarta, for en "terrorhandling".
Det gør han i en skriftlig reaktion på et angreb, der udfolder sig torsdag morgen dansk tid, skriver nyhedsbureauet AFP.
- Vores nation og vores folk bør ikke være bange, vi vil ikke blive besejret af disse terrorhandlinger. Jeg håber, at befolkningen vil forholde sig roligt, siger han til tv-stationen Metro TV ifølge AFP.
- Vi sørger alle på vegne af ofrene for denne hændelse, men vi fordømmer samtidig angrebene, der har forstyrret sikkerheden og freden og spredt terrorfrygt blandt vort folk, fortsætter han.
Præsidenten er på embedsbesøg væk fra Jakarta, men han har beordret sikkerhedsstyrker til at fange gerningsmændene og deres "netværk", skriver avisen The Guardian.
Han tilføjer yderligere, at han forkorter sit besøg for at rejse til hovedstaden.
Adskillige mennesker meldes dræbt i Jakarta, efter at en række eksplosioner har ramt byen.
Ifølge blandt andet Reuters, BBC og The Guardian er der tale om seks eksplosioner.
Ifølge The Guardians oplysninger lyder de seneste meldinger på yderligere tre eksplosioner, så op mod ti eksplosioner kan have ramt Jakarta.
Eksplosionerne er tilsyneladende sket nær et indkøbscenter i byen og nær et FN-kontor.
Den danske ambassade i Indonesien skriver på sin hjemmeside, at danskere bør holde sig fra offentlige steder.
- Alle danskere opfordres til at udvise agtpågivenhed og holde sig fra offentlige pladser på grund af mulige terroranslag i Jakarta, skriver ambassaden.
Mindst seks personer er ifølge lokale medier blevet dræbt. Der skulle ifølge Reuters' oplysninger være tale om tre politifolk og tre civile.
