Hospitalers operationsstuer står tomme



 I de seneste tre måneder har Region Hovedstaden henvist 70 knæ- eller hoftepatienter til behandling på et privathospital på det offentliges regning.
 Samtidig står sengene tomme på den ortopædkirurgiske afdeling på Gentofte Hospital, og på Frederiksberg Hospital efterlyser kirurgerne også patienter., skriver Politiken.
 Begge steder er ventetiden på operation under en uge.
 - Jeg vil rejse det i regionsrådet og kræve, at vi får styr på det. Vi skal selvfølgelig bruge vores offentlige sygehuse, før vi sender patienterne til de private, siger medlem af Hovedstadens regionsråd Benedikte Kiær (K) til Politiken.
 Jens Kristian Kragholm er leder af regionens centrale rådgivningsenhed, som skal hjælpe med at fordele patienterne.
 Han siger, at enheden nogle gange først får besked om patienterne så sent, at man ikke kan nå at henvise til et andet offentligt sygehus inden for en måned ventetid.
 - Dermed har patienten ret til selv at vælge at komme på privat sygehus. Det siger loven, udtaler Jens Kristian Kragholm til Politiken.
 Blandt grundene til, at hans enhed først så sent får besked om patienterne, nævner han, at nogle patienter først meget sent gør opmærksom på deres ønske.
 - En anden kan være, at der er gået så lang tid med forundersøgelse og udredning, at vi ikke kan holde fristen, siger Jens Kristian Kragholm.
