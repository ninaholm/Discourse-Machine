R om amnesti: Der er også andre midler mod skattesnydere
Den tidligere amnestiordning mod skattefuskere evalueres stadig, siger ordfører, der minder om andre metoder.


 Hvis der uden for rødt-hvidt-territorium ligger danske penge gemt i skattely, skal de bringes tilbage til den danske statskasse.
Det er dog ikke ensbetydende med, at det skal ske gennem en dansk amnestiordning, mener De Radikales skatteordfører, Nadeem Farooq.
Han reagerer på, at flere skatteadvokater i stigende grad kontaktes af danskere, der vil have rådgivning om, hvad de skal gøre ved de formuer, de har skjult i skattely. Det skriver Information.
- Vi i fuld gang med at evaluere den tidligere ordning, vi havde frem til juni 2013, siger Nadeem Farooq.
- Det afgørende for os er at finde ud af, om en skatteordning i nye klæder vil virke bedre end den tidligere, eller om vi også skal tænke mere på folks retsfølelse.
Det er især de hårde straffe mod skattespekulation, der ifølge skatteadvokaterne afholder flere fra at gå til bekendelse over for Skat.
En række af skatteadvokaterne mener, at man gennem en amnestiordning med lempede straffe vil gøre det nemmere for skattespekulanterne at henvende sig til Skat frivilligt.
- Der er mange balancer i det her, men vi er i gang med at evaluere den tidligere ordning. Når resultaterne fra den foreligger, så vil vi gøre op, om vi skal have en amnestiordning 2,0, siger skatteordføreren fra De Radikale.
Hos vores naboer på den anden side af Øresund har man også løbende forsøgt sig med en amnestiordning. Svenskernes ordning har ifølge en af skatteadvokaterne bidraget med 1,5 milliarder kroner ekstra til statskassen.
- Selv om at Sverige og Danmark har to forskellige skattestrukturer, så skuler vi også til, at svenskerne åbenbart har haft større succes med deres amnestiordning, siger Nadeem Farooq.
Skatteordføreren understreger dog, at en eventuel amnestiordning herhjemme ikke kan stå alene, og at der er behov for andre elementer i det store billede.
- Vi har mange andre projekter, der gør livet surt for skattesnyderne, og hvor vi også hele tiden ånder dem i nakken.
- Selv hvis vi ikke har en amnestiordning, så vil vi under alle omstændigheder også kunne løbe mange af snyderne op og fange dem, siger Nadeem Farooq.
Hvis en person har unddraget et skattebeløb på 250.000 kroner, står man til betinget fængsel og en bøde. Er skatteunddragelsen på over 500.000 kroner, lyder straffen på ubetinget fængsel og en bøde.
