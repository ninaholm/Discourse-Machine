Rumæniens præsident kan blive siddende
Et tilsyneladende lavt rumænsk fremmøde ved folkeafstemning om en rigsretssag redder præsident Traian Basescu.


 Rumæniens suspenderede præsident Traian Basescu hævder søndag aften, at vælgerne har "afvist et kup", da de ikke mødte tilstrækkeligt frem til at godkende en rigsretssag mod ham.
Kort inden valgstederne lukkede klokken 22.00 lå valgdeltagelsen under 45 procent, skriver nyhedsbureauet dpa. Flere end halvdelen af de stemmeberettigede skal sætte et kryds for at gøre afstemningen gyldig.
Rumænerne har stemt om, hvorvidt de skulle afsætte præsident Basescu. Der er tale om kulminationen på ugers politisk fjendskab, som har sået tvivl om de demokratiske principper i EU's seneste medlemsland.
Meningsmålinger har vist, at to tredjedele af de rumænske vælgere ville stemme for en rigsretssag mod den 60-årige Basescu, som tidligere var en af landets mest populære politikere. Populariteten dykkede markant i forbindelse med en række sparekrav.
Han anklages for at have overtrådt sine beføjelser som præsident, da han i 2010 indførte en række budgetbesparelser til gengæld for krisehjælp fra EU og Den Internationale Valutafond, IMF.
Folkeafstemningen er kulminationen på en tre måneder lang konflikt mellem centrum-højre politikeren Basescu og den socialliberale premierminister Victor Ponta, som blev valgt i maj.
Men den kampberedte præsident, der tidligere på måneden blev suspenderet fra posten af parlamentet, synes at kunne blive på posten, fordi en regel siger, at afstemningen kun er gyldig, hvis mindst halvdelen af de 18,3 millioner stemmeberettigede har stemt.
Folkeafstemningen finder sted, efter at premierminister Pontas regering har foretaget en række forsøg på at manipulere med de rumænske politiske institutioner, hvilket har ført til skarpe protester fra EU og USA.
Ved at fjerne oppositionens talsmænd, afsætte ombudsmanden og stække forfatningsdomstolen har regeringen udfordret demokratiet og magtens tredeling i landet.
De første officielle resultater af folkeafstemningen ventes i løbet af mandag.
