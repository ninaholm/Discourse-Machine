Nordkorea sværger loyalitet mod Kim Jong-un på mindedag
Den nordkoreanske leder, Kim Jong-Un, bliver hyldet efter udrensninger, der har udløst mange spekulationer.


 Hele vejen ned gennem hierarkiet i det nordkoreanske militær blev der tirsdag sværget loyalitet mod landets leder, Kim Jong-Un, da landet markerede toårsdagen for hans fars død.
Men trods de mange tegn på, at den unge leder sidder solidt på magten to år efter, han overtog magten efter faren Kim Jong-il, så er der mange iagttagere, som mener, at regimet ikke er så stabilt som tidligere.
Det statslige tv viste titusindvis af soldater, officerer og partimedlemmer sidde med stenansigter i absolut stilhed, inden de rejste sig for at give Kim Jong-Un et tordnende bifald, da han trådte op på lederpodiet, hvor han sad med sænket blik, mens hans afdøde far blev hyldet i flere taler.
Ved massemødet talte blandt andre militærets øverste leder, Choe Ryong-Hae, som, nogle iagttagere mener, var med til at få den unge leders onkel, Jang Song-Thaek, henrettet, og som længe har været anset for at være landets uofficielle nummer to.
 Løfterne om troskab mod landets leder og mindeceremonien for Kims far ved det store møde i Pyongyang, finder sted få dage efter den chokerende henrettelse af Jang Song-Thaek.
Den overraskende udrensning af Jang har rejst mange spørgsmål om magtkampe mellem forskellige fraktioner omkring Kim Jong-Un og om hele hierarkiets væsen i det lukkede land.
Både Sydkorea og USA har advaret om, at der kan komme provokerende handlinger fra det atombevæbnede regime i Nordkorea.
Jang blev betragtet som Nordkoreas næstmest magtfulde person, indtil han blev afsat i november med beskyldninger om at ville overtage magten i landet. Nordkoreansk tv viste i sidste uge optagelser fra en mødesal, hvor han blev ført bort fra sin plads af to uniformerede mænd.
 Jang blev ud over landsforræderi beskyldt for korruption, narkomisbrug og seksuelle udskejelser.
Fjernelsen af ham betragtes som den største politiske omvæltning i Nordkorea siden Kim Jong-un overtog ledelsen af det lukkede kommunistiske land efter faderen Kim Jong-ils død i 2011.
