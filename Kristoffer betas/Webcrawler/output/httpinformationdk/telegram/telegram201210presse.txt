Presset Romney ser frem til direkte tv-duel
En kampklar Mitt Romney glæder sig til at dyste om de afgørende vælgerkryds i live-debat med Barack Obama.


 De direkte tv-dueller mellem USA's to præsidentkandidater er ved at være sidste chance for Republikanernes Mitt Romney, der halser efter Barack Obama i meningsmålingerne.
Men Romney er kampklar og venter spændt på at duellere på ord med den siddende præsident.
- Jeg ser frem til de her debatter. Det bliver en samtale med det amerikanske folk, som vil strække sig i næsten en hel måned, lyder det fra en kampklar Romney i en tale til omkring 5000 vælgere i Denver.
Den første fjernsynstransmitterede tv-debat finder sted onsdag aften lokal tid i Colorado - én af de såkaldte svingstater, hvor udfaldet på forhånd er svært at spå om. Derefter følger endnu to debatter.
Romney er i øjeblikket i gang med intensive forberedelser i Colorado, mens Obama har slået lejr i Nevada for at finpudse det retoriske skyts.
- Der er en stor interesse om debatten, og folk vil gerne vide, hvem der vinder, hvem der kommer med de afgørende "stød", og hvem der fremfører de bedste argumenter. Der kommer til at være både vindere og tabere, lyder det fra Romney.
Han ligger før den første debat sløvt i meningsmålingerne i slaget om det Hvide Hus. Den seneste meningsmåling fra nyhedsbureauet Reuters giver Obama 47 procent af stemmerne mod 42 procent til Romney.
De direkte dueller på nationalt tv har ført har stor betydning i præsidentvalgkampen. Den første blev afviklet mellem demokraten John F. Kennedy og republikaneren Richard Nixon i september 1960.
66 millioner fulgte debatten mellem en solbrændt, veltrænet og afslappet Kennedy og en bleg og dårligt barberet Nixon, der kun to uger tidligere var udskrevet fra et hospital efter en knæoperation.
Nixon afviste at blive sminket inden seancen under de varme projektører gik i gang. Når Kennedy svarede kiggede han direkte ind i kameraet, mens en småsvedende Nixon kiggede på journalisten. Resultat: Kennedy vandt.
Skræmt af oplevelsen nægtede Nixon at deltage i tv-debatterne i 1968 og 1972.
