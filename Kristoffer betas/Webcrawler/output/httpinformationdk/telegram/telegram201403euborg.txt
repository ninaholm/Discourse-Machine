EU-borgeres ekskoner kan hæve ekstra dansk børnetilskud
En fraskilt mor i et europæisk land kan få børnecheck og børnetilskud fra Danmark, oplyser Socialministeriet.


 Det har skabt politisk ballade på Christiansborg, at EU-borgere med job her i landet modtager børnecheck, selv om deres børn ikke bor i Danmark.
Nu udløser det fornyet furore, at også det såkaldte børnetilskud kan sendes ud af landet, skriver Jyllands-Posten. Endda til mødre, som ikke længere er sammen med den danskarbejdende far.
- En enlig mor i Polen kan søge dansk tilskud, hvis faren til barnet arbejder og er skattepligtig i Danmark, oplyser Socialministeriet til avisen.
Det betyder, at eksempelvis en fraskilt mor i et andet EU-land har ret til endnu en ydelse ud over børnechecken, hvis faren til hendes barn arbejder i Danmark.
Dermed kan en mor, der aldrig har selv har været på dansk grund, opnå rettigheden til det danske børnetilskud.
Tilskuddet udgør 2664 kroner skattefrit i kvartalet for en enlig forsørger med ét barn boende hos sig. For hvert ekstra hjemmeboende barn lægges 1319 kroner oveni beløbet.
Socialminister Manu Sareen (R) forsvarer over for Jyllands Posten ordningen.
- Danmark skal naturligvis overholde sine forpligtelser i henhold til EU. Jeg synes da, at det er helt rimeligt, at når man for eksempel arbejder og betaler skat i et land, så får man også nogle rettigheder, siger han i et skriftligt svar.
Regeringens holdning møder dog bred modstand i folketingssalen.
- Det er en del af præcis samme problem som med børnechecken, siger Venstres skatteordfører Torsten Schack Pedersen til Jyllands-Posten.
Enhedslistens socialordfører, Finn Sørensen, mener også, at sagen er "et principielt problem", fordi EU-juraen står i kontrast til den danske lov, som ikke nævner, at børnetilskud skal kunne eksporteres ud af landet.
Regeringens administration af tilskuddet er en del af forhandlingerne om en lovændring af optjeningsprincippet for børnechecken.
