Thorning: Vi vil lægge bogen bag os
Statsministeren siger, at hun og Socialdemokraterne nu vil lægge kontroversiel bog bag sig.


 Både statsminister Helle Thorning-Schmidt (S) og den socialdemokratiske folketingsgruppe i det hele taget vil nu lægge bogen "Den hemmelige socialdemokrat" på hylden og koncentrere sig om andre ting.
Sådan lyder budskabet fra statsministeren efter et gruppemøde, hvor den kontroversielle bog - der er skrevet af en anonym forfatter, som angiveligt er medlem af den socialdemokratiske folketingsgruppe - for første gang blev diskuteret i S-gruppen.
- Vi har valgt, at vi vil lægge det bag os og koncentrere os om det politiske, siger Thorning efter gruppemødet, hvor personen bag bogen således ikke lod masken falde og gav sig til kende.
Forlaget bag bogen understreger i forordet, at bogens bagmand er medlem af folketingsgruppen.
Men det sætter statsministeren spørgsmålstegn ved, da hun møder pressen efter gruppemødet.
- Vi aner ikke, hvem det er. Det kan være, at det ikke engang er nogen fra folketingsgruppen. Det betyder ikke noget for os, og jeg har tænkt mig at tage præcis de samme debatter i gruppen, som jeg hele tiden har gjort, siger Helle Thorning.
Selvom budskabet fra S-toppen nu er, at "Den hemmelige socialdemokrat" skal arkiveres lodret og ende sine dage som sommerhus-litteratur, så erkender gruppeformand Henrik Dam Kristensen, at bogen gav anledning til "frustration" på gruppemødet.
- Der var mange medlemmer, der gav udtryk for deres frustration over den måde, gruppen bliver behandlet på af en anonym person. Men det, der også er konklusionen, er, at den bog ikke skal få lov at dække over vores politiske dagsorden, siger han.
Beskæftigelsesminister Mette Frederiksen kalder det "skadeligt, at sådan nogle bøger bliver skrevet og udgivet", mens politisk ordfører Maja Panduro betegner det som "usympatisk at hænge gruppefæller ud på den måde".
