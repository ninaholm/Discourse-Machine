Færre gennemfører en erhvervsuddannelse
Mens flere gennemfører en gymnasial uddannelse, går det den modsatte vej for de unge på erhvervsuddannelserne.


 Rigtig mange unge må opgive at gennemføre deres uddannelse på de danske erhvervsskoler.
På erhvervsuddannelserne faldt antallet af fuldførte uddannelsesforløb med 15 procent fra 2001 til 2011, viser nye tal fra Danmarks Statistik.
- Det er altså rigtig alvorligt, siger Pernille Rosenkrantz-Theil (S).
Hun og flere partifæller fremlagde en plan i april for at udligne forskellene imellem erhvervsuddannelserne og gymnasierne.
På gymnasierne går det nemlig meget bedre. Her er antallet af elever, som gennemfører, steget med 33 procent siden 2001.
- Krisen har kostet rigtig mange praktikpladser, og når de unge mennesker ikke kan komme i praktik, kan de ikke gennemføre deres erhvervsuddannelse, siger Pernille Rosenkrantz-Theil til Ritzau.
Tilgangen til erhvervsuddannelserne er ellers steget støt fra 65.999 i 2001 til 73.669 i 2011. Men hvor 37.615 fuldførte i 2001, var tallet sidste år helt nede på 31.983.
- Det værste med unge, som ikke får en ungdomsuddannelse, er, at de ikke kan få foden indenfor på arbejdsmarkedet senere i livet, siger Pernille Rosenkrantz-Theil.
Hun er ikke i tvivl om, at hvis flere unge skal gennemføre deres uddannelse, skal der flere praktikpladser på bordet.
- Det er bare ikke godt nok, at 10.000 studerende står uden mulighed for at komme i praktik, siger hun.
Hun er glad for, at regeringen har sat sejl for at skabe 3000 ekstra pladser, men understreger, at det kun er en start, hvis de unge ikke skal forsvinde ud af uddannelsessystemet først og arbejdsmarkedet senere.
- Der skal gøres noget fra politisk side for at hjælpe erhvervsuddannelserne, og praktikpladserne er det rigtige sted at starte, siger hun.
Alle erhvervsuddannelser kan påbegyndes lige efter folkeskolen og tager mellem to og fem år.
