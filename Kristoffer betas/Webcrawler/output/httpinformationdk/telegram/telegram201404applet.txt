Apple tager igen fusen på Wall Street med superregnskab
Succesen fortsætter for Apple. Salget af iPhone overgår forventningerne, og selskabet annoncerer aktiesplit.


 Verdens mest værdifulde børsselskab, det amerikanske Apple, satte onsdag analytikerne til vægs med et usædvanligt stærk kvartalsregnskab.
Ikke alene overgik styksalget af iPhones forventningerne med flere millioner. Det samme gjorde omsætningen og indtjeningen.
Og kombineret med en række aktionærvenlige tiltag sender selskabets stærke finansielle præstation Apple-aktien op med cirka otte procent på børsen i New York.
Ifølge estimater indsamlet af Bloomberg News ventede analytikerne, at omsætningen landede på 43,5 milliarder dollar i kvartalet med et overskud efter skat på 9,1 milliarder dollar. Bruttomarginen, der siger noget om en virksomheds lønsomhed, ventedes at lande mellem 37 og 38 procent.
- Selskabet plejer at gøre det lidt bedre end lovet. Derfor skal Apple helt op i toppen af dette interval, før investorerne vil være tilfredse, lød det fra Nordeas aktiespecialist Michael Borre i en kommentar forud for regnskabet.
Og Apple gjorde det væsentligt bedre med en omsætning på 45,6 milliarder dollar, et overskud på 10,2 milliarder dollar og en bruttomargin på 39,3 procent.
Salget af Iphones steg til 43,7 millioner styk mod forventet 38 millioner. Apple oplyser, at salget i Kina går frem på grund af den samarbejdsaftale med China Telecom, som faldt på plads tidligere i år.
Oven i de opmuntrende tal kan aktionærerne også glæde sig over, at Apple vil øge tilbagekøbet af egne aktier med 30 milliarder dollar inden udgangen af 2015.
Eneste skuffende element i regnskabet er salget af iPads, der faldt 16 procent.
Desuden annoncerer selskabet et aktiesplit i forholdet syv til en. Det gør aktien væsentligt billigere end i dag, hvor en enkelt aktie koster over 524 dollar. Opsplitningen er uden betydning for Apples indtjening, men ifølge den gængse opfattelse på børsmarkederne tiltrækker billigere aktier flere investorer.
