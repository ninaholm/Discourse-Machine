Spaniens oppositionsleder kræver Rajoys afgang
Den spanske premierministers konservative parti straffes i ny meningsmåling efter korruptionsanklager.


 Spaniens socialistparti kræver, at den konservative premierminister, Mariano Rajoy, tager ansvar for en korruptionsskandale og træder tilbage.
Opfordringen kommer samtidig med, at en meningsmåling viser rekordlav tilslutning til Rajoys Folkeparti.
Flere fremtrædende medlemmer, heriblandt Rajoy, er i de spanske medier blevet beskyldt for at have modtaget ulovlige pengebeløb fra spanske virksomheder.
El Pais kunne fredag fremlægge papirer, der ifølge avisen dokumenterer pengeoverførslerne, blandt andet til Rajoy.
Rajoy nægter, at han har gjort noget forkert, men blandt mange spaniere, der oplever hårde økonomiske tider, er der vrede.
- Frem for at Rajoy er blevet løsningen for dette land, er han blevet endnu et problem, siger lederen for Socialistpartiet, Alfredo Rubalcaba, som var vicepremierminister i den tidligere socialistiske regering.
- Rajoy bør opgive sin rolle som lederen af regeringen, for han kan ikke håndtere den svære situation, som Spanien står over for, mener han.
En meningsmåling i avisen El Pais søndag viser, at hverken Folkepartiet eller Socialistpartiet ville kunne sikre sig et flertal, hvis der var valg i dag.
Målingen viser, at Folkepartiet står til 23,9 procent, der er den laveste opbakning til partiet nogensinde.
Socialistpartiet gør det ikke bedre med 23,5 procent.
Spanien har været i recession de seneste fem år, hvor begge partier har været ved magten.
