Putin: Assad vil regere Syrien med sund opposition
Syriens præsident, Bashar al-Assad, er indstillet på "politiske forandringer" og vil holde et nyt valg.


 Ruslands præsident, Vladimir Putin, siger, at Syriens præsident, Bashar al-Assad, er villig til at holde et snarligt parlamentsvalg og dele magten med "en sund opposition."
 Putin siger, at den russisk-støttede syriske præsident er enig i, at "politiske forandringer er nødvendige."
- Den syriske præsident er enig i dette - i en sådan grad, at han vil holde et snarligt valg og etablere kontakt med den såkaldte sunde opposition og trække dem med ind i ledelsen af landet, siger Putin i en tv-transmitteret tale fra et økonomisk forum i den østlige del af Rusland.
Syrien holdt et parlamentsvalg i maj 2012, som blev boykottet af oppositionen og fordømt i det internationale samfund. Det næste valg skal ifølge den syriske forfatning senest finde sted i 2016.
Putin siger, at Rusland er parat til at "understøtte en dialog i Syrien."
Den russiske leder siger også, at migrantkrisen i Europa er udløst af de grusomheder, som jihadisterne i Islamisk Stat (IS) har begået.
- IS begår brutale overgreb. Derfor flygter folk, siger Putin.
Putin siger, at det er "for tidligt" at tale om, hvorvidt Rusland ville kunne deltage i militære operationer vendt mod Islamisk Stat.
USA siger samtidig, at det er ved at undersøge rapporter om, at der er russiske soldater i Syrien.
Rusland har konsekvent brugt dets vetoret i FN's Sikkerhedsråd til at støtte Assads regime i den fire år lange borgerkrig, som har kostet over 240.000 mennesker livet. Moskva støtter også Assad med våben.
Rusland har lagt op til, at en bredere koalition end den nuværende bør nedkæmpe Islamisk Stat, hvilket også ville omfatte Syriens regeringsstyrker og Assads allierede, hvilket afvises af modstanderne af Assad.
