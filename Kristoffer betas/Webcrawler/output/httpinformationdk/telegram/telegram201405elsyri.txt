EL: Syrien har brug for fred - ikke flere våben
Danmark skal åbne for humanitær hjælp til den civile befolkning i Syrien i stedet for flere våben, mener EL.


 Enhedslistens forsvarsordfører, Nikolaj Villumsen, kritiserer regeringens kursskifte for at være i strid med FN og opfordrer i stedet til, at Danmark arbejder for at få humanitær hjælp frem til den nødstedte befolkning og skabt forhandling gennem FN.
- Syrien har desperat brug for fred. Syrien har ikke brug for flere våben. Krigen har haft forfærdelige ofre for civilbefolkningen, og Danmark bør ikke bidrage til, at krigen kan fortsætte, siger Nikolaj Villumsen.
Udenrigsminister Martin Lidegaard (R) bakker op om bevæbning af grupper i den syriske opposition. Våbenstøtte er et bedre alternativ end status quo, mener han.
- FN har meget klart opfordret verdenssamfundet til at stoppe leveringen af våben til den blodige konflikt. Den holdning har den danske regering hidtil bakket op. Det er dybt problematisk, at udenrigsministeren nu vil trodse FN og sende våben til Syrien.
Nikolaj Villumsen frygter, at våbnene ender i hænderne på de forkerte. Selvom regimet har ansvaret for de fleste uhyrligheder, begår ekstremistiske grupper ifølge FN også grove overfald på civile.
- Danmark bør arbejde for, at der åbnes for humanitær hjælp til den nødstedte civilbefolkning i Syrien. Det kræver politiske forhandlinger med parterne i konflikten gennem FN, og det er her, Danmark bør prioritere sin indsats, siger han.
Danmark har hidtil været afvisende over for at bevæbne de moderate oprørere. Især på grund af risikoen for, at våbnene havner hos de ekstremistiske oprørere.
Men han understreger i Berlingske, at det mest presserende er at få sikret humanitær hjælp til de millioner af syrere, der er fanget i krigshandlingerne.
