Regeringen lander rød finanslov med SF og EL
Finansminister Bjarne Corydon taler om "fællesskabets finanslov" efter rød aftale med SF og EL.


 Regeringen, Enhedslisten og SF fik torsdag finansloven for 2015 på plads. Dermed fik de fire partier i rød blok efter nogle tumultagtige år vist, at de kan samarbejde.
Med få måneder tilbage til et folketingsvalg blev parterne enige om en rød finanslov, som blandt andet indfører en ny kontantydelse til folk, der opbruger deres dagpenge, og ændrer flere dele af kontanthjælpssystemet.
- Danmark har fået en finanslovaftale for 2015. Jeg tror, det er rimeligt at sige, at vi kan døbe den fællesskabets finanslov, siger finansminister Bjarne Corydon (S) og tilføjer:
- Aftalen styrker vores velfærd og vores fællesskab i Danmark på en lang række områder. Samtidig med at den er økonomisk ansvarlig og skaber flere job og mere vækst, siger Bjarne Corydon.
Regeringen har været igennem et kaotisk år, hvor forhandlingerne om finansloven med Enhedslisten sidste år faldt på gulvet efter 33 møder, hvor regeringen i stedet indkaldte Lars Løkke Rasmussen (V) og indgik en aftale med Venstre og De Konservative.
Få måneder efter valgte SF efter et dramatisk forløb at træde ud af regeringen på baggrund af et opgør om salget af dele af Dong Energy til Goldman Sachs.
I 2012 var der også voldsom uenighed i rød blok om finansloven. Den gang var Enhedslisten så utilfreds, at Johanne Schmidt-Nielsen ikke ville stå ved siden af Bjarne Corydon ved præsentationen.
SF's formand, Pia Olsen Dyhr, er tilfreds med, at det denne gang lykkedes at samle alle fire partier bag aftalen uden større politisk ballade:
- Jeg synes, det er positivt for centrum-venstre, at der står både en smilende Morten, Bjarne, Johanne og jeg her. Det, synes jeg, er vigtigt for centrum-venstre.
- Ikke mindst i lyset af, at hvis det var de borgerlige, der havde stået her, så havde vi fået nulvækst i den offentlige sektor og brugerbetaling i sundhedssektoren, siger Pia Olsen Dyhr.
Både SF og Enhedslisten ser mange positive dele i aftalen, men begge partier understreger samtidig, at rød bloks langvarige skænderi - striden om dagpengereformen- langt fra er slut.
- Er det her en perfekt finanslov? Nej, selvfølgelig er det ikke det. Det er åbenlyst, at Danmark står med et uløst dagpengeproblem, siger Enhedslistens politiske ordfører, Johanne Schmidt-Nielsen.
Hun er dog tilfreds med, at man er kommet "et stykke" vej ved at sikre en kontantydelse.
