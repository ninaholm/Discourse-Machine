Læger med mod på yderområder kan nu få kontant belønning
Regeringen har afsat knap 200 millioner kroner til at trække praktiserende læger til udkantsområder.


 Det skal være mere attraktivt for læger at slå sig ned i yderområder eller socialt belastede områder af Danmark.
Det mener regeringen, der over de næste fire år som et forsøg vil bruge 187 millioner kroner som økonomisk gulerod til læger, der har mod på at flytte væk fra byerne, skriver Jyllands-Posten.
- Vi må erkende, at Danmark er ude af balance, når det gælder lægedækning, og det er regeringens ambition at sikre en mere ligelig, geografisk sundhed, siger sundhedsminister Sophie Løhde (V) til avisen.
Ud over en konkret bonus til praktiserende læger i yderområder og socialt belastede områder sætter regeringen også et bredere udvalgsarbejde i gang for at finde løsninger, der skal sikre en ensartet dækning af blandt andet sygehuslæger og speciallæger.
Praktiserende Lægers Organisation (PLO) tager positivt imod idéen.
- Det er godt at blive klogere på, om økonomiske incitamenter virker. Men jeg tror ikke, at en pengemæssig gulerod kan stå alene, selvom det vil være attraktivt at få lidt mere for at håndtere kroniske patienter, siger PLO's formand, Christian Freitag, til Jyllands-Posten.
Det er endnu ikke lagt fast, om læger i områder med mange kroniske patienter skal have dobbelt belønning, men hvis 500 læger som tænkt eksempel indgår i forsøget, vil de hver få omkring 374.000 kroner ekstra over fire år - før skat.
Både Kommunernes Landsforening og Danske Regioner tager også positivt imod forsøget, der efter planen skal begynde allerede næste år.
