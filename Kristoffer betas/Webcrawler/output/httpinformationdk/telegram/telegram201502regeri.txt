Regeringen presses i Hedegaard-sag
Flere partier kræver nu handling fra regeringen for at få sigtet i Lars Hedegaard-sagen udleveret fra Tyrkiet.


 Regeringen beskyldes fra begge sider af den politiske midte for at være alt for passive i sagen om drabsforsøget på Lars Hedegaard, der blev beskudt foran sin hoveddør. Det skriver TV 2.
Den formodede gerningsmand - den danske statsborger "BH" - blev i april 2014 anholdt i Tyrkiet, men efter han blev løsladt igen fire måneder senere, har Danmark ikke fået en officiel undskyldning eller en klar forklaring.
Enhedslistens medlem af Udenrigspolitisk Nævn, Nikolaj Villumsen, siger til TV 2, at han vil indkalde justitsminister Mette Frederiksen i samråd om sagen, ligesom han mener, at der skal rejses en sag ved den Europæiske Menneskerettighedsdomstol - og at Tyrkiet ikke kan blive medlem af EU, hvis sagen ikke løses.
- Det er fuldstændig grotesk. Vi har en situation, hvor regeringen sidder på hænderne, og hvor Tyrkiet holder Danmark for nar. Det virker nærmest som om, regeringen ikke vil vide, hvorfor den formodede gerningsmand blev løsladt, siger Nikolaj Villumsen til TV 2.
Sammen med Enhedslisten kræver også Venstre, Konservative, Liberal Alliance og Dansk Folkeparti nu, at regeringen øger presset på Tyrkiet.
- Det er grotesk, at regeringen ikke har gjort mere i den pågældende sag. Der er en dansker, som har været udsat for et drabsforsøg. Vi har bedt om at få en person udleveret, og når det ikke er sket, så er det fordi, Tyrkiet ikke tager det alvorligt nok, siger Martin Henriksen fra Dansk Folkeparti til TV 2.
Både Udenrigsministeriet og Justitsministeriet bekræfter overfor TV 2, at der ud over et embedsmandsmøde 29. januar ikke har været politisk kontakt mellem Tyrkiet og Danmark siden midten af december 2014.
