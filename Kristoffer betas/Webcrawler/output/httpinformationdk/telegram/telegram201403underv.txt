Undervandsdrone bliver sat ind i jagt på malaysisk fly
Pentagon bidrager med avanceret udstyr til eftersøgning af fly i Det Indiske Ocean.


 En amerikansk undervandsdrone, der er i stand til at udforske havet på over 4500 meters dybde, vil snart stå klar til at hjælpe med eftersøgningen af Malaysia Airlines-flyet, der forsvandt 8. marts på vej fra Kuala Lumpur til Beijing.
Det meddeler Pentagon mandag, efter at den malaysiske premierminister konkluderede, at det forsvundne fly MH370 er styrtet i havet i et fjernt område af Det Indiske Ocean, og at alle 239 personer om bord med al sandsynlighed er døde.
- Vi har flere end 200 familier derude, der sørger lige nu. De har lige fået nogle barske nyheder i dag fra den malaysiske regering, siger Pentagons talsmand John Kirby.
Bluefin-dronen er lidt over fem meter lang og den vejer omkring 800 kilo.
Både undervandsdronen og andet højteknologisk udstyr, der skal hjælpe med at finde det forsvundne flys sorte bokse, er fløjet fra New York mandag og forventes at ankomme til Perth i det vestlige Australien tirsdag.
De sorte bokse fra det forsvundne fly udsender kun signaler i 30 dage, men det amerikanske hjælpeudstyr vil først blive taget i brug, når søgeområdet er blevet markant indsnævret, fortæller Pentagons talsmand.
- For at denne teknologi skal være brugbar, så er man nødt til at have et bestemt område af havbunden, som man vil kigge nærmere på.
- Du er nødt til at give det nogle rammer - og der er vi ikke lige nu, siger Kirby.

Ingen vragdele fra flyet er med sikkerhed blevet fundet, men i løbet af de seneste dage er forskellige genstande i fjerntliggende egne af Det Indiske Ocean blevet spottet.
Tirsdag morgen lokal tid oplyser de australske marinesikkerhedsmyndigheder, at dagens eftersøgning af flyet er indstillet på grund af kraftig vind, regn og store bølger i søgeområdet.
