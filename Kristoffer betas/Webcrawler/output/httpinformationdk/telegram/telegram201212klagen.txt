Klagenævn: Statslige vandplaner er ugyldige
Høringsfristen på kun otte dage var for kort, da statslige vandplaner blev vedtaget. Processen skal nu gå om


 Flere landmænd og organisationer har fået ret i deres klager over, at otte dages høringsfrist for statslige vandplaner var for kort.
Det fastslår Natur- og Miljøklagenævnet tirsdag, og dermed er vedtagelsen af 23 statslige vandplaner ugyldige.
Naturstyrelsen planlægger derfor en ny supplerende høring, oplyser styrelsens direktør, Niels Christensen.
- Det er vigtigt, at borgere og organisationer får mulighed for at give deres mening til kende, og derfor skal der være rimelige høringsfrister. Klagenævnet har afgjort, at det ikke var tilfældet med vandplanerne, og det beklager jeg meget, siger han.
- Vi er netop i gang med at vurdere konsekvenserne af afgørelsen, og vi sætter gang i en ny høring så hurtigt, som det kan lade sig gøre.
Vandplanerne er en udmøntning af EU's såkaldte vandrammedirektiv, som Danmark underskrev allerede i 2000. Det kræver, at der skal være god økologisk tilstand i såvel grundvand som i åer, søer og kystnære farvande i 2015.
Egentlig skulle vandplanerne have været vedtaget senest 22. december 2009. Men på det tidspunkt havde den daværende VK-regering end ikke sendt planerne i offentlig høring.
VK-regeringen overvejede at søge udsættelse for kravene til 2027, men under den nuværende regering blev der i december 2011 holdt en supplerende høring om planerne. Og den høring var altså for kort.
Den korte høringsfrist er hovedindhold i mange af de klager, som er kommet både fra enkelte landmænd og fra erhvervet - dels fra den største organisation, Landbrug & Fødevarer, dels fra protestbevægelsen Bæredygtigt Landbrug.
Natur- og Miljøklagenævnet traf på sit møde mandag principiel beslutning i syv klagesager om de statslige vandplaner og fandt i alle tilfælde, at fristen var "væsentlig for kort".
