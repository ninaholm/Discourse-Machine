Paven: Våbenproducenter er ikke kristne
Pave Frans mener, at producenter af våben, og investorer i våbenindustrien, ikke kan kalde sig kristne


 Våbenindustrien får læst og påskrevet af paven med de midler, som den katolske leder i Vatikanet har.
Pave Frans siger indirekte, at producenter af våben og personer, der investerer i våbenindustrien, er nogle hyklere, hvis de regner sig selv for kristne.
Hans fordømmelse af våbenindustrien er faldet søndag i en tale, der handlede om både krig, politik og tillid, og tilhørerne var tusindvis af unge mennesker i Torino i Norditalien.
- Det får mig til at tænke på personer, ledere, forretningsmænd, der kalder sig kristne, og som fremstiller våben. Det fører til noget mistillid, gør det ikke?, spurgte paven, mens de unge jublede.
Han kritiserede også dem, der investerer i våbenindustrien.
- Tvetungethed er dagens valuta. De siger ét, men gør noget andet.
Videre talte han om fortiden, om begivenheder under Første og Anden Verdenskrig.
Han talte om tragedien med ’Shoah’ og brugte den hebræiske betegnelse for Holocaust, jødeudryddelsen under Anden Verdenskrig.
- Stormagterne havde fotos af jernbanelinjer, hvor tog kørte til koncentrationslejre som Auschwitz med jøder, kristne, homoseksuelle alle, der skulle dræbes. Hvorfor bombede de ikke (jernbanerne, red)?, spurgte pave Frans.
Han talte også om tragedien med armenierne under Første Verdenskrig, hvor omkring 1,5 millioner armenierne blev dræbt af tyrkerne.
Han brugte dog ikke ordet ’folkemord’.
I april vakte han Tyrkiets vrede, da han anvendte netop betegnelsen ’folkemord’. Tyrkiet siger, at det ikke var et folkemord. Der var krig, og også mange tyrkere blev dræbt.
Tyrkiet kaldte sin ambassadør hjem fra Vatikanet efter sprogbruget i april.
