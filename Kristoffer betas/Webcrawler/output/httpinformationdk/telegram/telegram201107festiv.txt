Festivalgæster trodser regn og kulde
Det første døgn med koncerter på Roskilde Festival har været en succes for både gæster og arrangører.


 Faretruende sorte skyer har hele fredag ligget over Roskilde Festival, og temperaturen har taget et ordentligt dyk fra de 25-30 grader, der startede ugen.
Men der skal mere end dårligt vejr til at slå de mange festivalgæster ud, når musikken spiller.
- Vi var mange i min lejr, som var usikre på, om vi skulle tage af sted, men vi er virkelig blevet positivt overraskede, og det er bare skønt, siger 25-årige Lærke Kaagaard, der er Roskilde-gæst for niende gang.
- Vejret skal være rigtig slemt for, at festivalen bliver dårlig, lyder det samstemmende fra 42-årige Mikkel Grimmeshave.
- Her er den sædvanlige gode stemning, her er tilstrækkelig med øl, og folk er i godt humør, tilføjer han.
Også festivalens talskvinde Christina Bilde jubler over det første døgn
- Vi er kommet virkelig godt fra start. Åbningen forløb som planlagt, og regnen torsdag gjorde jo bare, at vi fik renset luften, siger festivalens talskvinde Christina Bilde.
Roskilde Festival slog dørene op til festivalpladsen klokken 17 torsdag, og de mange forventningsfulde koncertgæster kunne blandt andre opleve danske Veto, der med blandede anmeldelser åbnede festivalens største scene.
Senere indtog heavy metal-legenderne Iron Maiden Orange Scene foran omkring 40.000 feststemte publikummer, mens en mere afdæmpet PJ Harvey indtog den andenstørste scene med stor succes.
- Generelt har der været en rigtig god stemning på festivalen. Vi har været godt forberedte, og det har faktisk kørt fuldstændig efter planen i år, siger Christina Bilde.
Fredagens musikprogram på Orange Scene byder blandt andre på The Raveonettes, Portishead, Mastodon og M. I. A, og ifølge meteorologer fra såvel DMI og TV2's Vejrcenter, kan festivalgæsterne nyde aftenens koncerter i tørvejr.
