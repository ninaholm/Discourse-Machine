SF-profil: Vilhelmsen har stærke lederevner
Anne Baastrup er begejstret for, at partikollega og veninde Annette Vilhelmsen vil være formand for SF.


 Det er en fantastisk stærk og vidende politiker med gode lederegenskaber, der nu skal kæmpe mod sundhedsminister Astrid Krag om at blive formand for SF.
Det siger mangeårigt folketingsmedlem for SF og partiets trafik- og handicapordfører, Anne Baastrup, om partikollegaen Annette Vilhelmsen, der søndag meddelte, at hun ønsker at overtage styringen i regeringspartiet.
- Hun har ledererfaring fra sit tidligere arbejde, og det kan man tydeligt mærke, siger Anne Baastrup om Vilhelmsen, der blandt andet har været centerleder på Nationalt Videncenter for Frie Skoler og arbejdet som selvstændig pædagogisk konsulent.
- Også i politiske sammenhænge optræder hun som leder, og hun er helt sikkert en formandsprofil forstået på den måde, at hun kan lede, mener Baastrup.
Annette Vilhelmsen er uddannet cand.pæd. i almen pædagogik og har en læreruddannelse fra Den Frie Lærerskole. Derudover har hun siddet 11 år i byrådet i Kerteminde.
- Hun er uddannet inden for skoleområdet, så det er jo helt klart en spidskompetence, og så har hun beskæftiget sig en hel del med socialområdet.
- Og så er hun blevet erhvervsordfører, og der må jeg godt nok sige, at hun er nede i detaljen. Hendes viden på erhvervsområdet er forbløffende stor efter så kort tid i Folketinget, siger Anne Baastrup.
Vilhelmsens beslutning om at stille op til formandsposten kommer dagen efter, at hun blev valgt som spidskandidat for SF på Fyn foran netop Anne Baastrup.
- Hun slog mig på Fyn efter et år i Folketinget, så jeg har fantastisk stor respekt for hendes politiske arbejde. Hun har stor integritet, og så løber hun maraton, og det synes jeg da er helt vildt, siger Baastrup, der ikke endeligt vil erklære sin støtte til nogen af kandidaterne.
- Alt det der venter jeg med til den 21. september, hvor fristen for at melde sit kandidatur er overskredet. Det er vigtigt, at man ikke afholder andre fra at stille op.
Anne Baastrup glæder sig desuden over, at formanden skal findes ved kampvalg.
- Det er vildt godt. Det ville være skidt, hvis vi kun havde Astrid og sagde, at vi kun holdt et valg for valgets skyld. Det her vil give den, der måtte vinde, et stort rygstød.
