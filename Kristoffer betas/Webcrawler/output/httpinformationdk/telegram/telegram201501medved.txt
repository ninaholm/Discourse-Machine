Medvedev: Faldende oliepris betyder nedskæringer
Ruslands premierminister, Medvedev, varsler nedskæringer efter fald i rublens værdi og i oliepriserne.


 Den russiske premierminister og tidligere præsident, Dimitri Medvedev, oplyser, at den russiske regering på grund af faldende oliepriser bliver nød til at skære i budgettet.
Det oplyser nyhedsbureauet Reuters.
Hans økonomiminister kunne samme dag oplyse, at man kigger på, hvordan man kan skære 10 procent på statsbudgetterne.
Rusland budgetterer med at kunne sælge sin olie til en pris på 100 dollar per tønde. Onsdag lå prisen på en tønde olie dog på omkring 46 dollar. Økonomiministeriet i Rusland vurderer, at betyder et tab 3000 milliarder rubler.
Derfor vil den russiske regering udvide den pulje, der skal lukke huller i statsbudgettet, med 370 milliarder rubler.
Meldingerne kommer samme dag, som Verdensbanken nedjusterer forventningerne til Ruslands vækst i BNP for 2015 fra -0,7 procent til -2,9 procent.
Den russiske valuta, rublen, har den seneste tid oplevet et voldsomt værditab imod dollaren. Siden årsskiftet har rublen tabt 16 procent af sin værdi, efter at den i 2014 tabte cirka 40 procent.
Ifølge AFP siger viceøkonomiministeren, at inflationen i Rusland i år kan ramme 17 procent. Dimitri Medvedev forsikrer dog, at Rusland har redskaberne til at sikre rublens værdi.
Et af dem er, at den russiske regering har tænkt sig at sende 1000 milliarder rubler ud i det russiske banksystem for at støtte den russiske økonomi.
Han giver samtidig sin opbakning til den russiske centralbanks håndtering af sanktionerne mod Rusland efter krisen i Ukraine, de faldende oliepriser og den faldende værdi af valutaen.
Ved samme lejlighed gjorde Medvedev det klart, at Rusland ikke har nogle intentioner om at lukke sig om sig selv. Medvedev siger, at det vil være meget forkert at gentage fortidens fejl ved ikke at være en aktiv spiller i verden.
