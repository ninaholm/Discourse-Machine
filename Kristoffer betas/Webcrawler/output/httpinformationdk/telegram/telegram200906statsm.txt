Statsministeren glad for udskældt kampagne



 Uanset kritik for at skævvride og agitere, er statsminister Lars Løkke Rasmussen godt tilfreds med den kampagnefim om tronfølgeloven - med Statsministeriet som afsender - som i disse dage ruller over TV-skærmene.
 Lars Løkke Rasmussen siger, at det er op til den enkelte dansker, hvad han eller hun vil stemme. Og at målet - opmærksomhed om afstemningen - er nået.
 - Det afgørende for mig er at få en debat om den afstemning på søndag. Og det er lykkedes. Jeg vil opfordre stærkt til, at de, der synes, der skal være ligestilling, benytter deres ret til at stemme på søndag, siger han til TV2-Nyhederne.
 Statsministeriet er under kritik for ikke blot at opfordre danskerne til at stemme ved næste weekends afstemning om ligestilling i tronfølgeloven. Kampagnen fra Statsministeriet går skridtet videre og opfordrer danskerne til at stemme ja til en ændring af loven, lyder kritikken. Men det tager han mindre tungt.
 - Jeg tror, at langt de fleste danskere synes, at vi skal leve i et land, hvor der selvfølgelig også skal være ligestilling i forhold til at arve tronen. Det føler jeg mig ret overbevist om. Men reglerne siger, at der både skal være flertal og mindst fire ud af ti stemmeberettigede skal stemme ja. Så folk skal stemme på søndag. Det er formålet, siger han.
 Blandt andre retorikprofessor Christian Kock har over for Ritzau kritiseret ministeriets aviskampagne for at være skævvredet, fordi den ifølge ham indirekte opfordrer danskerne til at stemme ja. Og Statsministeriets kampagnefilm, der vises som TV-reklamer, er ifølge både Christian Kock og lektor i medievidenskab ved Aarhus Universitet Edvin Kau endnu mere klar i sit budskab.
