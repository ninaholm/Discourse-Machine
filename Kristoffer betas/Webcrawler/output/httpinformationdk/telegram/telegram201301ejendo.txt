Ejendomsspekulant hives i retten for millionsvindel
Falleret ejendomsspekulant anklages for svindel med skatter og afgifter for over 70 millioner kroner.


 En speget affære om grov skattesvig for over 58 millioner kroner og fiflen med afgifter på luksuriøse biler for over 13 millioner kroner begynder tirsdag ved Helsingør Byret.
Sagen er mod den fallerede ejendomsmatador Kenneth Schwartz Thomsen, der var en af pengemændene i den krakkede Roskilde Bank.
Det er en diger sag, der starter ved byretten. Samlet fylder den 40-50 ringbind, og anklager Knud Damgaard Kisbye fra Statsadvokaten for særlig Økonomisk Kriminalitet - Bagmandspolitiet i daglig tale - skal rulle sagen ud i retten.
- Jeg regner med at skulle bruge de to første dage på at forelægge selve sagen. Og vi kan så gå i gang med at afhøre Kenneth Schwartz Thomsen den 23. januar, siger anklageren, der regner med at skulle afhøre omkring 15 vidner i sagen.
Bagmandspolitiet har tiltalt ejendomsmatadoren for at have fusket med afgiften på luksusbiler.
Det drejer sig blandt andet om to biler af mærket Lamborghini Gallardo - en til Kenneth Schwartz Thomsen og en til konen. Bilerne blev købt af et firma i Tyskland til at køre i dernede, men politiet er af den opfattelse, at de i stedet er blevet til at køre i herhjemme.
Anklagen lyder også på køb af yderligere tre biler til det tyske firma - en Porche og to eksemplarer af Bentley Continental - og alt i alt lyder tiltalen på fusk med registreringsafgifter på 12,7 millioner kroner.
Oveni kommer seks tiltaler for skattesvig på over 58 millioner kroner. Politiet mener, at Kenneth Schwartz Thomsen har undladt at betale skat i en række ejendomshandler.
Ved sin side har Kenneth Schwartz Thomsen to meget erfarne forsvarsadvokater: Karoly Nemeth og hans søn Anders Nemeth.
Der er afsat omkring 28 dage til sagen.
