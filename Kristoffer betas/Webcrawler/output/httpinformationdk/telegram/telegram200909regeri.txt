Regeringen kendte til fangeproblemer



 Regeringen var udmærket klar over, at det kunne blive problematisk at samarbejde med amerikanske styrker i Afghanistan, da den i januar 2002 sendte Jægerkorpset af sted for at deltage i jagten på al-Qaeda. Det fremgår af et juridisk notat, som det efter flere års søgen er lykkedes Forsvarsministeriet at lokalisere, skriver Information.
 Notatet viser, at regeringen var fuldstændig klar over, at de amerikanske styrker i Afghanistan ikke var forpligtet til at overholde alle Geneve-konventionernes krigsfangebestemmelser. Det belaster regeringen, der hidtil har forsøgt at fralægge sig ansvaret for Jægerkorpsets udlevering af 31 afghanske fanger til de amerikanske styrker i Kandahar, mener Socialdemokraterne og SF. 
- Notatet bekræfter til fulde den mistanke, vi hele tiden har haft om, at regeringen udmærket var klar over de problemer, som kunne opstå, siger SF's forsvarsordfører, Holger K. Nielsen til avisen. 
 Det fire sider lange notat er udarbejdet af Forsvarets Auditørkorps og afleveret til Forsvarsministeriet den 30. januar 2002. I notatet skriver Generalauditøren bl.a., at de amerikanske styrker i Afghanistan ikke er forpligtet til at behandle især al-Qaeda-fanger som krigsfanger. Det skyldes, at USA - i modsætning til Danmark - ikke har ratificeret den såkaldte Tillægsprotokol 1 til Geneve-konventionerne.
 Seks uger efter at Forsvarsministeriet modtog notatet om fangeproblematikken i Afghanistan, afleverede Jægerkorpset 31 mistænkte al-Qaeda-fanger til deres amerikanske kolleger. Her blev flere af fangerne ifølge DR-dokumentaren "Den Hemmelige Krig" mishandlet af amerikanske forhørsledere.
