Klimafolk joker med Løkke som VM-dommer
VM-feberen har holdt sit indtog i Bonn, hvor verdens lande i øjeblikket er samlet til FN's første klimamøde efter det mislykkede topmøde i København.


 For deltagerne i FN's klimamøde i Bonn er der stor morskab forbundet med VM-åbningskampen mellem Mexico og Sydafrika fredag eftermiddag.
De to lande er nemlig værter for de næste to klimakonferencer i FN-regi - COP16 og COP17 - som finder sted i Mexico senere på året og i Sydafrika til næste år.
Som en journalist grinende bemærker, så er det eneste, der mangler i den kamp, en dommer ved navn Rasmussen, der render rundt på banen og siger:
- Ja, jeg beklager, men jeg kender ikke jeres regler.
Det er tydeligt, at statsminister Lars Løkke Rasmussens optræden under den kaotiske slutspurt på sidste års klimatopmøde i København ikke er glemt.
Her sad en udmattet dansk statsminister i plenarsalen og lod det ene slag gå ind efter det andet, mens stumperne fra det højt profilerede klimatopmøde på dramatisk vis faldt sammen om ørerne på ham.
Især Løkkes bemærkning om ikke at kende reglerne i FN-systemet, mens han selv sad som formand for forhandlingerne, gjorde indtryk på mange.
Derfor varer det ikke længe, før vittigheden om Lars Løkke som dommer i kampen mellem Mexico og Sydafrika bliver genfortalt i gangene på Hotel Maritim i Bonn, hvor det nuværende klimamøde finder sted.
Torsdag aften var klimaminister Lykke Friis (V) også forbi Bonn, og heller ikke hun kunne undslå sig en lille VM-gimmick.
Hun forærede nemlig FN's afgående klimachef, Yvo de Boer, en sydafrikansk landsholdstrøje med nummer 17 på ryggen i afskedsgave. Det affødte naturligvis straks spørgsmålet, om det ikke var mere passende at give ham en mexicansk trøje med nummer 16.
- Nu var det mere fordi, at VM rent faktisk foregår i Sydafrika. For det er bestemt ikke vores rolle som COP-formand at opgive håbet om en aftale i Mexico, understregede Lykke Friis.
