18-årig fængslet for to voldtægter
18-årig nægter sig skyldig i sigtelse for dobbeltvoldtægt i Aalborg. Han skal foreløbig fire uger bag tremmer.


 En 18-årig mand, der er sigtet for to voldtægter, er fængslet i foreløbig fire uger efter et grundlovsforhør ved Retten i Aalborg.
Grundlovsforhøret er af hensyn til politiets efterforskning afholdt for lukkede døre, og politiet kan derfor ikke give detaljer om, hvad der er kommet frem under retsmødet.
- Han er blevet fængslet frem til den 15. november, fortæller politiets vagtchef Aage Pedersen.
Den 18-årige nægter sig skyldig i politiets sigtelse, men valgte alligevel ikke at kære dommerens kendelse om fængsling til Vestre Landsret.
Manden blev anholdt natten til søndag, efter at politiet fattede mistanke til ham.
Han svarede til det signalement, som en 21-årig kvinde havde givet. Hun blev voldtaget i en baggård i Aalborg natten til lørdag.
Her anvendte gerningsmanden ifølge politiet blandt andet verbale trusler for at få sit offer til at makke ret.
Samme baggård dannede rammen om en voldtægt den 6. oktober, hvor en 24-årig kvinde var offeret.
Efter lørdagens voldtægt vurderede politiet, at der kunne være tale om den samme gerningsmand i begge tilfælde.
Politiet oplyste lørdag til Ritzau, at man bygger sin mistanke på, at fremgangsmåden ved de to voldtægter har været ens.
Om politiet har andre beviser mod den 18-årige mand, som ifølge ekstrabladet.dk har bopæl på et asylcenter, vides ikke på grund af de lukkede døre i sagen.
Der er flere forskellige metoder, som politiet i sin efterforskning kan sammenknytte forbrydelser som for eksempel voldtægt.
I sagen om Amagermanden, der sidste år blev idømt en livstidsstraf for to drab og en stribe voldtægter, lagde man blandt andet vægt på at fremgangsmåden ved de forskellige voldtægter var ens.
Men også tekniske spor i form af fingeraftryk og dna-beviser kan være med til at fælde en serievoldtægtsmand.
Tidligere i år blev en somalisk dreng dømt i to voldtægtssager, den ene drejede sig om voldtægt af en 10-årig pige i Gullestrup ved Herning.
Fingeraftryk på en pakke kondomer fældede drengen i Gullestrup-sagen og samtidig kædede dna-spor ham sammen med en voldtægtssag fra Herning.
