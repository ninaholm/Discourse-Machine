Søfart i fælles appel til regeringen



 Danmarks Rederiforening og de søfarendes organisationer sender en fælles indtrængende appel til regeringen og Folketinget om at lade danske krigsskibe eskortere handelsskibene i Adenbugten. Dermed skifter skibsfarten fokus fra overvågning til decideret konvojsejlads med beskyttelse af krigsskibe. Det skyldes, at sørøverne i Adenbugten ved Somalias kyst er en stærkt stigende trussel mod verdenshandlen og den frie skibsfart.
 Sekretariatschef i Søfartens Ledere Fritz Ganzhorn siger, at det kun vil være rimeligt, hvis regeringen kræver, at skibsfarten selv bidrager økonomisk til konvojsejlads.
 - Det er kun et rimeligt krav, at skibsfarten bidrager til det økonomisk. Jeg tror, at regeringen vil kunne komme i konstruktiv dialog med skibsrederne om det, fordi det er en økonomisk fordel at kunne sejle gennem Adenbugten fremfor syd om Afrika, siger Fritz Ganzhorn til Ritzau.
 Vicedirektør i Danmarks Rederiforening Jan Fritz Hansen er ikke afvisende overfor tanken:
 - Vi er åbne overfor alle de modeller, der kan komme på bordet, siger han.

