SAS melder sig ind i lavpriskampen med billig-billetter
Nu er det muligt at flyve uden bagage. De nye billetter skal gøre SAS mere konkurrencedygtige i lavpriskampen.


 SAS er nu klar med et nyt lavpriskoncept, der vil tilbyde passagerer billigere billetter, hvis de kun ønsker at flyve med håndbagage.
Konceptet hedder SAS Go Light, og vil blive introduceret på udvalgte afgange fra 8. september.
- Vi har konkurreret med lavprisselskaberne længe. Det her er en ekstra trumf, vi spiller ind i den konkurrence, hvor det kun handler om pris, siger Trine Kromann-Mikkelsen, der er kommunikationschef hos SAS.
Hun forklarer, at de hos SAS længe har luret på tendensen i markedet, hvor pris er meget afgørende.
- Tiden er rigtig. Efterspørgslen er stor på rene billetter, hvor tjenester som ekstra bagage ikke er nødvendig, siger Trine Kromann-Mikkelsen.
SAS har ellers tidligere konkurreret på komfort og ikke pris, men det kommer ikke til at ændre sig med denne nye billettype, bliver der fastslået.
- Hvor mange lavprisselskaber giver mulighed for, at man kan tilkøbe tjenester, som minder mere om vores billettype, så har vi altid haft en billet, hvor alt er inkluderet, og det vil vi fortsat have, siger hun og fortsætter:
- Vi har bare gjort det muligt at skrælle lidt af den.
SAS Go Light bliver i første omgang tilbudt på rejser fra Skandinavien til Finland, Frankrig, Grækenland, Holland, Irland og Spanien.
Er tilbagemeldingerne positive, vil SAS udbrede lavpriskonceptet til flere afgange.
