Ny formand i LO fyrer hele topledelsen
Lizette Risgaard fyrer efter kun tre dage som ny forbundsformand hele landsorganisationens administrative top.


 Efter kun tre dage som formand for LO har Lizette Risgaard valgt at fjerne hele topledelsen.
Det erfarer DR Nyheder.
Det gælder sekretariatschef Finn Larsen, cheføkonom Jan Kæraa Rasmussen, kommunikationschef Kenneth Thue Nielsen og udviklingschef Morten Madsen, som har modtaget deres opsigelse, som efter planen først skulle offentliggøres på mandag.
FOA's formand, Dennis Kristensen, der sidder i LO's politiske ledelse, bekræfter oplysningerne, som han blev orienteret om af Lizette Risgaard tidligere fredag.
- Det her er meget voldsomt, og det antyder magtkampe forud for kongressen. At det skal være hele ledelsen overrasker mig, og det minder mere om noget, der finder sted i amerikansk politik end i dansk fagbevægelse, siger han til DR Nyheder.
Professor emeritus i arbejdsmarkedsforhold på Københavns Universitet Jesper Due er rystet over afskedigelserne, der kommer blot dagen efter LO's tidligere formand Harald Børstings afskedsreception.
- Det er lang tid siden, at jeg er blevet så overrasket over en begivenhed i dansk fagbevægelse. Det er aldrig sket før i dansk fagbevægelses historie, at en nyvalgt forbundsformand gennemfører så voldsomme ændringer så hurtigt.
- Det her dementerer enhver påstand om, at den nye formand ville være beslutningssvag. Der er jo tale om LO's absolut mest magtfulde embedsmænd, siger Jesper Due til DR Nyheder.
DR Nyheder har forgæves forsøgt at få en kommentar fra Lizette Risgaard, der har været næstformand for LO's en million medlemmer siden 2007 til denne uge, da hun fik 312 af de 400 delegeredes stemmer.
HK-formand, Kim Simonsen, fortæller til Avisen.dk, at han under en fortrolig samtale med Lizette Risgaard fredag eftermiddag blev orienteret om fyringerne.
- Hun sagde også, at der er et nyt hold klar til præsentation mandag morgen, siger Kim Simonsen, som desuden var Lizette Risgaards konkurrent til posten som LO-formand.
