Trafikstyrelsen giver grønt lys til IC4 trods revner
Sikkerheden er høj i de problemomspundne tog, konstaterer styrelsen efter ny vurdering af revneproblem.


 DSB kan fortsat bruge IC4-togene til at fragte passagerer rundt i det danske land.
Det har Trafikstyrelsen besluttet, efter at DSB torsdag afleverede en risikovurdering af toget, som er foretaget af en svensk jernbaneekspert.
- Den uvildige risikovurdering, som vi har modtaget, er meget klar. Den udtaler, at der er et meget højt sikkerhedsniveau for driften af IC4, og at de forholdsregler, som DSB har taget, er tilfredsstillende for en sikker drift, erklærer vicedirektør i Trafikstyrelsen Jesper Rasmussen i en pressemeddelelse.
Styrelsen havde bedt DSB udarbejde rapporten, efter at det for halvanden måned siden kom frem, at toget i flere tilfælde har haft problemer med revnede aksellejekasser, hvilket i yderste konsekvens kan føre til afsporing af toget.
I alt er revnerne registreret fire gange på IC4-tog og en gang på IC2, som er lavet af samme producent.
 Det er en meget hyppig forekomst af problemet, som ifølge togets sikkerhedsvejledning sandsynligvis aldrig vil forekomme.
DSB afleverede i sidste måned en foreløbig redegørelse, hvor man vurderede, at det var sikkert at køre videre med IC4, hvis man undersøgte togets aksellejekasser efter syv dages kørsel.
Den løsning godkendte Trafikstyrelsen, og den har nu også fået det blå stempel fra den svenske jernbaneekspert Mikael Wrang, der er udpeget som ekstern assessor i sagen.
- Assessor vurderer, at der ikke er et sikkerhedsproblem med driften af IC4 med det nuværende overvågnings-setup. Det udtrykkes i assessors rapport, at sikkerhedssystemet, som det er nu, er på et meget højt niveau, skriver Trafikstyrelsen i pressemeddelelsen.
DSB vil nu fortsætte arbejdet med at finde årsagen til revnerne, som første gang blev opdaget helt tilbage i 2010.
Når det sker kan selskabet skrue ned for overvågningen af problemet, varsler Jesper Rasmussen.
- Vi forventer, at DSB i den kommende tid arbejder på at finde årsagerne til revnedannelserne, så IC4-togene kan komme til at køre i et mere normalt driftsregime. Det arbejde vil vi følge tæt, meddeler vicedirektøren.
