Fredsforhandlinger venter på Israel
Det er Israel, der har nøglen til genoptagelsen af fredsforhandlingerne i Mellemøsten, mener palæstinenserne.


 Ørkenstaten Qatar foreslår lørdag på et møde i den arabiske overvågningskomité, at fredsprocessen i Mellemøsten ikke skal genoptages før Israel er parat. Det oplyser den arabiske satellit-tv-kanal, al-Jazeera.
- Vi vil vente med at genoptage fredsprocessen, indtil der er en villig forhandlingspartner på den israelske side, siger premierminister sheik Hamad bin Jassem al-Thani, da han åbnede mødet, med Qatar som formand.
Mødet undersøger den seneste udvikling, hvad angår det palæstinensiske spørgsmål efter et forslag fra USA's præsident, Barack Obama, om at genoptage de langvarigt fastfrosne fredsforhandlinger.
I en vigtig tale i Washington om Mellemøsten 19. maj opfordrede Obama Israel og palæstinenserne til at bruge grænserne fra før Seks-dages Krigen i 1967 som grundlag for drøftelser om at opnå en forhandlet løsning på konflikten.
En sådan stat vil bestå af Gazastriben, den besatte Vestbred og hovedparten af det arabiske, men israelsk besatte Østjerusalem med nogle småjusteringer og bytte af land, så Israel kan beholde visse bosættelser.
Obama håber også, at fremskridt i grænsesikkerheden ville give mulighed for at rykke tættere på en løsning på det fremtidige Jerusalem og de palæstinensiske flygtninges skæbne.
Israels premierminister, Benjamin Netanyahu afviste pure præsident Obamas forslag. Han sagde, at den jødiske stat ville være forsvarsløs, hvis man vendte tilbage til grænserne fra før 1967. Det vil også komme til at ramme snesevis af bosættelser.
Han afviste også en deling af den hellige by Jerusalem. Palæstinenserne ønsker Østjerusalem som hovedstad i deres fremtidige stat.
Den palæstinensiske præsident Mahmoud Abbas advarede onsdag om, at hvis ikke der snart var en ny runde fredsforhandlinger, så vil palæstinenserne tage til FN i september i håbet om at blive godkendt som fuldgyldigt medlem af verdensorganisationen.
