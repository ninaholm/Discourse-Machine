Radikale byder blå blok op til finanslovvals
De Radikales leder, Margrethe Vestager, rækker hånden frem mod blå blok forud for finanslovforhandlingerne.


 Det famøse håndtryk mellem De Radikales leder, Margrethe Vestager, og De Konservatives Lars Barfoed er vakt til live igen.
Håndtrykket gik ud på at sikre bredt samarbejde hen over midten i dansk poltik, og nu understreger Vestager forud for efterårets finanslovforhandlinger, at håndtrykket "står 100 procent ved magt i dag".
Meldingen faldt onsdag på partiets sommergruppemøde, efter at både Venstre og De Konservative har fastslået, at de er parate til at stemme mod finansloven, hvis regeringen ikke har opbakning fra sit parlamentariske grundlag, Enhedslisten.
- Det virker som om, man har travlt med at finde grunde til at stemme imod. Jeg synes, at man skal lede efter grunde til at stemme for, sagde Vestager på pressemødet.
De Radikale åbner balkortet samtidig med, at regeringens konflikt med Enhedslisten spidser til i spørgsmålet om dagpengestramningerne, der til nytår sender et ukendt antal tusinde mennesker ned i indtægt.
Håndtrykket med Lars Barfoed har siden bragt den konservative leder i uvejr, senest da hans forgænger, Lene Espersen, offentligt sagde, at Barfoed begik en fejl ved at trykke Vestagers hånd og love bredt samarbejde.
Halveringen af dagpengeperioden, som De Radikale lavede sammen med Dansk Folkeparti og den daværende VK-regering, har på det seneste fået SF til at slå på tromme for at kaste en redningskrans ud til de ramte.
Det gjorde også enkelte socialdemokrater, ligesom to medlemmer af De Radikales egen hovedbestyrelse manede til besindighed i forhold til at gennemføre stramningerne som oprindeligt planlagt.
Regeringen afviste tirsdag at forlænge perioden, og på onsdagens pressemøde kommenterede Margrethe Vestager udsigten til, at mange ryger ud af dagpengesystemet med ordene: "Sådan er det jo".
