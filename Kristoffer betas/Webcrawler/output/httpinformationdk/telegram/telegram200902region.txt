Regioner tjekker svigt af hjertepatienter



 Det er ikke godt nok, at kun tre procent af alle hjertepatienter modtager et fuldt rehabiliteringsforløb. Det erkender regionerne, som nu går ind i sagen om hjertepatienter, der føler sig svigtet, efter de er blevet ramt af hjertekramper eller en blodprop i hjertet og er blevet behandlet på et hospital. 
 Mens næsten alle hjertepatienter afviser at have modtaget efterfølgende hjælp, så siger 68 procent af landets hjerteafdelinger, at patienter får rehabilitering som en del af behandlingen. Den sammenhæng vil formand for regionernes sundhedsudvalg, Ulla Astman (S), nu have undersøgt.
 - Jeg tror, det kan bunde i, at sygehusene tilbyder rehabilitering, mens patienten er indlagt. Det er så, når patienten er kommet hjem, at de muligvis oplever ikke at få hjælp. Det vil regionerne undersøge i den kommende uge, siger Ulla Astman.
 Dermed peger hun indirekte fingeren mod kommunerne, som normalt har ansvaret for at hjælpe patienterne, når de er udskrevet fra sygehuset.
 Ifølge sundhedsminister Jakob Axel Nielsen (K) er rammerne for rehabiliteringen på plads med hjertepakkerne. Det er med andre ord op til regionerne og kommunerne at blive enige om en ansvarsfordeling, fastslår ministeren i Berlingske Tidende.
