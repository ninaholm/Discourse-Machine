EU sparker central del af USA-forhandlinger til hjørne
Stor modstand mod tanker om beskyttelse af investorer får EU-Kommissionen til at tøve i handelsforhandlinger.


 EU-Kommissionen har besluttet at vende skråen en ekstra gang, inden man går videre med et af de centrale elementer i de igangværende frihandelsforhandlinger med USA.
Beslutningen om at vente med at forhandle færdig om, hvordan man beskytter investorer i en kommende aftale, er truffet, efter at næsten 150.000 har deltaget i en offentlig høring om sagen.
Det er ifølge kommissionen deltagerrekord for en offentlig EU-høring.
Og selv om man mener at kunne konstatere, at 97 procent af svarene er ret enslydende og er givet via hjemmesider styret af nogle få interesseorganisationer, gør de skeptiske svar fra de resterende 3000 individer og 450 organisationer stadig indtryk på kommissionen.
- Høringen viser tydeligt, at der er enorm skepsis mod ISDS-instrumentet, siger handelskommissær Cecilia Malmström med henvisning til et foreslået system for bilæggelse af tvister mellem stater og private investorer.
ISDS, som også indgår i omkring 1400 andre af EU's handelsaftaler, gør det muligt for virksomheder at lægge sag an mod regeringer, hvis de mener, at deres investeringer er truet af lokale krav til for eksempel sundhed og sikkerhed.
Modstanderne - deriblandt formentlig et flertal i Europaparlamentet - frygter, at store amerikanske virksomheder vil benytte mekanismen til at udfordre EU's fødevare- og miljølovgivning.
Kommissær Malmström siger, at kommissionen på baggrund af høringssvarene nu vil tage "en åben snak om beskyttelse af investeringer og ISDS" med EU-landenes regeringer, med Europaparlamentet og med civilsamfundet.
Ifølge kommissæren er der i flere af høringssvarene gode og konstruktive idéer til, hvordan man kan løse tvister om investeringer på en anden måde.
Malmström peger også på, at det kan få konsekvenser for EU's 1400 eksisterende handelsaftaler. Nogle af dem er mere end 60 år gamle.
Kommissæren har ikke sat en dato for, hvornår hun mener, at forhandlingerne om tvistbilæggelsen for investeringer kan gå i gang igen.
Ifølge nyhedsbureauet Reuters håber kommissionen, at EU er klar med et nyt forhandlingsoplæg inden sommer.
