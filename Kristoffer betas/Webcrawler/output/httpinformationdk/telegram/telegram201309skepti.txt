Skeptisk USA vil undersøge russisk plan
Det amerikanske udenrigsministerium ser med "betydelig skepsis" på nyt forslag om Syriens kemiske våben.


 USA vil "følge op" med Rusland og vurdere, hvorvidt en plan, hvor Syrien udleverer dets kemiske våben, er troværdig, siger højtstående regeringskilder i Washington.
- Vi byder enhver plan velkommen, hvor Syrien opgiver dets kemiske våben, men på baggrund af landets hidtidige handlinger er der ikke megen grund til at tro på, at det vil gøre, hvad det siger.
Sådan lyder reaktionen fra Tony Blinken, som er højre hånd for den nationale sikkerhedsrådgiver.
- Washington vil undersøge planen med skepsis, siger han.
Det blev samtidig oplyst, at den amerikanske udenrigsminister, John Kerry, og hans russiske modpart, Sergej Lavrov, drøftede krisen i en telefonsamtale mandag.
Samtalen fandt sted, efter at Lavrov havde meddelt, at Moskva opfordrede Syrien til at opgive dets kemiske våben og få dem tilintetgjort, hvis dette kan forhindre et amerikansk-ledet angreb.
 Susan Rice, som er Obamas nationale sikkerhedsrådgiver, gentager, at USA ikke kan tillade, at lande som Iran og Nordkorea kommer til at tro, at Washington ikke reagerer på anvendelse af kemiske våben.
- Vi kan ikke tillade, at terrorister, som er opsatte på at ødelægge, eller et atombevæbnet Nordkorea eller et Iran, der kæmper for at blive atommagt, blot et øjeblik kan tro på, at vi ikke vil leve op til de advarsler, som vi har gjort klart så længe.
Det understreger Rice i sin første støre tale, efter at hun overtog posten som national sikkerhedsrådgiver for præsidenten i juli.
I en tale i i tænketanken New America Foundation siger Rice, at USA vil presse på for at få holdt en syrisk fredskonference i Geneve efter de militære angreb, som er under overvejelse i den amerikanske kongres.
 I Det Hvide Hus understreger sikkerhedsrådgiverne igen, at præsident Barack Obamas administration mener, at der er større risici ved ikke at handle end ved at handle.
