Briterne skal sige ja eller nej til EU
Den britiske leder vil have en "ind eller ud"-afstemning om landets fortsatte medlemskab af EU.


 Det bliver op til de britiske vælgere at afgøre, om Storbritannien i fremtiden skal være medlem af EU. Folkeafstemningen vil finde sted efter 2015.
Det vil den britiske premierminister, David Cameron, meddele onsdag i sin længe ventede EU-tale, der er blevet udsat flere gange - senest på grund af gidseldramaet i Algeriet.
Cameron vil sige i talen, som flere medier har læst på forhånd, at han ønsker en genforhandling af betingelserne for Storbritanniens medlemskab af EU.
 - Når vi har forhandlet den nye aftale, vil vi tilbyde det britiske folk en folkeafstemning med et meget enkelt inde-eller-ude-valg om, hvorvidt de vil blive i EU på de nye betingelser eller træde helt ud, hedder det i talen ifølge BBC.
- Det bliver en inde-eller-ude afstemning, lyder det.
Cameron vil også fastslå, at hans konservative parti vil inddrage løftet om en EU-afstemning i forbindelse med valgkampen til parlamentsvalget, der skal finde sted senest i maj 2015.
Hvis De Konservative opnår flertal ved parlamentsvalget, vil afstemningen om EU blive holdt i første halvdel af den næste valgperiode.
Cameron vil også sige, at han har forståelse for "utålmodigheden" hos dem, som ønsker en afstemning om EU her og nu. Men tidspunktet er ikke det rette, mener han.
- At tage en beslutning nu er ikke den rette vej frem. Hverken for Storbritannien eller Europa i det hele taget, lyder det.
- En afstemning i dag mellem status quo eller træde ud ville være et fuldstændig forkert valg, siger han ifølge uddrag fra talen.
Der er ikke mange politiske kommentatorer, der tror, at Cameron vitterlig selv vil have Storbritannien helt ud af EU.
Premierministeren skal holde en nærmest umulig balance mellem euroskeptikerne i sit eget konservative parti og EU-tilhængerne i både egne og koalitionspartnerens rækker.
Desuden skal han holde øje med unionsmodstanderne i det fremstormende UK Independence Party, EU-partnerlande samt briternes kerneallierede i Washington. USA ønsker, at briterne forbliver en del af EU.
