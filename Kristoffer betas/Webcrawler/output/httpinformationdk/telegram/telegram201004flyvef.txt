Flyveforbuddet fortsætter i Storbritannien
De britiske myndigheder har forlænget forbuddet mod at flyve i luftrummet over hele Storbritannien til lørdag klokken 20 dansk tid.


 Vulkanasken fra Island fortsætter med at lamme flytrafikken over Storbritannien i hvert fald frem til lørdag klokken 20. Det står klart, efter at myndighederne lørdag morgen har forlænget - og udvidet - flyveforbuddet over det britiske luftrum.  
Således er det heller ikke længere tilladt at flyve over Skotland, Nordirland og det nordlige England, hvor flytrafikken ellers har været genoptaget. 
- De aktuelle prognoser viser, at situationen forværres i løbet af lørdagen, udtaler National Air Traffic Services (NATS), der administrerer det britiske luftrum.
Myndighederne lukkede hele det britiske luftrum torsdag klokken 13, før det blev midlertidigt åbnet over Skotland, Nordirland og Manchester i det nordvestlige England.
Hele 18 lande i Europa har i øjeblikket lukket ned for hele eller det meste af deres luftrum som følge af askeskyen fra den islandske vulkan Eylafjallajökull. 
Asken indeholder partikler, der er så skarpe, at de kan slibe flyskrogene og skade flyenes motorer. Meteorologerne kan på nuværende tidspunkt ikke forudsige, hvornår den store askesky vil drive væk, så de mange berørte passagerer igen kan komme i luften. Alene fredag blev over 16.000 flyvninger aflyst. 
Det danske luftrum åbnes tidligst lørdag klokken 14.

