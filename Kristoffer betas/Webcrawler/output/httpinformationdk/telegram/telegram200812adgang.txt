Adgangskrav giver færre studerende



 Hovedårsagen til et dramatisk fald i antallet af ansøgere til universiteterne i sommer er de skrappere adgangskrav til universitetsstudierne.
 Det konkluderer en rapport, som Capacent Epinion har udarbejdet for Videnskabs-ministeriet, skriver dagbladet Børsen mandag. 
 - Det er helt klart de specifikke adgangskrav, der har haft størst indflydelse på det, siger videnskabsminister Helge Sander (V).
 Specifikke adgangskrav er f.eks., at man for at læse økonomi på universitetet skal have en studentereksamen med matematik og dansk på A-niveau, engelsk på B-niveau samt enten historie, idéhistorie, samfundsfag eller samtidshistorie på B-niveau.
 I år oplevede universiteterne et fald i søgningen på 4848 personer i forhold til 2007. Det svarer til 17 pct. og er det største fald i 30 år. Undersøgelsen estimerer, at indførelsen af de fagspecifikke adgangskrav har ført til, at 3000 færre søgte ind på en universitetsuddannelse i 2008. Den anden afgørende årsag til det faldende ansøgertal er ifølge analysen de "gunstige beskæftigelsesmuligheder" på arbejdsmarkedet, som toppede i år. 

