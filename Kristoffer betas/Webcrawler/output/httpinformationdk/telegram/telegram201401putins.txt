Putin i slet skjult kritik af EU's Ukrainediplomati
»Rusland vil i hvert fald aldrig blande sig,« siger den russiske præsident på pressemøde i Bruxelles


 
	Andre lande skal blande sig uden om Ukraines interne forhold. Det er budskabet fra Ruslands præsident, Vladimir Putin, på et pressemøde efter tirsdagens EU-Rusland topmøde i Bruxelles.

	- Jo flere mellemmænd der er, jo flere problemer er der også. Rusland vil i hvert fald aldrig blande sig, siger Putin i en slet skjult kritik af en lang række prominente vestlige politikeres og topembedsmænd besøg i Ukraine de seneste uger og måneder.

	Netop som Putin er i Bruxelles er EU-kommissær Stefan Füle, der har ansvar for EU's udvidelse og naboskab, på sit andet mæglingsbesøg i Ukraine på få dage.

	EU's udenrigschef, Catherine Ashton, er tirsdag aften også på vej til Kijev, efter at hun har deltaget i topmødet med Putin i Bruxelles.

	Tidligere har også blandt andre den svenske udenrigsminister, Carl Bildt, været i den ukrainske hovedstad i et forsøg på at lægge en dæmper på spændingerne mellem præsident Viktor Janukovitj, oppositionen og proeuropæiske demonstranter.

	I december delte USA's viceudenrigsminister Victoria Nuland kager ud til demonstranter i Kijev, og den fremtrædende republikanske senator John McCain sagde i en tale til 200.000 oppositionsstøtter, at "Amerika står bag jer".

	Flere europæiske topfolk har åbent beskyldt Rusland for at have presset Ukraines præsident, Viktor Janukovitj, til at bakke ud af en stort anlagt frihandelsaftale med EU. Mens Putin omvendt har beskyldt Europa for at blande sig.

	- Jeg tror, at det ukrainske folk er i stand til at løse det her selv.

	- Jeg kan forestille mig, hvordan vores europæiske partnere ville reagere, hvis vores udenrigsminister dukkede op og begyndte at tale til en antieuropæisk demonstration midt i krisens hede i Grækenland eller Cypern, siger Putin.

