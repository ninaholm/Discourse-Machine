Slæbebåd med 16 mand om bord kapret



 Pirater kaprede i dag en amerikanskejet slæbebåd under italiensk flag med en besætning på 16 medlemmer. Kapringen er den seneste i det tæt trafikerede farvand i Adenbugten, oplyser en regional maritim gruppe.
 Andrew Mwangura fra De Østafrikanske Sømænds Hjælpeprogram, siger, at besætningen på slæbebåden, hvoraf 10 er italienere, menes at være uskadt. Den kaprede slæbebåd opererer ud fra De Forenede Arabiske Emirater.
 Ifølge Mwangura var slæbebåden ved at slæbe to pramme, da den blev kapret. Der var ingen oplysninger om deres last.
 - Episoden viser, at piraterne er blevet mere dristige og mere voldelige, siger han.
 Nato-talsmænd om bord på det portugisiske krigsskib NRB Corte-Real, som patruljerer i Adenbugten, modtog et alarmopkald fra slæbebåden, MV Buccaneer, men kommunikationen blev afbrudt seks minutter senere.
 Tidligere på dagen havde pirater forsøgt at kapre et skib på 26.000 ton i Adenbugten, men de blev tvunget på flugt af besætningen, som sendte kaskader af vand mod dem fra højtryksvandslanger. Talsmænd for Nato om bord på det portugisiske krigsskib siger, at flere skud blev affyret, og at en granat landede i den øverstbefalende officers kabine uden at eksplodere.
 - Piraterne fortrak igen, efter at vand fra spuleslanger blev rettet mod dem, siger en Nato-officer, Stephan Gresmak.
 - De var ude efter et lettere mål, tilføjer han. 
 Otte pirater bevæbnet med AK-47-geværer var om bord på det skib, som angreb MV Anatolia kort efter daggry.
