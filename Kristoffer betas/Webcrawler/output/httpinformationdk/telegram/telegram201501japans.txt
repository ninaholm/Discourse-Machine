Japansk premierminister: Gidsler skal løslades omgående
Den japanske premierminister aflyser dele af rundtur i Mellemøsten efter trusselsvideo fra Islamisk Stat.


 Den japanske regering siger tirsdag, at den ikke vil give efter for terror, efter at en video er dukket op på internettet, hvor Islamisk Stat truer med at dræbe to japanske gidsler, hvis ikke Japan udbetaler en løsesum på 1,28 milliarder danske kroner.
Den japanske premierminister, Shinzo Abe, er lige nu på rundrejse i Mellemøsten, men dele af den vil nu blive aflyst, lyder det. Et møde med palæstinensernes leder, Mahmoud Abbas, finder dog sted efter planen.
- Jeg forlanger, at gidslerne ikke kommer noget til, og at de bliver løsladt omgående, siger Shinzo Abe på et pressemøde i Jerusalem.
Japan bidrager ikke militært til den amerikansk-ledede koalition, der bomber Islamisk Stat i Syrien og Irak. Landet har dog ydet et humanitært bidrag på 200 millioner dollar til den internationale mission, der tæller over 60 lande.
- Japan fastholder bidraget på 200 millioner dollar til lande, der er ramt af Islamisk Stats hærgen, siger Shinzo Abe.
De japanske myndigheder er lige nu i færd med undersøge, om videoen er troværdig. De to japanske gidsler sidder i orange fangedragter på optagelsen, der er lavet i et ørkenlignende landskab.
Det er umiddelbart uklart, hvor de japanske gidsler befinder sig. Der er angiveligt tale om japanerne Haruna Yukawa og Kenji Goto. Sidstnævnte er freelancejournalist.
Islamisk Stat har tidligere udsendt lignende trusselsvideoer med amerikanske og britiske gidsler. Flere gange er det endt med, at gidslerne er blevet halshugget.
Siden august sidste år har Islamisk Stat dræbt tre amerikanere og to briter. I forbindelse med de modbydelige drab har jihadisterne lagt videoer ud på internettet af deres brutale handlinger.
Ifølge flere amerikanske medier lyder manden på den seneste video som ham, der har optrådt i lignende videoer, hvor vestlige gidsler er blevet dræbt på brutal vis.
