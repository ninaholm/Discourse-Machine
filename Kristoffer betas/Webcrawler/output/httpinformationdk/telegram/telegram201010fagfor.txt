Fagforeninger skyder på ministre i mailsag
Det er en dårlig vane, at ministre og tidligere ministre lægger ansvaret over på embedsmændene i sag om overbetaling af privatsygehusene. Det mener foreninger.


 De involverede ministre og eksministre i sygehussagen må holde op med at skyde skylden på deres embedsmænd og i stedet stå ved deres eget ministeransvar, lyder en enstemmig opfordring fra Akademikernes Centralorganisation, Djøf og Dansk Magisterforening.
Embedsmændenes fagforeninger er forundrede over, at ministrene i den seneste tid har undskyldt deres rolle i sagen med, at de intet har kendt til fejl begået i ministerierne, skriver Dagbladet Information.
- Det her er en farlig tendens for vores folkestyre, for man er nødt til at huske, at det er ministrene, der har ministeransvaret. Det kan embedsmænd aldrig have. Ansvaret er og bliver ministerens, og det følger med, når man træder af. Det kan man ikke flytte over eller tørre af på embedsmændene, siger Per Hansen, der er formand for de offentlige chefer, til Information. 
Udenrigsminister Lene Espersen (K) benægtede for eksempel i onsdagens spørgetime i Folketingssalen ethvert kendskab til, at hendes egen spindoktor skulle have beordret en embedsmand til at slette mail i ministeriet, og indskød samtidig, at "Økonomi- og Erhvervsministeriet over for medarbejdere har understreget, at de fremadrettet skal gå til ministeriets øverste ledelse, hvis der opstår lignende situationer, således at ministeriets øverste ledelse kan afgøre, om der skal iværksættes tjenstlige sanktioner".
Ligeledes afviste eks-sundhedsminister Jakob Axel Nielsen (K) at have ansvar for, at Sundhedsministeriet hemmeligholdt et omfattende beregningsarbejde af priserne til privathospitalerne for Rigsrevisionen.
- Jeg aner ikke, hvorfor det skete. Det skyldtes i hvert fald ikke en instruks fra min side, forsvarede han sig i går i en artikel i Jyllands-Posten.
Men uanset, hvad der er foregået i sagen, så er og bliver det ministrenes og ikke embedsmændenes ansvar, lyder det fra Djøf, der blandt andre organiserer ministeriernes departementschefer.

