Præsident fører i srilankansk valg



 Sri Lankas nuværende præsident, Mahinda Rajapaksa, fører indtil videre stort efter godt en fjerdedal af stemmerne er talt op fra tirsdagens præsidentvalg.
Den mest fremtrædende modkandidat, general Sarath Fonseka, frygter, at han bliver anholdt efter, at soldater har omringet det hotel, hvor han og flere oppositionsmedlemmer opholder sig.
Ved optællingen havde Rajapaksa fået 1,51 millioner stemmer mod 983.022 til Fonseka. Uafhængige valgobservatører regner med, at mellem 70 og 80 procent af srilankanerne har stemt til valget. 14 millioner er registreret som stemmeberettigede.
Fonseka leverede lidt af en overraskelse på valgdagen, da han afslørede, at han ikke havde registreret sig som vælger. Rajapaksas lejr mener, at det sætter spørgsmålstegn ved Fonsekas valgbarhed, men landets valgkommission siger, at det ikke diskvalificerer ham.
Fonseka er en politisk nybegynder. For blot otte måneder siden stod han i spidsen for landets hær, der i årevis har kæmpet mod De Tamilske Tigre. 
Ifølge en rådgiver tæt på præsidenten har man sat soldater til at holde øje med generalen, fordi man vil hindre, at han iværksætter et kup med loyalister fra den hær, han netop har forladt.
Rajapaksa og Fonseka var allierede indtil for nylig, men generalen brød med præsidenten på grund af uenighed om hans påståede autoritære stil og accept af korruption.
Sikkerheden er kraftigt skærpet i forbindelse med valget, hvor 68.000 politifolk og 12.000 soldater er sat ind for at bevogte valgstederne. Valget har indtil videre været forskånet de værste uroligheder.
