Våbenhvile i Ukraine giver forhåbning om fred
Vi er tæt på aftale mellem Ukraine og Rusland om tilbagetrækning af svære våben, siger tysk udenrigsminister.


 Der er gjort gode fremskridt på en lang række penible spørgsmål i den ukrainske konflikt, lyder det fra udenrigsministrene i Tyskland, Frankrig, Rusland og Ukraine.
De mødtes i Berlin lørdag for at forberede et topmøde i Paris 2. oktober.
Tyskland udenrigsminister, Frank-Walter Steinmeier, betegner mødet som "mindre konfrontatorisk" end tidligere møder.
Han mener, at parterne nu er "meget tæt" på en aftale om, at de prorussiske separatister i det østlige Ukraine og den ukrainske hær skal trække deres svære våben væk fra konfliktområdet.
Udenrigsministrene konstaterer med tilfredshed på deres møde i Berlin, at der de sidste to uger har været roligt langs frontlinjerne i det østlige Ukraine.
- Vi bekræftede alle, at våbenhvilen, som nu har været overholdt i to uge, har behov for yderligere konsolidering og fastsikring, siger Steinmeier
Men fra den ukrainske premierminister, Arsenij Jatsenjuk, lyder der en opfordring til Vesten om ikke at hæve sanktionerne mod Rusland for dets rolle i den ukrainske konflikt, før den såkaldte Minsk-fredsaftale er helt opfyldt.
- Hvis man sender blandede signaler til Putin, for eksempel at vi overvejer ideen om at hæve sanktionerne, så viser det svaghed, mener han.
Det er at spille kortene i hænde på den russiske præsident, siger han.
2. oktober mødes stats- og regeringscheferne for Ukraine, Rusland, Tyskland og Frankrig i Paris for at drøfte, hvordan konflikten i Ukraine kan afsluttes.
