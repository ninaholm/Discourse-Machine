Hjemme igen: Hugo Chavez takker Gud og Castro
Den 58-årige Hugo Chavez er overraskende vendt hjem til Venezuela efter langvarigt hospitalsophold i Cuba.


 Venezuelas præsident, Hugo Chavez, er "tilbage i Venezuela" efter at have været i cancerbehandling i Cuba i flere måneder.
- Vi er vendt hjem til vores moderland Venezuela. Tak Gud. Tak til mit elskede folk, skriver Chavez i en overraskende meddelelse på Twitter.
Den 58-årige Chavez takker i andre Twitter-beskeder Cubas præsident og tidligere leder, brødrene Raul og Fidel Castro.
Han takker samtidig befolkningen i Venezuela for dets støtte under hans langvarige sygdomsforløb, som har været omgærdet af mange rygter.
Chavez, der fløj til Cuba den 11. december, siger nu, at hans fortsatte behandling vil finde sted i hjemlandet. Han gennemgik sin fjerde kræftoperation på 18 måneder i Cuba.
Allerede søndag offentliggjorde Venezuelas regering billeder af en smilende Chavez.
Det var første gang, den venezuelanske præsident viste sig offentligt siden sin operation i Cuba for over to måneder siden.
På søndagens billeder så man den 58-årige socialist ligge i en seng, mens han læste avis med sine to døtre ved sin side.
I Venezuela har oppositionen flere gange krævet klare svar fra regeringen om Chavez' tilstand.
Oppositionslederne siger, at hvis Chavez er frisk nok til, at han kan tale med sine ministre, bør han også tale til nationen og give sine landsmænd ærlig besked om sin tilstand.
Hugo Chavez har været præsident siden 1999 og blev i oktober sidste år genvalgt for en fjerde embedsperiode.
