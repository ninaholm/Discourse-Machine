SF ønsker regler for videooptagelser



 Politiet risikerer at undergrave sin egen troværdighed, hvis de tilbageholder videooptagelser fra aktionen ved Brorsons Kirke. Det mener SF's retsordfører Karina Lorentzen Dehnhardt.
 - Det er altafgørende, at vi får undersøgt, om politiet har flere brugbare optagelser fra den aften. Det handler om tilliden til politiet, og derfor skal vi have ryddet enhver lille nagende tvivl af vejen, siger hun til Ritzau. 
 Ifølge Karina Lorentzen Dehnhardt er der brug for nogle klare regler, hvis politiet har tænkt sig fremover at lave videooptagelser ved lignende aktioner.
 - Jeg kan godt forstå, at politiet kan have behov for at svare tilbage på kritik ved at offentliggøre optagelser, men det er nødvendigt, at vi får nogen retningslinjer på det her område. For det første skal vi sikre, at det sker indenfor lovens rammer, så vi er sikre på, at der ikke sker overtrædelse af persondataloven. For det andet må vi kunne stille nogle krav til, hvad man optager video af, og hvordan det bliver offentliggjort. Man kunne måske tænke sig en ordning, hvor politiet skal aflevere det uredigerede materiale hos statsadvokaten, som så offentliggør det, siger Karina Lorentzen Dehnhardt, som mener, at det er i politiets egen interesse, at der er klare retningslinjer på området.
 Men politiet er ikke frit stillet i forhold til, hvor de optager video, hvordan de arkiverer det og offentliggør det. Det siger cand.jur. Vibeke Borbjerg, som er ved at lave en ph.d.-afhandling om forholdet mellem pressen og retssystemet.
 - Politiet er jo en helt almindelig offentlig forvaltningsmyndighed. De er bundet af almindelige forvaltningsretslige principper, som handler om, at de skal have en hjemmel til det, de gør. De skal handle ud fra saglige krav som f.eks. principper om proportionalitet og lighed og alt muligt andet. Så der er i forvejen en generel regulering. Men hvis der er opstået en mistillid til politiet i denne her sag, så kunne det være udmærket med nogle mere præcise retningslinjer, siger Vibeke Borbjerg.
 En privat videooptagelse har sået tvivl om politiets forklaring efter aktionen i Brorsons Kirke på Nørrebro i København.
 Stik imod politiets hidtidige forklaring dokumenterer en amatørvideooptagelse lagt ud på YouTube, at politiet også filmede foran Brorsons kirke under aktionen, der fandt sted natten til den 13. august. 

