Aspirin hver dag kan forebygge kræft
En lav daglig dosis af det smertestillende medikament kan forebygge og måske behandle kræft, viser forskning.


 Hvis du vil minimere risikoen for, at du får kræft senere i livet, kan det muligvis være en god idé at tage aspirin dagligt.
Det viser tre franske studier, som er udgivet i det engelsksprogede videnskabelige tidsskrift The Lancet, skriver BBC.
Studierne peger på, at en lav dosis hver dag af det smertestillende medikament kan forebygge og muligvis behandle den dødbringende sygdom.
Eksperter advarer dog om, at der stadig mangler tilstrækkelige beviser, inden myndighederne skal anbefale aspirin som middel mod kræft. Medikamentet kan nemlig også forårsage blødninger i maven.
Forskerne bag undersøgelsen har i et tidligere studie fastslået, at aspirin kan minimere risikoen for visse typer af kræft - specielt i tarmen.
Men det tidligere forskningsprojekt viste, at man var nødt til at tage stoffet i en periode på 10 år for, at det havde nogen effekt.
Nu peger de samme forskere i de nye studier på, at aspirin allerede kan have en forebyggende effekt på kræft efter at man har indtaget medikamentet i tre til fem år.
Efter fem år kan risikoen for dødsfald af kræft reduceres med 15 procent ved at tage en daglig dosis på mellem 75-300 milligram. Projektet bygger på 51 forsøg med over 77.000 patienter.
Resultaterne tyder på, at aspirin formentlig ikke bare kan nedsætte risikoen for, at man udvikler den dødelige sygdom, men stoffet kan muligvis også stoppe kræften i at brede sig til andre dele af kroppen.
Aspirin kan også reducere risikoen for blodpropper og slagtilfælde, men samtidig kan medikamentet også skabe blødninger.
Trods de interessante resultater fastslår forskerne bag undersøgelsen, at det bedste middel mod kræftsygdomme er at kvitte smøgerne, dyrke motion og spise sundt.
Professor og forsker i kræft i Storbritannien Peter Johnson er begejstret for undersøgelsens resultater. Men han opfordrer stadig folk til at spørge lægen til råds på grund af aspirins bivirkninger.
- Vi har brug for en mere definitiv rådgivning fra myndighederne om, hvorvidt aspirin skal anbefales bredere, siger han til BBC.
