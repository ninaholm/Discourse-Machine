Hele verden er rystet og chokeret over Newtown-massakre
Det vælter ind med kondolencebreve til USA's præsident efter det tragiske skoleskyderi i Newtown, Connecticut.


 Skolemassakren, der fredag rystede den normalt så rolige amerikanske by Newtown og kostede 20 børn og seks lærere livet, har vakt forfærdelse over hele verden.
I en sjælden offentlig reaktion siger den britiske dronning Elizabeth II, at hun er "dybt chokeret og bedrøvet" over tragedien, der har fået debatten om den løse våbenkontrol i USA til at blusse op igen med fornyet kraft.
Monarken, som aldrig giver interview og normalt kun udtaler sig om lande i Commonwealth (det britiske statssamfund, red.), har skrevet et kondolencebrev til USA's leder, der indledes med "kære præsident Obama".
- Jeg er dybt chokeret og bedrøvet over at høre om det forfærdelige tab af liv i dag i Newtown, Connecticut. Især nyheden om at så mange af de døde er børn, skriver den 86-årige dronning.
- Tankerne og bønnerne fra alle i Storbritannien og overalt i Commonwealth går til familierne og vennerne til dem, som er blevet dræbt, og til dem, som er blevet berørt af dagens begivenheder, tilføjer hun.
 Den britiske leder, premierminister David Cameron, sender også sine kondolencer til det amerikanske folk, og det samme gælder den franske præsident, François Hollande.
- Disse nyheder forfærdede mig, og jeg ønsker at udtrykke mit dybfølte chok og bestyrtelse, skriver han i et åbent brev til Barack Obama.
Den australske premierminister, Julia Gillard, siger, at "Australien sørger med Amerika" og kalder skyderiet en "meningsløs og uforståelig handling af ondskab".
EU's udenrigschef, Catherine Ashton, og kommissionsformand José Manuel Barroso har også begge udsendt pressemeddelelser, hvor de udtrykker bedrøvelse over tragedien i Newtown.
Dødstallet efter fredagens angreb er det næsthøjeste nogensinde efter et skoleskyderi i USA.
Politiet siger, at gerningsmanden efter alt at dømme er den 20-årige Adam Lanza, som iført skudsikker vest gik ind på Sandy Hook Elementary School, hvor han skød og dræbte 26 mennesker, inden han begik selvmord.
