Venezuela: Afstemningen er gået i overtid
På grund af lange køer foran valgstederne er afstemningen til præsidentvalget forlænget.


 Klokken halv et natten til mandag dansk tid skulle afstemningen til præsidentvalget i Venezuela have været afsluttet. Men afstemningen er forlænget visse steder, fordi tusindvis af vælgere fortsat står i kø foran valglokalerne.
- Valgstederne vil være åbne så længe, vælgerne står i kø, siger lederen af det nationale valgråd, Tibisay Lucena.
Hvor mange valgsteder, der fortsat slipper vælgere ind i lokalet, er ikke oplyst. Venezuela har 19 millioner registrerede vælgere.
Den siddende præsident Hugo Chávez håber på at kunne blive siddende yderligere seks år, men for første gang er den mangeårige leder for alvor truet af en modkandidat, den unge konservative Henrique Capriles.
Den 40-årige Capriles har været i stand til at samle den ellers splittede opposition, og han står i visse meningsmålinger side om side med Chávez.
Andre målinger viser en føring til den nu 58-årige Chávez med op til 10 procent over Capriles, der har været i stand til at samle titusinder af sine tilhængere til valgmøder.
Valgkampen har været hård mellem de to kandidater. Capriles anklager Chávez for at køre Venezuelas økonomi i sænk trods enorme indtægter fra olie.
Omvendt anklager præsidenten Capriles for kun at gå de riges ærinde og for at ville rulle en række sociale ordninger for landes fattige tilbage.
