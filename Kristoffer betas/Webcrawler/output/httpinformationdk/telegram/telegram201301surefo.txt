SU-reform: SF stiller ultimative krav til aftale
SF vil ikke være med til at forringe mulighederne for, at studerende gennemfører en uddannelse.


 Regeringspartiet SF er klar med tre ufravigelige principper for et nyt SU-system, som skal få de studerende til at blive hurtigere færdige med deres uddannelser.
SF's uddannelsesordfører, Lisbeth Bech Poulsen, kalder principperne ultimative, skriver Berlingske.
SF vil ikke være med til at forringe mulighederne for at gennemføre en uddannelse, og man vil heller ikke forringe den sociale balance.
Partiet kræver også, at det stadig skal være muligt at modtage SU, selvom man bliver forsinket i studierne.
- Vi vil gerne være med til at omprioritere midler inden for SU-systemet, men vi vil ikke være med til at forringe nogens muligheder for gøre deres uddannelse færdig, siger Lisbeth Bech Poulsen til Berlingske.
 - Alle skal have en SU, som svarer til, at man på rimelig vis kan gøre sin uddannelse færdig, og så kan der opstå ting i løbet af et studieforløb, som gør, at man bliver forsinket, siger hun.
Ifølge Berlingske bliver udmeldingen fra SF modtaget lunkent af de andre regeringspartier, Socialdemokraterne og De Radikale.
Derimod synes Enhedslisten godt om udtalelserne fra SF's uddannelsesordfører.
Politiken skrev torsdag på baggrund af anonyme kilder, at det ekstra studieår, som studerende har til at gennemføre deres uddannelse, står til at blive helt eller delvist uden SU.
Ritzau erfarede fredag, at det endnu langtfra er sikkert, at der bliver tale om en halvering eller afskaffelse af det ekstra studieår.
Drøftelserne i regeringen skal endnu være på et niveau, hvor alle muligheder overvejes, og hvor intet er mere i spil end andet.
Imens skriver Politiken lørdag, at udgifterne til SU er fordoblet på 10. I 2001 kostede SU'en 8,4 milliarder kroner, men i 2012 var udgifterne steget til 17 milliarder, viser en opgørelse fra Uddannelsesministeriet ifølge avisen.
