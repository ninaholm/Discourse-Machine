Palin belønnede bidragydere



 Sarah Palin udpegede som guvernør i Alaska økonomiske bidragydere til poster i delstatsadministrationen - i flere tilfælde uden tilsyneladende at bekymre sig om deres kvalifikationer.
 Det rapporterer dagbladet Los Angeles Times i dag.
 Avisen skriver, at over 100 udnævnelser til politiske og administrative embeder i Alaska gik til bidragydere til hendes valgkamp eller til deres familiemedlemmer. Det svarer til næsten hver fjerde af den slags poster.
 Afsløringen kan skabe nye problemer for den republikanske vicepræsidentkandidat i USA. Ligesom den republikanske præsidentkandidat, John McCain, har hun lovet at gøre op med den udbredte praksis om politisk kammerateri.

