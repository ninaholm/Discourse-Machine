Dødvande i Italiens præsidentvalg
To valgrunder har ikke ført til ny præsident - tredje valgrunde gennemføres fredag morgen.


 Det lykkedes ikke at få valgt en præsident i Italiens parlament torsdag. Efter to valgrunder var der ikke fundet en vinder, og en tredje valgrunde skal nu finde sted fredag morgen.
 Uanset hvem der bliver valgt, så vil vedkommende få den lidet misundelsesværdige opgave at skulle bringe de stridende blokke i parlamentet nærmere hinanden efter to måneder med stadigt mere splittelse i det politiske landskab.
 Situationen øger frygten for et ustabilt Italien, da der ikke er udsigt til en regeringsdannelse.
- Dette har skabt endnu mere kaos i Italien, siger James Watson, der er professor i internationale relationer ved det amerikanske universitet i Rom.
Ingen kandidat har endnu fået opbakning fra to tredjedele af parlamentets medlemmer.
 - Nu køber parterne tid for at kunne forhandle igen, siger Walston, som peger på, at det er centrum-venstre, der er mest skyld i det nye dødvande på grund af intern splittelse i blokken.
Centrum-venstre blokkens leder, Pier Luigi Bersani, fik mange af sine egne imod sig og kunne ikke få opbakning til sin kandidat - den prominente katolik og tidligere senatsformand Franco Marini i den første valgrunde.
 For at blive valgt skulle Franco Marini bruge to tredjedeles flertal, eller støtte fra 672 ud af de 1007 parlamentarikere og regionale repræsentanter, der har stemmeret.
I en anden valgrunde var der heller ingen kandidat, der opnåede to tredjedele af stemmerne.
Præsidenten har overvejende ceremonielle pligter, men i krisetider bliver præsidenten vigtig. Han eller hun skal forsøge at forlige de stridende politikere.
Den siddende 87-årige præsident Giorgio Napolitano kan i henhold til forfatningen ikke udskrive valg i de sidste måneder af præsidentperioden, men det kan en nyvalgt præsident.
