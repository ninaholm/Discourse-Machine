Jurister: Filminstituts afslag er ulovligt
Det strider med forvaltningsretten, når filminstitut afviser filmstøtte på grund af skuespillernes hudfarve.


 Når Det Danske Filminstitut bruger skuespilleres etnicitet som en del af begrundelsen for ikke at give støtte til filmen "MGP Missionen", er det ikke bare "en uheldig formulering", sådan som instituttet hidtil har sagt. Det er også i strid med forvaltningsretten.
Det vurderer flere eksperter i offentlig forvaltning, blandt andre lektor på Aalborg Universitet, Sten Bønsing.
- Filminstituttet hører under forvaltningsretten, og derfor er det ulovligt. Der må ikke skelnes efter race, religion, køn og den slags, siger han.
Information kunne fredag fortælle, at filminstituttet i sit afslag på at give støtte til filmen "MGP Missionen" skrev, at "film med et cast med anden etnisk baggrund ikke har vist sig at være specielt salgbare i provinsen".
Men det er ikke nogen "saglig begrundelse", lyder vurderingen fra Sten Bønsing. Det samme mener professor i offentlig forvaltning på CBS, Claus Haagen Jensen.
- Det er i strid med principperne for god forvaltningsskik at komme med det udsagn. Der er et generelt krav til offentlige myndigheder om, at de ikke må lave etnisk diskrimination, siger Claus Haagen Jensen.
Ifølge Sten Bønsing kan sagen ende i en retssal, hvis folkene bag "MGP Missionen" vil have rettens ord for, at filminstituttet har foretaget en uretfærdig forskelsbehandling.
Kulturminister Uffe Elbæk (R) har under et møde søndag med direktør for Det Danske Filminstitut, Henrik Bo Nielsen, bedt instituttet om en skriftlig gennemgang af den såkaldte hudfarve-sag.
