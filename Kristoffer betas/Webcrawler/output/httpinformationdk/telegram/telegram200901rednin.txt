Redningsplan kan slå flere banker ud



 Staten skal ikke beslutte, hvilke pengeinstitutter, der skal have en kapitalindsprøjtning i finanskrisen, og hvilke der ikke skal.
 Det fastslår Dansk Folkepartis finansordfører, Kristian Thulesen Dahl.
 Regeringens faste støtteparti går dermed stik mod økonomi- og erhvervsminister Lene Espersen (K), skriver Politiken.
 Regeringen er klar med en håndsrækning på op mod 100 milliarder kroner til bankerne, men de må ikke ende i "et sort hul".  Lene Espersen lægger op til, at staten skal vurdere, hvilke banker er sunde og veldrevne nok til at få en kapitalindsprøjtning. Det kunne for eksempel ske, når bankernes årsregnskaber præsenteres i slutningen af februar.
 Dansk Folkeparti tror, at det typisk vil gå ud over mindre pengeinstitutter, som godt kunne klare sig gennem krisen, men som staten med sin indgriben kan være med til at kvæle.
 - Kan staten gøre det? Det synes vi ikke, siger Thulesen Dahl til Politiken.
