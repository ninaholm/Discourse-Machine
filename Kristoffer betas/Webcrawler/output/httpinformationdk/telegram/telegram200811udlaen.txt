Udlændingeregler giver problemer i hele EU



 Det er ikke kun Danmark, der har problemer med EU's opholdsdirektiv. Kun et enkelt land har implementeret direktivet, der blandt andet lægger rammerne for familiesammenføringsreglerne. Det viser en EU-rapport som bliver offentliggjort i begyndelsen af december, siger en højtstående diplomat i Bruxelles.
- Så vidt jeg kan høre på kommissionen, så kniber det lidt alle vegne. Der er kun ét land, som har gennemført det fuldt ud, siger diplomaten.
 Danmark står uafklaret i sin tilgang til opholdsdirektivet, der ligger til grund for sommerens kontroversielle dom fra EF-Domstolen, som gjorde det lettere at få familiesammenføring på baggrund af EU-retten. 
 Rapporten vil samtidig belyse de reelle problemer, og det vil afgøre, om Danmark kan få resten af EU-kredsen med på at ændre direktivet, vurderer diplomaten.
 Også Holland, Irland, Tjekkiet og Storbritannien er utilfredse med EU's regler for lovligt ophold.
