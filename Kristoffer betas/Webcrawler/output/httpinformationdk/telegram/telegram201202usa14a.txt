USA: 14-årig skyder sig selv i skolekantine
En 14-årig amerikaner har skudt sig selv i hovedet i en kantine på amerikansk grundskole.


 En voldsom skudepisode har udspillet sig i kantinen på en amerikansk grundskole. En blot 14-årig dreng kom ind i en kantine fyldt med mennesker og skød sig selv i ansigtet.
Det skriver amerikanske CBS News.
Teenageren, som endnu ikke er identificeret, blev indlagt straks efter episoden på skolen i New Hampshire. Skolen blev lukket ned i adskillige timer, men ingen andre kom til skaden ved episoden.
- Vores tanker går til denne unge drengs familie og alle de studerende, der var i skole på det tidspunkt, siger distriktsadvokat Peter Heed.
Ethan Symonds, som er elev på syvende årgang, sad ved et bord i nærheden. Han siger, at han hørte en lyd, der var en smule højere, end når en chipspose bliver åbnet.
En anden elev, Nick Phillips, siger, at den 14-årige havde skrevet beskeder i løbet af ugen om, at han var deprimeret.
De chokerede børns forældre fik straks efter episoden besked fra skolen og kom for at hente børnene. Flere blev afhørt af politiet.
- New Hampshire tilbyder al den assistance, der er brug for. Samtidig tænker vi på forældrene og beder for alle, skriver statens guvernør, John Lynch, i en pressemeddelelse.
Det er langt fra første gang, at der er skyderi på en amerikansk uddannelsesinstitution.
For to måneder siden gik en elev ved Virginia Tech-universitetet amok og skød en politibetjent.
Meldingen om skyderiet sendte straks chokbølger gennem USA, da det fik tankerne tilbage til 2007. Her blev Virginia Tech ramt af en større tragedie, da en bevæbnet mand dræbte 32 personer og til sidst sig selv.
