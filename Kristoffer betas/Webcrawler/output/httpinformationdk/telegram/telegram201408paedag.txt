Pædagoger: Pædofili-regler kan skabe utryghed
Regler, der skulle forebygge pædofili og falske anklager, har i virkeligheden den modsatte effekt, lyder det.


 I Danmark har flere børnehaver og vuggestuer indført retningslinjer for at undgå seksuelle krænkelser af børn og eventuelle falske anklager mod medarbejdere.
Men det kan i virkeligheden have den modsatte effekt, fordi regler skaber en opmærksomhed, som igen skaber en øget mistanke mod pædagoger, lyder det fra pædagogernes fagforening, Bupl.
Meldingen kommer, samtidig med at den 22-årige pædagogstuderende Malthe Thomsen venter i New York på at finde ud af, om der bliver rejst tiltale mod ham eller ej for at have krænket børn under sin praktiktid i en børnehave.
- Vi ved godt, at mange kommuner, ledere og institutioner gør det for at beskytte deres ansatte. Problemet er bare, som pædagoger også udtaler det, at det faktisk har den modsatte effekt, siger næstformanden for Bupl, Birgitte Conradsen.
- Der kommer meget mere fokus på det. Reglerne skaber mere utryghed og mistænkeliggørelse, end de skaber tryghed.
Reglerne varierer fra institution til institution. Men det kan eksempelvis være, at døren skal stå åben, når en pædagog skifter ble på et barn, eller at en pædagog ikke må være alene med børnene, forklarer Birgitte Conradsen.
Danskeren i New York er mistænkt for at have forgrebet sig på børn i den institution, hvor han var i praktik. Men ved et retsmøde torsdag kom det frem, at to lærere og 12 ud af 13 børn har afvist påstanden over for den amerikanske anklagemyndighed.
Bupl har tidligere lavet en undersøgelse, der viste, at mindst 50 pædagoger i perioden 2008-2012 blev anklaget for at have krænket et barn seksuelt i forbindelse med deres arbejde.
Men størstedelen af anklagerne var grundløse, og kun i et tilfælde blev en person dømt for anklagen, viser undersøgelsen.
Næstformanden siger, at det er et kæmpe problem, at der er så stor uoverensstemmelse mellem henvendelser og anklager og dømte. Særligt for mandlige pædagoger.
- Vi har mandlige pædagoger, som aldrig nogensinde vil søge et job med mindre børn. De vil ikke udsætte sig selv for at blive mistænkt for noget, alene fordi de eksempelvis skifter et barn og kommer til at lukke en dør, siger hun.
Selvom en anklage viser sig at være grundløs, så kan det have store konsekvenser for den anklagede.
- At krænke et barn er noget af det værste, en pædagog kan blive anklaget for. Det er en så krænkende anklage, at rigtig mange ikke kommer tilbage til jobbet. Vi har medlemmer, som må holde op og finde et andet fag, fortæller Birgitte Conradsen.
I stedet for regler opfordrer næstformanden daginstitutionerne til at skabe en dialog med medarbejdere og forældre om frygten for pædofili for at undgå falske anklager.
