Pape: Jeg flytter De Konservative et skridt til højre
De Konservative skal ikke være et centrum-højre-parti, som ellers var en succes i Poul Schlüters formandstid


 Det er slut med at omfavne midten for De Konservative, der i stedet skal markere sig som et højrefløjsparti.
Partiets nye formand, Søren Pape Poulsen, har allerede været med til at bruge en mere kontroversiel og opsigtvækkende retorik, end man hidtil har hørt fra den konservative lejr, men også politisk er det tid til et opgør, lyder det fra formanden i Berlingske.
- Konservative er i gang med et helt naturligt stille ryk. Vi er et parti, der ligger til højre for Venstre både på økonomi- og værdi­politikken. Det er et skridt til højre. Det er der, vi skal hen, og det er der, jeg er politisk, siger Søren Pape til avisen.
- Det er et opgør med at se De Konservative som det her bredt favnende centrum-højre-parti, som vi var under Schlüter (tidligere formand Poul Schlüter, red.). Det var en storhedstid for partiet, og det præger stadig en del konservatives selvforståelse.
- Men vi har otte mandater, og vil vi blive større, er vi nødt til at være et parti, der også støder nogen fra sig, tilføjer han.
De Konservative har senest markeret sig ved den omstridte stop-kampagne, som ifølge kritikere satte lighedstegn mellem nazisme og islam. Plakaterne tilskrives af de kritiske røster en del af skylden for, at De Konservative i den seneste måling fra Voxmeter blot stod til 2,9 procent af vælgerne.
Kampagnen har også givet uro på de indre linjer i partiet, og ifølge Berlingske er flere konservative politikere bekymret for, at formanden er i færd med at skubbe kernevælgere væk.
Hovedpersonen Søren Pape Poulsen opfordrer dog de konservative vælgere til at "se realiteterne i øjnene" i stedet for at drømme sig tilbage til partiets 40 mandater i 1980'erne.
