Harme over tysk præsidents pompøse farvel
Tysk opposition opfordrer ekspræsident Christian Wulff til at droppe planlagt stor tappenstreg på torsdag.


 Knap tre uger efter sin afgang som tysk statsoverhoved vil Christian Wulff torsdag aften sige farvel med maner, når forbundshæren holder en stor tappenstreg for den skandaleramte ekspræsident foran embedsboligen Bellevue Slot i Berlin.
Men det storstilede farvel vækker harme i den tyske hovedstad.
Ikke blot er en hel række fremtrædende politikere såsom gruppeformændene i Forbundsdagen slet ikke inviteret. Også tidligere præsidenter såsom Horst Köhler og Richard von Weizsäcker holder sig væk.
- Når alle nulevende tidligere præsidenter afviser at deltage i ceremonien, kan jeg kun fraråde Christian Wulff at insistere på en tappenstreg, siger det socialdemokratiske SPD's gruppeformand i Forbundsdagen, Frank-Walter Steinmeier, ifølge nyhedsbureauet dpa.
Han mener ikke, at der er mulighed for at holde arrangementet på en "nogenlunde værdig måde", mens De Grønnes gruppeformand, Jürgen Trittin, konstaterer, at det taler for sig, at de fire ekspræsidenter har meldt fra.
Den konservative Wulff, der trak sig efter kun 20 måneder på posten, er sigtet for korruption og fik for nylig sit hjem i Niedersachsen ransaget af politiet, der var på udkig efter beviser for, at ekspræsidenten har været i lommen på en filmproducent.
Det har vakt kritik, at den 52-årige Wulff har fået tilkendt en livslang præsidentpension på cirka. 200.000 euro om året til trods for, at han risikerer at blive idømt en fængselsstraf på tre år.
Flere af Wulffs partifæller i CDU advarer imod at dømme ham på forhånd, men også i regeringslejren hersker der mismod over tappenstregen.
- Jeg er ikke inviteret. Og jeg kommer heller ikke, siger Rainer Brüderle, gruppeformand for CDU's liberale koalitionspartner FDP, til Focus Online.
Den tidligere østtyske borgerretsforkæmper Joachim Gauck, som 18. marts står til blive valgt til Tysklands 11. forbundspræsident, har endnu ikke besluttet sig, om han deltager.
