Blair i vidneskranken om Irak i næste uge



 Den tidligere britiske premierminister Tony Blair skal i næste uge møde op og forklare en undersøgelseskommission, hvorfor det var nødvendigt at gå i krig i Irak i 2003.
 Udspørgningen skal finde sted fredag i næste uge og ventes at vare seks timer, oplyser kommissionen.
 Det vil ske med krigsofre og krigsmodstandere blandt tilhørerne i Queen Elizabeth II's konferencecenter lige over for det britiske parlament.
 Blair er det hidtil mest prominente vidne, som skal forklare Storbritanniens rolle i Irak-krigen, og hvorfor han som premierminister valgte at indsætte den britiske hær.
 Han ventes at blive grillet om det legale grundlag for at gå i krig, hvorfor FN blev negligeret, og hvorfor der blev brugt fejlagtige efterretningsoplysninger om, at Iraks Saddam Husseins rådede over masseødelæggelsesvåben.
 Blairs tidligere rådgiver, Alastair Campbell, fortalte i sidste uge kommissionen, at Blair allerede i 2002 i "private noter" til USA's daværende præsident, George W. Bush, lovede, at Storbritannien ville støtte en krig mod Irak.
 I et interview for nylig fastholdt Blair, at invasionen var den rigtige beslutning, også selv om der ikke var de masseødelæggelsesvåben, som den amerikanske og den britiske regering hævdede. De irakiske masseødelæggelsesvåben var begrundelsen for at gå i krig.
