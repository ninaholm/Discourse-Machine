Frosne sædceller fra døde må skabe nyt liv
Kvinder kan få børn med deres afdøde mænd. Regeringen fjerner forbud mod at bruge nedfrosset sæd fra døde mænd. Etisk Råd advarer, mens læger er positive


 Døde mænd kan i fremtiden blive fædre, når et flertal i Folketinget i denne uge ændrer fertilitetsloven.
Det betyder, at nedfrosset sæd ikke længere skal destrueres, når manden dør, og det vil give efterladte kvinder mulighed for at blive gravide.
Sundhedsminister Astrid Krag (SF) siger til Ritzau, at det er rimeligt, at det er parret selv, der bestemmer, om sæden skal destrueres.
- Det vil typisk være aktuelt, når et par har planlagt at blive gravide, men manden afgår ved døden på grund af en alvorlig sygdom, inden graviditeten opnås.
- I de tilfælde er det rimeligt, at parret kan vælge at anvende den deponerede sæd, hvis de begge var afklarede inden dødsfaldet, siger Astrid Krag.
I Dansk Fertilitetsselskab mener formand Karin Erb, at det er en smuk tanke, at kvinder nu får mulighed for at blive gravide med den mand, som de elsker og måske i forvejen har barn med.
- Alternativet er en fremmed donor, og hvorfor det når nu mandens sæd er gemt?, siger Karin Erb.
Det er typisk mænd, som behandles for kræft, der vælger at få nedfrosset deres sæd, så de efter behandling med kemoterapi og stråler stadig kan blive fædre, hvis deres fertilitet er ødelagt. Overlever manden ikke sin sygdom, har sæden hidtil skullet destrueres.
Og sådan bør det fortsat være, mener formand for Etisk Råd Jacob Birkler. Han finder det svært for barnet, at det vil få en masse fortællinger om faderen uden nogensinde at møde ham.
- Det er problematisk, at barnet fra begyndelsen ikke har nogen far. At han er død, allerede inden barnet fødes, og at kirkegården bliver det eneste sted, hvor barnet kan gå hen, siger Jacob Birkler.
- Det kan også ske for andre, hvis faren for eksempel dør under graviditeten, men her skaber vi fra udgangspunktet nogle betingelser, som ikke er ideelle for barnet, siger han.
