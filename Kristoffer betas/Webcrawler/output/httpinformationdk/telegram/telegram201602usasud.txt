USA's udenrigsminister: Stop drab på civile i Syrien
USA er involveret i dialog om våbenhvile i Syrien, og Rusland vil snart arrangere et fredsmøde i München.


 Den amerikanske udenrigsminister kræver, at drab på civile i Syrien skal stoppe. Han langer ud efter det syriske Assad-styre og Ruslands offensiv i landet.
Meldingen fra John Kerry kommer, mens diplomater i kulissen arbejder på en våbenhvile i det krigshærgede Syrien.
- Strukturer for en våbenhvile bliver diskuteret, og russerne er kommet med konstruktive ideer for, hvordan en våbenhvile faktisk kan iværksættes, siger Kerry ifølge nyhedsbureauet Reuters.
 Men hvis det "blot er snak for snakkens skyld, så man kan fortsætte bombardementerne, så vil ingen acceptere det."
- Det vil vi finde ud af i løbet af de næste dage, siger den amerikanske udenrigsminister.
John Kerry siger, at Rusland og det syriske styre handler i strid med FN-resolution 2254, der tegner en køreplan for fred i Syrien.
Saudi-Arabien har tidligere fredag sagt, at landet er klar til at sende landstyrker ind i Syrien. Den melding modtages med åbne arme i Washington.
Både USA, Saudi-Arabien og USA er enige om at bekæmpe den ekstremistiske gruppe Islamisk Stat, men ellers er interesserne meget forskellige mellem russerne på den ene side og de to øvrige på den anden.
Rusland støtter direkte præsident Bashar al-Assads syriske styre, mens USA og Saudi-Arabien bekæmper det.
En storstilet offensiv af den syriske hær med massiv støtte af russiske kampfly har drevet titusinder på flugt fra Aleppo den seneste tid.
Fredag står 20.000 syrere ved grænsen til Tyrkiet, siger FN. 50.000 flere er på vej ifølge den tyrkiske regering.
Rusland har fredag gentaget landets hensigt om at agere vært for forhandlinger om en våbenhvile på et møde i München 11. februar. Det bekræfter den russiske FN-ambassadør ifølge nyhedsbureauet Tass.
Tidligere på ugen var Syriens regering og repræsentanter for en del af oppositionen samlet i Genève til et fredsmøde i FN-regi.
Mødet blev af FN's mægler afbrudt og udskudt til senere på måneden, da der ikke skete betydelige fremskridt i processen.
