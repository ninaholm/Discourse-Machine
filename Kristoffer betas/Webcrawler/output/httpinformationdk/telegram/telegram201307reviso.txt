Revisor: Memory Card-dom er forkert
Revisions- og rådgivningsfirmaet PricewaterhouseCoopers overvejer at anke dommen til Højesteret.


 Revision-, skatte- og rådgivningsvirksomheden PricewaterhouseCoopers overvejer kraftigt at anke dommen i Memory Card-sagen til Højesteret, da opfattelsen er, at dommen er forkert.
Bestyrelsen er blevet frifundet for erstatningsansvar, mens den tidligere ledelse med John Trolle i spidsen sammen med revisorerne har fået pålagt det fulde ansvar og skal betale 100 millioner kroner i erstatning til kreditorerne.
 Det er en forkert dom, mener PwC.
- Vi står naturligvis ved vores ansvar som revisorer, men det er vores opfattelse, at dommen er forkert, og vi forventer at anke den, udtaler Christian Fredensborg Jakobsen, som er partner og direktør for revisionsforretningen i PwC.
- Man må huske på, at vi her har med en kriminel topchef at gøre, som har ført os bag lyset. Vi overvejer derfor også af principielle årsager at anke dommen til Højesteret, slutter han.
Dommen blev mandag afsagt i Vestre Landsret. IT-iværksætteren og hovedaktionæren i det krakkede Memory Card, John Trolle, afsoner seks år i Sdr. Omme Statsfængsel for bedrageri af særlig grov karakter.
Sammen med revisorerne skal Trolle - der siden skiftede navn til Rasmussen - betale 100 millioner i erstatning.
Trolle havde manipuleret med regnskaberne og pustet varelagrene kunstigt op. Bestyrelse og revisorer greb ikke ind, og nu skal Trolle sammen med revisorerne betale erstatningen.
 Bestyrelsen blev frifundet for erstatningsansvar.
Memory Card Technology, der producerede og solgte hukommelseskort til computere, gik i betalingsstandsning i januar 2001, og i september samme år gik virksomheden konkurs med en gæld på 630 millioner kroner.
Danske Bank og Nordea er de største kreditorer og har tilsammen 567 millioner i klemme.
Ud over PricewaterhouseCoopers blev også revisionsselskabet Ernst & Young dømt til at betale erstatning.
