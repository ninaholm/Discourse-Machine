Flystyrt i Libyen koster 103 livet
103 mennesker dræbt, da et fly fra Afriqiyah Airways styrtede ned i Libyen. Hovedparten skulle have været videre til destinationer i Europa.


 Alle ombordværende på nær en hollandsk dreng mistede livet, da et libysk passagerfly på vej fra Sydafrika til Libyen forulykkede under landingen i den libyske hovedstad, Tripoli.
Flyet med 104 passagerer og besætningsmedlemmer om bord "eksploderede ved landingen og blev fuldstændig pulveriseret", siger en libysk embedsmand.
Flyulykken kostede 61 hollændere livet.
Årsagen til flystyrtet er fortsat uklar. Lige nu undersøger man flyets sorte boks, der er blevet fundet. Der var højt solskin og klart vejr i lufthavnen, da ulykken skete. Den libyske regering udelukker, at det var terror. 
Hvorvidt ulykken skyldtes vulkanaske vides ikke. Tirsdag lukkede den islandske vulkanaske for første gang en række lufthavne i Nordafrika, blandt andet lufthavnen i Casablanca i Marokko.
Hovedparten af flypassagererne fra Tripoli skulle have været videre til Europa. 42 skulle have været til Düsseldorf, 32 til Bruxelles, syv til London og en enkelt til Paris. Det oplyser Nicky Knapp, talskvinde for Sydafrikas luftfartsmyndigheder. 
Den hollandsk avis Le Telegraaf skriver, at 61 af de omkomne er hollandske turister. Den 10-årige dreng, som var den eneste overlevende, er også fra Holland.
