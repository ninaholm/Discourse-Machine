Vidner: FN-inspektører er ved at forlade Syrien
Inspektørerne har undersøgt giftgasangrebet, hvor et stort antal civile syrere ifølge USA er blevet dræbt.


 FN's hold af våbeninspektører i Syrien har forladt deres hotel i hovedstaden Damaskus og er tilsyneladende på vej ud af landet. Det rapporterer flere internationale medier.
Bil-konvojen har sat kursen mod nabolandet Libanon, fortæller vidner til nyhedsbureauerne Reuters og AFP tidligt lørdag morgen dansk tid. Tv-stationerne NBC og al-Jazeera er kommet med tilsvarende meldinger fra Syrien.
De 13 FN-eksperter, der ledes af svenskeren Åke Sellström, har været i Damaskus for at undersøge, om der er brugt kemiske våben i den syriske borgerkrig.
Ifølge USA foretog præsident Bashar al-Assads styrker et kemisk angreb i sidste uge, der har kostet et stort antal civile livet.
En række andre vestlige regeringer, blandt dem den danske, har slået fast, at angrebet med garanti har fundet sted, og at Assad-styret står bag. Det har Assads regering afvist. Han har i stedet givet oprørerne skylden.
Der kan gå omkring to uger, før resultatet af våbeninspektørernes analyse af brugen af kemiske våben i Syrien ligger parat. Det har FN's generalsekretær, Ban Ki-moon, sagt til de fem permanente medlemmer af Sikkerhedsrådet.
1429 mennesker blev ifølge USA dræbt ved giftgasangrebet. 426 var børn.
Nogle timer før meldingerne om, at inspektørerne var ved at forlade Syrien, kom det frem, at USA nu har seks krigsskibe placeret i den østlige del af Middelhavet. Fem af dem er angiveligt udstyret med krydsermissiler.
Den amerikanske præsident, Barack Obama, sagde fredag på et pressemøde i Det Hvide Hus, at USA "overvejer et smalt og begrænset angreb på Syrien".
Obama kalder anvendelsen af kemiske våben i Syrien for en trussel mod USA's nationale interesser. Samtidig understreger han, at han endnu ikke har besluttet sig for, om USA vil indlede en militæraktion mod Syrien eller ej.
