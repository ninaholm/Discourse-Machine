Dong-formand: Vi har aldrig set noget lignende
Dong-ansat kunne stikke 20 millioner kroner i lommen, uanset om vedkommende blev fyret eller gik selv.


 En ansat tæt på Dong Energys nu tidligere administrerende direktør, Anders Eldrup, fik mere i løn end den administrerende direktør selv - og personen havde en fratrædelsesordning på mere end 20 millioner kroner.
Det siger bestyrelsesformand i Dong Energy, Fritz Schur, der kalder forholdende bag fyringen af Eldrup "højst usædvanlig".
- Vi har aldrig set noget lignende, siger bestyrelsesformanden på vegne af bestyrelsen og de advokater, der er i færd med at undersøge sagen.
I alt fire medarbejdere har ifølge Fritz Schur haft "usædvanlige ansættelsesforhold" i Dong.
Igennem en periode på tre-fire år har deres kontrakter været ændret et utal af gange med lønforhøjelser, ekstraordinære bonusser, engangsudbetalinger og særlige fratrædelsesordninger til følge.
Især en ansat havde "højest, højest mærkværdig" kontrakt som blandt andet rummede en fratrædelsesordning på over 20 millioner kroner - igen mere end topchefen - og som vedkommende selv kunne udløse ved at sige op.
 - Vi kan ikke leve med det her, og vi vil ikke leve med det her, fastslår Fritz Schur.
Ifølge ham er det set før, at en specialistmedarbejdere kan tjene mere end den administrerende direktør, men fratrædelsesordningen havde en karakter, som bestyrelsen aldrig ville sige ja til.
Anders Eldrup har imidlertid undladt at informere bestyrelsen, hvilket Dongs advokater vurderer er i strid med aktieselskabsloven.
Selskabet vil derfor i en ekstern advokatundersøgelse finde ud af, om Anders Eldrup er berettiget til sin egen fratrædelsesgodtgørelse på op til 17 millioner kroner, og om den særligt forgyldte medarbejder har krav på over 20 millioner kroner, og om Anders Eldrup i den forbindelse kan blive pålagt at betale erstatning.
- Vi synes, det er så eksorbitant, at vi vil se på mulighederne for, at Dong ikke skal betale op til 20 millioner kroner, forklarer Fritz Schur.
Han ved ikke, om de ansatte har haft en klemme på Eldrup, der har gjort det muligt for dem at presse direktøren til de særlige kontrakter.
Men Fritz Schur giver udtryk for stor sympati for den fyrede direktør, som kan have foretaget en fejlvurdering i et forsøg på at fastholde værdifulde medarbejdere.
- Der er tale om dygtige mennesker. Meget, meget dygtige mennesker. Og det har været magtpåliggende for Anders Eldrup at fastholde de her folk i virksomheden. Men det berettiger ikke en fratrædelsesgodtgørelse, folk selv kan udløse, fastslår bestyrelsesformanden.
Den ekstraordinært højtlønnede medarbejder er i øjeblikket sendt hjem fra Dong, mens de øvrige tre fortsat har deres gang i virksomheden.
Schur mener ikke, at der har været noget galt med selskabets procedurer omkring lønninger, og lægger derfor ikke op til en ændring.
- Alle procedurerne er der, men vi har haft en topchef, som ikke rigtig har overholdt procedurerne, konstaterer han.
