18.000 UFO-rapporter frigives



 Landsorganisationen UFO-Sverige åbner nu sine arkiver for offentligheden. Arkiverne indeholder over 18.000 rapporter om uidentificerede flyvende objekter i Sverige samt andre tusinder af observationer af "flyvende tallerkener" gjort i blandt andet Danmark og Sverige.
 UFO-Sverige er en privatorganisation, der samarbejder med blandt andet det svenske forsvar og landets meteorologiske institut, SMHI. Siden 1973 har organisationen systematisk samlet rapporter om UFO'er.
 - I starten slog det til med en bogreol i Södertälje, men nu har vi et 250 kvadratmeter stort arkiv i Norrköping med over 18.000 observationer, som vi nu vil vise offentligheden, siger Clas Svahn, formanden for UFO-Sverige, til den svenske avis Expressen.
 Arkivet har i første omgang åbent 9. og 10. maj.
 - Men hvis nogen ønsker at komme og kigge andre dage, kan de give lyd fra sig. Grunden til, at vi ikke tidligere har vist offentligheden samlingen, skyldes personalemangel, siger Svahn.
