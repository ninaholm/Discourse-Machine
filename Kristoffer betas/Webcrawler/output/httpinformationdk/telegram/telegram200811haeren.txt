Hæren tager kontrol med Jos efter blodbad



 Den nigerianske hær tog i dag kontrollen med byen Jos, hvor to dages uroligheder mellem muslimer og kristne har kostet flere hundrede mennesker livet.
 Brigadechef Emeka Onwamaegbu siger til det franske nyhedsbureau AFP, at situationen i byen "gradvist er ved at vende tilbage til det normale" og at der i dag ikke havde været rapporteret om sammenstød.
 Indbyggere melder om, at soldater patruljerer i gaderne i Jos, der er lokalhovedstaden for Nigerias Plateau-delstat og en af de største byer i landet. 
 Delstatens informationsminister, Nuhu Gagara, siger, at omkring 200 mennesker er blevet dræbt under urolighederne fredag og lørdag. Andre kilder sætter dødstallet til det dobbelte.

