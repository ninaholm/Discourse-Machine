Officielt: Sisi vinder egyptisk præsidentvalg klart
Med knap 97 procent af stemmerne bliver Sisi ny egyptisk præsident, og Saudi-Arabien vil sende penge til Kairo


 Abdel Fattah al-Sisi vandt det egyptiske præsidentvalg med 96,91 procent af stemmerne, meddeler landets valgkommission ifølge flere nyhedsbureauer.
Der har dog hverken før eller efter valget, som foregik over tre dage i sidste uge, været tvivl om udfaldet.
Den tidligere hærchef har længe været en klar favorit til at blive Egyptens kommende præsident.
Allerede onsdag i sidste uge meddelte Sisis lejr, at han havde fået 93,4 procent af stemmerne på de 2000 valgsteder, hvor stemmerne var talt op.
Sisi kommer til at overtage posten efter Adly Mansour, som har fungeret som præsident, siden den folkevalgte Mohamed Mursi blev væltet fra posten af militæret - med netop Sisi i spidsen - 3. juli 2013.
Spændingen har både nationalt og internationalt været rettet imod valgdeltagelsen, og den endte ifølge valgkommissionen på cirka 47 procent, og dermed langt mindre end de 80 procent som Sisi havde håbet på efter sin personlige bøn til de egyptiske vælgere.
Dermed står han på et mere spinkelt mandat trods den massive opbakning, som han fik ved at fjerne Mursi-styret, der hurtigt blev upopulært i den brede befolkning.
Tirsdag i sidste uge besluttede valgkommissionen at forlænge valget med en ekstra dag for "at give det størst mulige antal vælgere mulighed for at sætte deres kryds".
Da Mursi vandt præsidentvalget i 2012, stemte 52 procent af vælgerne, men kandidaten fra Det Muslimske Broderskab fik kun et år på posten.
Umiddelbart efter offentliggørelsen af det officielle valgresultat lød det fra Saudi-Arabien, at man vil afholde en ny international donorkonference for Egypten.
Den saudiarabiske kong Abdullah har bekæmpet Mursi-styret og støttet Sisis kamp mod Det Muslimske Broderskab massivt.
Saudi-Arabien, Kuwait og De Forenede Arabiske Emirater har tidligere ved en sådan konference lovet 12 milliarder dollar til Egypten.
