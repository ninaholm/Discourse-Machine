Ny praksis gør det svært for somaliere at få asyl
Udlændingestyrelsen har afslået at give tre somaliske mænd asyl. Og det møder kritik fra flere steder.


  Udlændingestyrelsen har afslået at give tre unge somaliske mænd fra Mogadishu asyl. Styrelsen har vurderet, at de tre ikke vil være i risiko for at blive forfulgt, hvis de vender tilbage.
Den nye praksis kommer efter, at Danmark og Norge i fællesskab er kommet frem til, at "der er sket en betydelig forbedring af sikkerheden og bevægelsesfriheden i Mogadishu siden begyndelsen af 2012", skriver Udlændingestyrelsen på sin hjemmeside.
- Vi har efter en konkret og individuel vurdering i tre asylsager fundet, at de pågældende kan opholde sig i Mogadishu uden at være i risiko for forfølgelse, siger kontorchef i styrelsen Jakob Dam Glynstrup på hjemmesiden.
 - Denne vurdering af sikkerhedssituationen er i øvrigt på linje med asylpraksis i blandt andet Norge. Nu afventer vi, om Flygtningenævnet er enig i vores vurdering i de tre sager. Hvis det er tilfældet, vil vi lægge den samme linje i andre tilsvarende sager, siger han.
Men FN's flygtningeorganisation, UNHCR, vurderer ifølge Politiken, at usikkerheden i landet, ikke mindst i Mogadishu, stadig er endog meget høj.
Det er Dansk Flygtningehjælp enig i, siger organisationens generalsekretær, Andreas Kamm, til Politiken søndag.
- I vores optik er det fortsat uforsvarligt at sende folk retur til Mogadishu. Der er ingen myndigheder, der kan give folk sikkerhed. Byen er præget af militser, som i det store hele kan gøre, som de vil, siger Andreas Kamm til avisen.
Sidste år gav Danmark asyl til næsten alle asylansøgere fra Somalia. En dom fra Den Europæiske Menneskerettighedsdomstol fastslog i 2011, at det var i strid med menneskeretskonventionen at sende asylansøgere tilbage til visse dele af Somalia.
Dommen medførte i december 2011, at Flygtningenævnet hjemviste en række asylsager til Udlændingestyrelsen vedrørende somaliske statsborgere fra det sydlige og centrale Somalia, som herefter i vid udstrækning har fået asyl.
I sidste ende er det nu op til Flygtningenævnet, om Udlændingestyrelsen skal køre efter den nye praksis.
