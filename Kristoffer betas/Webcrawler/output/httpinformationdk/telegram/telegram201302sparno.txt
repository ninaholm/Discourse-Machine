Spar Nords bundlinje trækkes ned af tab på erhvervsliv
Endnu et bankregnskab præges af tab på lån til erhvervskunderne. Spar Nord må se 2012-resultatet skrumpe.


 Store tab på erhvervskunder sætter præg på Spar Nords regnskab for 2012. Spar Nord kom ud af 2012 med et overskud på 290 millioner kroner før skat, og det er ikke tilfredsstillende, lyder det fra bankens administrerende direktør, Lasse Nyby.
 Samme resultat lød i 2011 på 345 millioner kroner. Og 2012-resultatet giver en egenkapitalforrentning før skat på 5,5 procent.
- Det er i underkanten, siger Lasse Nyby til Ritzau Finans.
Regnskabet er tynget af nedskrivninger på 594 millioner kroner mod 404 millioner kroner i 2011.
Men der er ikke tale om, at Spar Nord er blevet negativt overrasket over de engagementer, banken har overtaget fra fusionen med Sparbank, understreger direktøren.
Det skyldes derimod Finanstilsynets skærpede krav til nedskrivninger, som Spar Nord tog højde for i forbindelse med regnskabet for første halvår, samt den generelt sløje makroøkonomiske situation.
- Fusionen med Sparbank, både i forhold til integration, drift og de synergier, vi skal have, kører fuldstændig efter planen. Vi har ikke haft nogen negative overraskelser, og det er ikke Sparbanks nedskrivninger, der påvirker vores regnskab for 2012, siger han.
Det er erhvervskunderne og især landbrug og ejendomme, der giver nedskrivninger. De private kunder belaster ikke banken med store tab.
- Vi har de sidste to år været opmærksomme på de kunder, der kan få en udfordring af stigende renter og begyndende afdrag på deres realkreditlån, og det er vi løbende inde og forholde os til, siger Lasse Nyby.
- Der vil selvfølgelig være kunder med afdragsfrihed og rentetilpasningslån, der kan få udfordringer, men ikke noget, der er signifikant, tilføjer han.
 Trods stærkt stigende indtægter opnåede Spar Nord et lavere overskud i 2012 end i året før. Nedgangen skyldes ud over nedskrivningerne på udlån bidrag til sektorløsninger, og fusionsrelaterede poster trak ned.
Bankens basisindtægter steg i 2012 til 2,4 milliarder kroner fra 2,1 milliarder kroner i samme periode året før.
