Karen J.: Allerslev har været naiv



 Kultur- og fritidsborgmester i København Pia Allerslev (V) bærer en del af skylden for, at en fest i Hyskenstræde i det indre København natten til lørdag udartede sig til omfattende graffiti og smadrede ruder. Anklagen kommer fra Allerslevs egen partifælle hos Venstre, tidligere velfærdsminister Karen Jespersen.
 Hun forstår ikke, at Undoing the City, der arrangerede festivalen, har fået 20.000 kroner i støtte fra kommunens kultur- og fritidsudvalg, og hun forstår heller ikke, hvordan der overhovedet er blevet givet tilladelse til festivalen.
 - Problemet ligger både hos de embedsmænd, der har givet tilladelsen, men også hos Pia Allerslev, der ikke går meget mere politisk ind i det her. Pia Allerslev og hendes forvaltning har været utrolig naive. Når man direkte inviterer graffitimalere med til en festival, bør alle alarmklokker ringe, siger Karen Jespersen til Ritzau.
 Hun vil nu fra sin plads i Folketingets Retsudvalg stille spørgsmål til justitsminister Brian Mikkelsen (K) for at finde ud af, hvem der stod bag hærværket.
 - Der er brug for, at der kommer mere opmærksomhed omkring, hvem der har lavet hærværket, og hvad årsagen er. Det er to led i det. Det ene er festivalens arrangør, men vi skal også eksplicit undersøge, hvem der står bag gadefesten. Man fejlvurderer helt de mennesker, der står bag det her, og deres projekt. Jeg ved ikke, om de betragter det som alternativt, men resultatet er hærværk. Vi skal også finde ud, hvilket grundlag der er givet støtte til, siger Karen Jespersen.
 Målet med festivalen var at skabe debat om byudvikling og at "omgøre byen". I programmet hedder det om festen, at man vil "udfordre såvel kapitalen, statens, kommunens og den kreative klasses forestillinger om byen". Det siges også, at der vil ske en "omstyrtede ass-shaking til lugten af spray og roderi på markedspladsen."
 Husmurene blev overmalet med graffiti, og flere butiksruder blev knust under arrangementet.
