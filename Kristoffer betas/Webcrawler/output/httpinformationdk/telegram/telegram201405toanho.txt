To anholdt efter gruppevoldtægt og hængning i Indien
To piger på 14 og 16 år blev dræbt efter voldtægt, bekræfter obduktion ifølge indiske myndigheder.


 Indisk politi har anholdt yderligere to mænd i en makaber sag om to teenage-kusiner, som tidligere på ugen blev fundet hængt i et træ efter en gruppevoldtægt.
Dermed er fem mænd nu anholdt i sagen, der har vakt vrede og frustrationer i pigernes landsby, hvor deres familie og lokale beboere ifølge CNN beskylder politiet for at beskytte gerningsmændene.
Alle fem mistænkes for medvirken til voldtægt og drab.
Pigerne på 14 og 16 år forsvandt tirsdag i Badaun-distriktet i den nordlige delstat Uttar Pradesh. De blev dagen efter fundet hængt i et træ.
Ifølge en lokal politiofficer Mukesh Saxena var der vidner til bortførelsen, men de var tilsyneladende ikke i stand til at forhindre mændene i at stikke af med pigerne.
Det blev først antaget, at der var tale om selvmord. En obduktion bekræfter imidlertid ifølge myndighederne, at de to piger var blevet kvalt.
De anholdte tæller to politimænd og tre brødre, fortæller politiofficer R.K.S. Rathore ifølge CNN.
Faren til det ene af ofrene siger til tv-stationen NDTV, at det lokale politi afviste at tage imod en anmeldelse af sagen.
 Ofrenes familie er del af et lavkaste-samfund, Dalit, som ofte diskrimineres.
Den indiske regering kræver ifølge nyhedsbureauet AFP en statslig undersøgelse af sagen om gruppevoldtægten.
Indien har de seneste år set flere voldsomme sager om voldtægt.
I 2012 blev en 23-årig kvinde udsat for så voldeligt et seksuelt overgreb i en bus i New Delhi, at hun efterfølgende døde af sine kvæstelser.
