Ballade om brystskanning fordobler afbud
Mange flere kvinder melder afbud til brystskanninger, efter undersøgelse i marts såede tvivl ved skanningernes effekt. Afbud koster liv, lyder kritikken.


 Antallet af kvinder, der melder afbud til skanninger for brystkræft, er næsten fordoblet, siden to danske læger fra Det Nordiske Cochrane Center for en måned siden såede tvivl om effekten af skanningerne.
I en artikel i British Medical Journal omtalte de en ny undersøgelse, der viste, at brystskanningerne reelt er uden effekt. Men i Dagens Medicin fredag raser en række læger mod den påstand.
- Medarbejderne i vores screeningssekretariat, hvor den telefoniske afmelding sker, fortæller, at kvinderne melder fra med henvisning til mediedebatten, siger Ilse Vejborg, der er chef for skanningsprogrammet i Region Hovedstaden.
Hun ser dobbelt så mange afbud som normalt og frygter, at uenigheden mellem eksperterne kan koste liv, fordi kvinderne venter med skanning.
Ledende overlæge på mammografi-screeningscentret på Odense Universitetshospital Walter Schwartz bakker op. Hele den vestlige verden skanner for brystkræft, så hvorfor skulle nogle få læger fra Cochrane-centret have ret, spørger han.
- Vi ser resultaterne af screeningerne. Vi finder mindre kræftknuder, som kvinderne ikke selv ville opdage, lyder det fra overlægen.
Cochrane-lægerne beskyldes desuden for at have skrevet artiklen på baggrund af "ubearbejdet talmateriale" og "utilstrækkelige analysemetoder".
Cochrane-centrets direktør Peter Gøtzsche, der er medforfatter på artiklen, tager både kritikken og de mange afbud med ro og fastholder, at med de resultater, de har fremlagt, "er det svært at se, at det er en god idé at screene for brystkræft".
