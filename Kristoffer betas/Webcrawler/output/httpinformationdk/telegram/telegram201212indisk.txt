Indisk offer for massevoldtægt er død
23-årig indiske kvinde, som for to uger siden blev voldtaget af seks mænd i en bus, er død af sine kvæstelser.


 En ung indisk kvinde, som blev udsat for en massevoldtægt i New Delhi for knap to uger siden, er død på et hospital i Singapore.
Hendes sag har udløst voldsomme protester i Indien, hvor den har vakt debat om kvinders retsstilling og ført til krav om henrettelser af gerningsmændene.
Den 23-årige kvinde blev voldtaget og brutalt gennembanket på en bus i den indiske hovedstad, New Delhi, 16. december. Gerningsmændene smed hende af bussen efter voldtægten og kvæstede hende dødeligt.
- Vi meddeler med sorg, at patienten er gået bort fredeligt tidligt den 29. december. Hendes familie var ved hendes side, hedder det i en meddelelse fra læger på Mount Elizabeth Hospital dagen efter kvindens ankomst til Singapore.
Et tværfagligt hold med otte specialister forsøgte forgæves at redde kvindens liv på hospitalet i Singapore. Kvinden, der var medicinstuderende i New Delhi, gennemgik allerede tre operationer, mens hun var i Indien.
- Hun kæmpede modigt for sit liv imod alle odds. Kvæstelserne på hendes krop var for alvorlige, hedder det i meddelsen.
Kvinden, hvis navn ikke må offentliggøres af juridiske grunde, blev først behandlet på New Delhis Safdarjung Hospital.
Den kvindelige studerende var steget på en bus sammen med en mandlig bekendt efter en tur i biografen.
Her blev hun ifølge politiet overfaldet af seks berusede mænd, der efter tur voldtog og mishandlede hende, mens hendes ven blev holdt fast. De blev til sidste smidt ud af den kørende bus.
New Delhi med 16 millioner indbyggere har den højeste forekomst af seksualforbrydelser af Indiens byer.
Mange overfald anmeldes ikke. Den indiske regering har nedsat en kommission, der skal undersøge alle omstændigheder ved forløbet.
Voldtægten har udløst omfattende demonstrationer og anklager om, at politiet ser gennem fingre med voldtægt.
Kommissionen skal blandt andet "identificere mangler i enhver del af politiet eller anden myndighed, som bidrog til hændelsen."
