Op mod 25 dræbte i belgisk togulykke



 Op mod 25 personer meldes omkommet i en togulykke i nærheden af Bruxelles i Belgien, hvor to passagertog er stødt frontalt sammen midt i myldretiden.
Ulykken skete kort før kl. 8.30 nær byen Halle, der ligger 15 kilometer sydvest for Bruxelles.
- Der lød et kæmpe brag, og så var der stilhed. Jeg føler mig så heldig, fordi jeg er uskadt. Det kunne lige så godt være mig, der var kommet til skade, siger en mandlig togpassager til Ritzaus udsendte medarbejder.
Manden sad i den næstforreste kupé i et af de to tog, som stødte sammen i en voldsom frontalkollision. Nu er han foreløbigt evakueret til Halle Station, hvor en række telte danner ramme om en slags skadestue for de mange sårede fra ulykken.
Der kører ambulancer til og fra stationen hele tiden, og folk med forbindinger om hovedet og andre steder på kroppen forlader teltene efter endt førstehjælp.
TV-kanalen VRT og nyhedsbureauet Belga har tidligere citeret borgmesteren i Halle for, at der er mindst 20 døde, men andre belgiske medier rapporterer om op mod 25 dødsfald. Fra officielt hold er der foreløbigt bekræftet ti døde.
Ifølge flere aviser sidder fire personer fortsat fastklemt, og der er adskillige "alvorligt" kvæstede, siger en talskvinde for jernbaneselskabet SNBC. 
Ifølge den belgiske avis De Standaard skyldtes ulykken, at et af togene ignorerede et rødt stopsignal. Her kan et let snevejr i Belgien i morgentimerne have spillet ind på oversigtsforholdene. Disse oplysninger er dog endnu ikke bekræftet.
Flere toglinjer, heriblandt hurtigtogene til og fra Paris og London, blev indstillet efter ulykken.
Både den belgiske premierminister, Yves Leterme, og Kong Albert har afbrudt udenlandsrejser, og vil senere mandag besøge ulykkesstedet.
