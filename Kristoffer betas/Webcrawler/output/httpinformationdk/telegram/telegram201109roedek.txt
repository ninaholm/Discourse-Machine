Røde i København afviste bompenge i 2008
S-F og EL i København afviste i 2008 en betalingsring, som S-SF nu vil indføre, siger Venstres Cecilia Lonning


 Socialdemokraterne og SF taler med to tunger om den betalingsring, de vil indføre omkring København, hvis de vinder valget.
Det siger Venstres Cecilia Lonning, som sidder i Borgerrepræsentationen og opstiller til Folketinget.
I 2008 afviste S, SF og Enhedslisten i Københavns Borgerrepræsentation en betalingsring med præcis samme placering som nu.
- Det er dobbeltmoralsk, siger Cecilia Lonning.
- Det er meget påfaldende, at (overborgmester) Frank Jensen (S) jubler over betalingsringen, når Anne Vang, som nu er partiets nummer to på rådhuset, i 2008 sagde, at den placering, man foreslår, umuliggjorde menneskers hverdagsliv, siger hun.
Dengang i 2008 afviste Borgerrepræsentationens røde flertal en betalingsring, som var udformet af embedsmænd i hovedstadsområdet.
SF's Lotte Thiim Bertelsen sagde i 2008 at en betalingsring skal tage hensyn til sammenhængende bydele. Dengang fik SF'eren støtte fra Enhedslistens Morten Kabell og Socialdemokraternes Anne Vang, der var politisk ordfører på rådhuset.
Overborgmester Frank Jensen (S) afviser dog, at Socialdemokraterne principielt var imod en betalingsring.
 Ifølge ham vil partiet - dengang, såvel som nu - arbejde for, at ringen placeres, så den tager mest mulig hensyn til de lokale forhold.
- Når der kommer en ny regering, og det her skal udmøntes, så vil vi stadig være i dialog - både med københavnerne og regeringen - om, hvor betalingsringen præcis skal placeres, lover overborgmesteren.
- Hverdagslivet i København skal hænge sammen, og vi kan ikke gå ind med betalingsring og ødelægge skoledistrikter og andet, understreger overborgmesteren.
Også hos Enhedslisten afviser man at have været imod en betalingsring. Ifølge trafikordfører Per Clausen handlede diskussionen i 2008 udelukkende om placering.
- Vores synspunkt var, at det bedste ville være, at lade ringen følge kommunegrænsen, så ingen bydele blev splittet. Det synes vi stadigvæk, og det vil vi også arbejde for i de kommende forhandlinger med Socialdemokraterne og SF, siger han.
