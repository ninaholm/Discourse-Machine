Læge: Sommertid rammer som et jordskælv
Dansk overlæge er ikke overrasket over et stigende antal hjerteanfald, når urene sættes en time frem.


 Flere mennesker end normalt får blodpropper i hjertet efter et jordskælv, og det er nøjagtig samme mekanisme, der gør, at flere mennesker får et hjertetilfælde, når kroppen skal vænne sig til sommertid.
Det forklarer overlæge på hjertemedicinsk afdeling på Gentofte Hospital, Christian Top-Pedersen:
- Hvis man stresser befolkningen, ser man flere hjerteanfald. Det ser man blandt andet også ved jordskælv, hvor antallet af hjerteanfald stiger, siger Top-Pedersen til Ritzau.
- Vi ser også, at når den første sne falder, og de gamle mænd skal ud og skovle, så falder der også et par stykker, siger han.
Det er en ny svensk undersøgelse, der har påvist, at antallet af hjerteanfald stiger med fire procent i dagene efter overgangen til sommertid, som sker natten til søndag.
Rickard Ljung fra Karolinska Institutet, der er en af lægerne bag undersøgelsen, forklarer, at stigningen sker, fordi kroppen bliver stresset, når natten bliver kortere, og søvnen derfor bliver forstyrret.
Den manglende søvn er ifølge Christian Top-Pedersen også skyld i andre ulykker.
- Der er en række undersøgelser, der viser, at den søvnmangel, man oplever, når man går over til sommertid, gør, at man er utidig i nogle dage. Det resulterer i forskellige former for ulykker.
- Der er for eksempel flere trafikulykker et par dage efter, fordi folk er søvnige, når de kører på arbejde om morgenen, siger han.
Ifølge overlægen er de folk, der bliver ramt af hjerteanfald i forbindelse med stress, primært folk, der i forvejen var i farezonen.
- Man udløser nogle anfald, som sandsynligvis var kommet inden for nogle dage. Det er egentlig let forståeligt. Hvis du bliver stresset og er lige på kanten, så falder du, siger Christian Top-Pedersen.
