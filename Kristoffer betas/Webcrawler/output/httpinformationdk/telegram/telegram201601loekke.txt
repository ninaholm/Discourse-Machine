Løkke holder FN-konvention: Alle kan fortsat søge asyl
Trods grænsekontrol fratager regeringen ikke folk retten til at søge asyl ved grænsen. K ønsker ændring.


 Statsminister Lars Løkke Rasmussen (V) lægger ikke skjul på, at Danmark indfører midlertidig grænsekontrol for at undgå en stor stigning i antallet af asylansøgere.
Den midlertidige grænsekontrol betyder dog ikke, at Danmark er på vej mod et opgør med retten til spontant at rejse til Danmark og søge asyl efter FN's flygtningekonvention, fastslår statsministeren.
- Vi kan ikke tage retten til at søge asyl fra folk ved den danske grænse. Det kan vi ikke. Det er der ingen, der kan, hvis man vil overholde konventionerne og forordningerne, siger Lars Løkke Rasmussen og tilføjer:
- Men vi kan sikre, at man afvises ved grænsen, hvis man ikke har et lovligt formål med at rejse ind i Danmark, og hvis ikke man har ambitioner om at søge asyl. Det er det, vi nu sikrer ved den her målrettede form for grænsekontrol, siger statsministeren.
Dermed vil strømmen af flygtninge og migranter til Danmark fortsætte, vurderer De Konservatives formand, Søren Pape Poulsen.
Han mener, at den danske regering bør tage et opgør med den mere end 60 år gamle flygtningekonvention, hvis situationen for alvor skal ændre sig.
- Man skal ikke kunne betale menneskesmuglerne for at komme hele vejen igennem Europa og søge asyl i Danmark eller et andet land. I stedet skal man kunne søge asyl fra FN-drevne lejre, som vi alle sammen er med til at finansiere, siger Pape og tilføjer:
- Ethvert land kan så sige, hvor mange personer de årligt kan tage fra lejrene. Så får vi en mere rimelig tilgang, så det ikke kun er dem, der kan betale en menneskesmugler, som kan søge asyl, siger De Konservatives formand.
Og det spor bør den danske statsminister forfølge internationalt ved siden af den midlertidige grænsekontrol, mener Søren Pape Poulsen:
- Det er helt nødvendigt. Der skal sættes ind for at skabe ro i Syrien, og så skal der gøres noget ved konventionerne. Vi skal have styr på Europas ydre grænser, siger Søren Pape Poulsen.
