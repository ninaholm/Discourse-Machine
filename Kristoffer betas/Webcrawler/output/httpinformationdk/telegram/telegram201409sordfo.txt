S-ordfører til bagland: Vi står ved dagpengeaftalen med R
En stor del af S-bagland ønsker ændring i genoptjeningsperioden. Ordfører afviser ønsket om dagpengeændringer


 En stor del af det socialdemokratiske bagland vil forkorte genoptjeningsperioden til dagpenge - og helst med det samme. Det viser en rundspørge fra Ritzau.
Umiddelbart er der dog ikke tegn på, at baglandets bønner bliver hørt lige foreløbig.
For selvom partiets politiske ordfører, Maja Panduro, ikke er overrasket over opråbet, der kommer forud for weekendens partikongres, så er S-ledelsens indstilling, at man skal vente på at ændre i dagpengesystemet.
- Vi tror også på, at dagpengesystemet kan blive anderledes. Derfor er vi glade for, at vi har lavet en dagpengekommission. Det er dog mest ordentligt, at vi venter på, at kommissionen, der blandt andet er repræsenteret af arbejdsmarkedets parter, er færdig med arbejdet, siger hun til Ritzau.
Rundspørgen foretaget af Ritzau viser, at ud af de 336 lokalformænd, byrådsmedlemmer og medlemmer af regionsrådene, der har deltaget, svarer 234, at genoptjeningsperioden skal være kortere.
Det nuværende system blev aftalt af den tidligere VK-regering, Dansk Folkeparti og De Radikale i 2010.
Da De Radikale og Socialdemokraterne - og også SF på daværende tidspunkt - skulle lave et regeringsgrundlag, blev man enige om at videreføre reformen.
Siden har mere end 40.000 dog mistet retten til dagpenge, og regeringen har iværksat flere tiltag for at hjælpe dem.
Regeringen fastholder, at indholdet i reformen står ved magt.
- Vi har lavet en aftale med De Radikale, som vi står ved. Den aftale har gjort det muligt, at de personer, der ellers ville falde ud af dagpengesystemet, har haft forsørgelse, siger Panduro.
Spørgsmålet om at ændre i dagpengesystemet er blevet stillet en del gange den seneste tid. Blandt andet fra SF og Enhedslisten, der sammen med Dansk Folkeparti har dannet fælles front.
Partierne ønsker ligesom flere af lokalpolitikerne i S-baglandet, at genoptjeningsperioden skal halveres til 26 uger, som den tidligere har været.
