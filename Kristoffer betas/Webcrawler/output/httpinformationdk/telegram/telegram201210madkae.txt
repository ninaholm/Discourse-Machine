Madkæder holder farlige frugter hemmelige
Store supermarkeder i Danmark skjuler kontrollen af frugt og grønt. Venstre vil have ministeren i samråd.


 Selvom tusindvis af danskere de seneste år er blevet syge af at have spist importeret frugt og grønt, halter Fødevarestyrelsen efter i kontrollen med de sygdomsbårne madvarer.
Myndighederne gennemgår ellers systematisk kød, æg og fjerkræ, men kun en gang imellem bliver importeret frugt og grønt undersøgt for farlige bakterier, skriver Berlingske.
Hovedansvaret for kontrollen ligger hos supermarkederne og importørerne. Men flere store fødevarekæder som Dansk Supermarked, Rema 1000, Lidl og Supergros, der står bag Superbest og Spar, hemmeligholder sin kontrol for omverdenen.
Kun Coop ønsker at fortælle, hvor meget, hvordan og hvor ofte de tester frugt og grønt for giftige stoffer.
Det vækker bekymring hos flere eksperter, som ønsker mere åbenhed i kontrollen af de grønne madvarer.
- Hvis man slet ikke vil oplyse, hvor meget man tester, kan det jo være, fordi man ikke tester så meget. Supermarkederne bør lægge oplysningerne frem, så man som forbruger og vi som forskere kan se, hvor meget der testes.
- Så kan man selv vurdere, om man har tillid til det enkelte supermarked, siger ekspert i fødevaresikkerhed, professor Anders Dalsgaard fra Københavns Universitet, til Berlingske.
På Christiansborg mener Enhedslisten, at supermarkederne kaster mistanke på sig selv, når de lukker i om madkontrollen. Og Venstre kalder nu fødevareminister Mette Gjerskov (S) i samråd om sagen.
Siden 2006 er 45.000 danskere blevet syge af frugt og grønt, der er importeret fra udlandet, skrev Berlingske søndag.
De mange sygetilfælde svarer til, at hver femte, der bliver dårlig på grund af en fødevarer, har spist frugt eller grønt fra udlandet, der har indeholdt salmonella, campylobacter eller pesticidrester.
