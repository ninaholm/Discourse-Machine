Investeringsgiganter trækker OW Bunker-konkurs i retten
28 institutionelle investorer har anlagt sag efter selskabets konkurs og kræver i alt 800 millioner kroner.


 Konkursen i det børsnoterede selskab OW Bunker får nu et retligt efterspil.
 28 institutionelle investorer er gået sammen om at rejse to retssager i forlængelse af selskabets kollaps tilbage i november. Det fremgår af en fælles pressemeddelelse fra gruppen af investorer.
Sagsanlæggene er resultatet af en undersøgelse, som investorerne satte i gang tilbage i december.
Blandt investorerne finder man adskillige pensionsselskaber som ATP, PFA, Lærernes Pension, Unipension, Sampension og PensionDanmark.
Det samlede krav lyder på 800 millioner kroner.
- Det er vores pligt over for ATP's medlemmer at søge at få dækket så meget som muligt af det tab, vi har lidt på OW Bunkers konkurs, erklærer Kenneth Joensen, chefjurist i ATP, i pressemeddelelsen, hvor han tilføjer:
- Det var en meget negativ begivenhed på det danske børsmarked, og der er et stort behov for at få afklaret hændelsesforløbet og at få placeret et ansvar.
OW Bunker, som handlede med brændstof til skibe, blev børsnoteret i foråret 2014 af den svenske kapitalfond Altor, men måtte syv måneder senere indgive konkursbegæring efter at have tabt 150 millioner dollar på fejlslagne oliehandler.
Samtidig oplyste OW bunker, at der var begået bedrageri for 125 millioner dollar i et datterselskab i Singapore.
 De to sager vedrører det krakkede selskab og tidligere medlemmer af ledelsen, mens den ene også omfatter storaktionæren Altor, som købte virksomheden i 2007 og stod bag børsnoteringen.
- Hele forløbet omkring børsintroduktionen af OW Bunker og den efterfølgende konkurs er ulykkeligt. Det bør ikke kunne lade sig gøre, at det selskab, som er beskrevet i børsprospektet, går konkurs kun seks måneder efter børsintroduktionen, siger Anders Damgaard, koncerndirektør i PFA, som konkluderer:
- Derfor er det ekstremt vigtigt at få identificeret, hvad der er gået galt og få placeret et ansvar.
