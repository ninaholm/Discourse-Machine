Højtuddannede kvinder indtager det private erhvervsliv
Siden 2003 er antallet af kvinder med en lang videregående uddannelse næsten fordoblet i den private sektor.


 Tidligere søgte højtuddannede kvinder primært job i den offentlige sektor, men de seneste 10 år er antallet af højtuddannede kvinder i det private erhvervsliv steget markant. Det skriver Jyllands-Posten.
Stigningen er ikke kun sket i typiske kvindejob som læge eller tandlæge. Kvinderne tager i større stil også kampen om job op i traditionelt mandsdominerede private brancher som industri, handel og finansiering, viser nye tal fra analysehuset eStatistik.
- Det er positivt, at kvinder bliver bedre uddannet og søger ud i andre typer af job end dem, de traditionelt har haft. Det vil give et mere lige arbejdsmarked, siger Lisbeth Pedersen, afdelingsleder i SFI - Det Nationale Forskningscenter for Velfærd.
Antallet af kvinder med en lang videregående uddannelse i den private sektor er steget 84 procent siden 2003, mens antallet af mænd med samme uddannelsesniveau kun er steget 34 procent.
Af alle højtuddannede i den private sektor er knap 40 procent i dag kvinder mod kun godt 30 procent for 10 år siden, skriver avisen.
Landets højere læreanstalter udklækker langt flere kvinder end mænd.
Og når flere og flere af dem nu søger mod det private erhvervsliv, skyldes det ifølge Lisbeth Pedersen blandt andet, at man i den private sektor er blevet bedre til at gøre plads til kvinder, som ønsker at bruge mere tid på familien.
Det skyldes også, at den offentlige sektor i disse år ikke længere er så stabil en arbejdsplads som tidligere.
