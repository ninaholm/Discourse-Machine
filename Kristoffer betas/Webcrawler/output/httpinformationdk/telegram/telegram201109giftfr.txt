Giftfri mad og vand koster ikke mere
En stor del af de offentlige måltider i kantiner og institutioner kan blive økologiske for samme pris som nu.


 De mange tusinde daglige måltider i landets institutioner, offentlige kantiner og ældrecentre kan blive økologiske, uden at den daglige drift bliver dyrere.
Det fremgår af en ny analyse af effekten af at gøre 75 procent af de offentlige måltider økologiske. Det svarer 500.000 daglige måltider.
Beregningerne fra Økologisk Landsforening og Københavns Madhus viser også, at det vil give en vækst i det danske økologiske areal på 20.000 hektar.
Samtidig vil 30 milliarder liter grundvand hvert år blive skånet for mødet med pesticider. Det svarer til forbruget i 250.000 husstande.
- Det er en win-win-win løsning. Det giver sund mad, vækst i den økologisk produktion samt beskyttelse af vores natur og drikkevand, siger Paul Holmbeck, direktør i Økologisk Landsforening.
I dag køber det offentlige fødevarer for cirka 4,2 milliarder kroner om året. Ifølge analysen er økologisk mad ikke er dyrere i drift.
Det viser erfaringerne fra Københavns Madhus, som har styret omlægningen til økologi af samtlige 900 institutioner i København over en årrække.
- Det kan gøres for samme budget ved, at varer købes i sæsonen, råvarer forarbejdes fra bunden, og spildet reduceres markant, siger Anne-Birgitte Agger, direktør for Københavns Madhus.
Københavns Madhus har beregnet engangsomkostningerne til omlægning af køkkener, efteruddannelse af personale og nye leverandører.
Prisen er 45 millioner kroner hvert år i ti år for hele den danske offentlige sektor eller det samme som en procent af det offentliges madbudget.
Samtidig vil offentlig omlægning til økologi bidrage markant til de haltende politiske mål om at fordoble det økologisk areal i Danmark inden 2020. De 20.000 hektar, som ville blive omlagt til økologi, er mere end der er omlagt i Danmark de sidste ti år.
