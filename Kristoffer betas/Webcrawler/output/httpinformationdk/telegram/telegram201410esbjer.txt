Esbjerg-firma kalder kylling hjem efter salmonellafund
DK Trading i Esbjerg har solgt kyllingebryst, der indeholder salmonella, til Superbest, Eurospar og Liva.


 Esbjerg-virksomheden DK Trading tilbagekalder kyllingebryst, da der er fundet salmonella i kødet. Det drejer sig om pakker, som havde sidste salgsdato den 30. september.
Det oplyser Fødevarestyrelsen på sin hjemmeside.
Kyllingebrystfileterne er solgt fersk, marineret eller som såkaldte kyllingeudskæringer. Det er solgt i udvalgte butikker i kæderne Superbest, Eurospar og Liva i hele landet.
Fødevarestyrelsen gør opmærksom på, at da sidste salgsdato er overskrevet, vil kødet typisk være i fryseren, hvis det ikke allerede er spist.
Man kan blive smittet med salmonella, hvis ikke kødet bliver gennemstegt, eller hvis det ikke bliver håndteret korrekt sammen med andre fødevarer.
 Symptomerne ved salmonella er typisk diarré, kvalme, mavesmerter, opkast og feber.
