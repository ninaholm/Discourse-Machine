V: Danmark skal støtte EU-sanktioner mod Kroatien
EU's planer om at indføre sanktioner mod Kroatien skal bakkes op af Danmark, mener Jakob Ellemann-Jensen.


 Det er forkert, at europaminister Nick Hækkerup (S) tøver med at give officiel dansk opbakning til EU's planer om at indføre sanktioner mod Kroatien for at have indført en lovændring, der beskytter kroatiske veteraner mod udlevering.
Det siger Venstres EU-ordfører, Jakob Ellemann-Jensen.
- Det er ufatteligt, at regeringen ikke kan tage stilling i denne sag. Jeg må indrømme, at jeg næsten savner Nicolai Wammen som europaminister, som netop havde EU's forhold til Balkan som sin mærkesag.
- Nick Hækkerup bliver nødt til at overveje, hvad han egentlig vil med sit ministerium, siger EU-ordføreren.
EU-Kommissionen meddelte onsdag, at den formelt indleder en procedure mod EU's nyeste medlem, Kroatien.
Stridens kerne er, at Kroatien få dage før landets optagelse i EU ændrede en lov, der kan beskytte veteraner fra den kroatiske uafhængighedskrig i perioden 1991-95 mod udlevering til retsforfølgelse i andre EU-lande.
Forslaget fra EU-Kommissionen indebærer blandt andet, at Kroatien udsættes for øget overvågning og mister det økonomiske tilskud til at blive klar til at træde ind i Schengen-samarbejdet.
De resterende EU-lande har herfra 10 arbejdsdage til at svare på kommissionens forslag om at indføre sanktionerne, men ifølge Nick Hækkerup er der endnu ikke taget stilling til, hvor aktivt Danmark skal kaste sig ind i sagen.
Jakob Ellemann-Jensen mener til gengæld, at det er en nem beslutning.
- Når det gælder Kroatien, har Danmark ikke blot støttet landets optagelse i EU, men danske soldater er også faldet i kampen for et demokratisk Kroatien, påpeger han og tilføjer:
- Danmark må støtte kommissionen og sammen med andre lande presse Kroatien til at overholde de fælles spilleregler.
- Vi kan ikke bare lukke øjnene, når et nyt medlemsland overtræder de fælles regler, særligt når det gælder krigsforbrydelser, siger Jakob Ellemann-Jensen.
