Strauss-Kahn vil sige farvel til IMF
Dominique Strauss-Kahn vil sige farvel til sine kolleger i IMF, inden han forlader USA som en fri mand.


 Den nye leder af Den Internationale Valutafond, IMF, Christine Lagarde, siger fredag, at når hendes forgænger i embedet aflægger IMF's hovedkvarter i Washington en visit, vil det markere en slags forsoning.
- Dominique Strauss-Kahn har bedt om at møde sine tidligere kolleger og enhver medarbejder, der ønsker at hilse på ham. Det vil kunne give en slags forsoning, inden han rejser fra USA, siger Lagarde til fransk tv.
- Alle tidligere direktører for IMF kan komme på besøg hos IMF, tilføjer den tidligere franske finansminister.
Strauss-Kahn trak sig som direktør for IMF i maj, efter at han blev anholdt og anklaget i New York, hvor han blev beskyldt for at have voldtaget en stuepige på luksushotellet Sofitel på Manhattan.
Tidligere på ugen fulgte en dommer anklagemyndighedens anmodning om at droppe alle sigtelser mod den franske økonom og mulige præsidentkandidat.
 Det skyldtes, at man ikke længere troede på den vestafrikanske stuepige, der havde anklaget ham for sexovergrebet.
Lagarde har ikke antydet noget om, hvorvidt hun selv vil være til stede, når Strauss-Kahn besøger IMF's hovedkvarter i næste uge.
Hun har talt i telefon med ham, efter at hun blev udpeget som hans efterfølger i den verdensomspændende finansinstitution i Washington.
