Obama slår et slag for sundhedsreform



 USA's præsident, Barack Obama, opfordrede lørdag medlemmerne af Repræsentanternes Hus til at "vise sig situationen voksen" og godkende lovgivningen for en gennemgribende, amerikansk sundhedsreform. 
 Efter samtaler med demokrater i Repræsentanternes Hus udtalte Obama sig om den forestående afstemning om lovpakken. Han sagde, at lovgivningen vil bringe USA "et skridt tættere på" kvalitetssygesikring til alle amerikanere.
 - Tiden er inde til at gøre arbejdet færdigt, sagde Obama til journalister i Det Hvide Hus.
 - Jeg opfordrede medlemmer af Kongressen til at vise sig situationen voksen, leve op til historiens kald og stemme ja til en sundhedsreform for Amerika, sagde Obama.
 Ledende demokrater i Repræsentanternes Hus siger, at de er overbevist om, at de vil få de 218 stemmer, der er nødvendige for at få lovpakken igennem. Dette skyldes, at de har indgået en studehandel med abortmodstandere.
 - Vi kommer til at skrive historie med vores afstemning, sagde formanden for Repræsentanternes Hus, demokraten Nancy Pelosi, efter samtalerne lørdag med præsident Obama. 
 - Vi kommer til at vedtage sundhedsreformen, fortsatte hun.
 Abortmodstandere hos demokraterne havde truet med at skyde reformpakken ned, fordi de ikke ønsker, at føderale penge skal finansiere aborter. Derfor havde de krævet, at der blev indføjet en antiaborttekst i sundhedsreformen.
 Senatet er også ved at udarbejde dets eget forslag om en sundhedsreform. De to love skal i sidste ende sammensmeltes, inden de sendes videre til præsident Obama til underskrivelse.    
