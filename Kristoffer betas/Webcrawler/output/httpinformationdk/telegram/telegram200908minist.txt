Minister: Børn mobber mindre
Kampagnen "Sammen mod mobning" har ført til mindre mobning i folkeskolen. Det mener undervisningsministeren, som bakkes op af evaluering fra forældre og skoler.


 Færre børn bliver drillet og mobbet i folkeskolen. 
 Det konkluderer undervisningsminister Bertel Haarder (V) ud fra evalueringen af ministeriets antimobbekampagne "Sammen mod mobning", der bliver offentliggjort onsdag.
 - Jeg er helt sikker på, at kampagnen har ført til mindre mobning. Men jeg kan ikke ændre menneskenaturen, og derfor fortsætter vi kampen mod mobning. Kampagnen afsætter gode vaner på skolerne, i klasserne, i skolegårdene og hos forældrene, siger han.
 Den etårige kampagne sluttede i foråret 2009, og evalueringen viser, at over halvdelen af de kommunale skolechefer, skolelederne og forældrene også mener, at indsatsen har haft en positiv indflydelse på bekæmpelsen af mobning.
 Det samme gør skoleeleverne, der desuden har store forventninger til, at alle skoler nu skal have en antimobbestrategi.
 - Jeg håber, at det her vil kunne komme problemet til livs. Med kravet om en antimobbestrategi tvinger vi skolerne til at arbejde seriøst med mobning, og så kræver det et langt sejt træk fra lærernes og skoleledernes side, siger Troels Boldt Rømer, der er formand for Danske Skoleelever.
