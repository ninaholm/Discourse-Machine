S-formand i Give: Vi ville vise Thulesens vrøvl
Formanden for Socialdemokraterne i Give ville stoppe vælgerflugt til DF med Thulesen på talerstolen.


 Det aflyste 1. maj-arrangement, hvor DF-formanden Kristian Thulesen Dahl skulle have holdt tale, var et forsøg på at vise vælgerne, at Dansk Folkeparti ikke er et arbejderparti.
Sådan lyder forklaringen fra formanden for Socialdemokraterne i Give, Vibeke Hejnfelt.
- Vi bliver nødt til at høre, hvad det er, han mener, for ellers kan vi ikke angribe ham. Dansk Folkeparti er ikke et arbejderparti, men arbejderstemmerne strømmer alligevel til dem, siger hun til Ritzau.
- Vi kan ikke sidde med hænderne i lommen og se på, at socialdemokratiske vælgere stemmer på Dansk Folkeparti. Derfor inviterede vi ham.
Invitationen til Kristian Thulesen Dahl er onsdagen igennem blevet kaldt "uklog" af politiske kommentatorer, og socialdemokraterne på Christiansborg har taget afstand fra invitationen.
Men Vibeke Hejnfelt understreger, at 1. maj-arrangementet i Give skulle være en lokal begivenhed for byens godt 4500 indbyggere, og ikke den landsdækkende diskussion, det nu er blevet.
- Jeg bor i Give, det gør Kristian også. Kristian og jeg har børn på samme skole. Det her er meget, meget lokalt - det er ikke noget landspolitisk. Jeg kunne ikke finde på at invitere Lars Løkke eller sådan noget, for han bor ikke her i lille Give, siger hun.
Invitationen til Kristian Thulesen Dahl blev trukket tilbage onsdag eftermiddag, da socialdemokraterne i Give valgte at aflyse hele 1. maj-arrangementet.
Partiforeningen fik ny bestyrelse før påske, og begrundelsen for aflysningen lyder, at der var for meget, der skulle ordnes op til arrangementet. Det ærgrer Vibeke Hejnfelt at måtte aflyse.
- Jeg havde da glædet mig til, at Kristian skulle komme, så arbejderne kunne høre, hvad det er for noget vrøvl, han siger. Og med ham på talerstolen havde vi måske også fået besøg af nogle DF'ere, som så ville have hørt vores folk tale.
Der plejer normalt at være omkring 40 deltagere ved 1. maj arrangementet i Give, oplyser Vibeke Hejnfelt.
