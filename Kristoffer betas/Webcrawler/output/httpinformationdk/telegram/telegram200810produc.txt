Producenter hiver Danmarks Radio i retten



 Det er Zentropa, Nordisk Film og andre filmselskaber mod Danmarks Radio, når Københavns Byret i morgen lægger lokaler til en principiel sag om ophavsret.
 Producentforeningen har anlagt sagen som brancheforening for selskaberne, der er utilfredse med, at DR har sagt nej til at betale for en række klip, som stationen anvendte til en portrætudsendelse om instruktøren Tomas Gislason.
 - Det drejer sig om klip fra spillefilm, dokumentarfilm og tv-programmer. Vores medlemmer mener selvfølgelig, at det skal honoreres økonomisk, siger Klaus Hansen, sekretariatschef i Producentforeningen.
 Det er hans opfattelse, at DR's ledelse også har interesse i, at sagen bliver prøvet i retssystemet.
 - Trods kravet om betaling er pengene ikke det vigtigste i denne sag. Reaktionen skal også ses i sammenhæng med, at DR bestemt ikke holder sig tilbage, når det drejer sig om at få adgang til arkivstof, understreger Klaus Hansen.

