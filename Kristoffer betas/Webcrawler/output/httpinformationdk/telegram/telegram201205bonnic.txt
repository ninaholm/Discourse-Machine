Bonnichsen: Sass kan sagtens blive minister
Hvis Thorning vil have ham, er der intet i vejen for, at Sass får ministerpost, siger tidligere PET-chef.


 Det er ikke sikkerhedstrusler, der kommer til at afgøre, om socialdemokraten Henrik Sass Larsen bliver minister i Helle Thorning-Schmidts regering engang i fremtiden.
Det fastslår den tidligere operative chef for Politiets Efterretningstjeneste (PET), Hans Jørgen Bonnichsen.
- PET kan kun foretage en sikkerhedsundersøgelse, det er den til enhver tid siddende statsminister, der bestemmer, hvem der skal være minister, siger Hans Jørgen Bonnichsen.
Tirsdag kom det frem, at Henrik Sass Larsen bliver ny gruppeformand for Socialdemokraterne på Christiansborg. Det sker til trods for, at han blev vraget som minister efter Folketingsvalget på grund af tvivl om den sikkerhedsundersøgelse, PET skulle gennemføre.
Henrik Sass Larsen havde nemlig haft kontakt til en rocker med øgenavnet "Suzuki"-Torben, men efter Hans Jørgen Bonnichsens vurdering var det slet ikke nok til, at Sass Larsen udgjorde en sikkerhedstrussel.
- Det er efter min opfattelse det rene vrøvl. Det har hele tiden været en politisk vurdering. Det har ikke været en sikkerhedsmæssig vurdering, siger Bonnichsen.
Han glæder sig over, at Sass Larsen nu får chancen for et politisk comeback. Selvom posten som gruppeformand ikke kræver, at PET foretager en sikkerhedsundersøgelse, er det alligevel en betroet post, da det kan blive nødvendigt, at gruppeformanden får indsigt i følsomt materiale.
Almindelige folketingsmedlemmer skal ikke igennem et sikkerhedstjek hos PET. Det sker kun, hvis PET bliver bedt om det for eksempel af Folketingets formand. Det kan blandt andet være relevant for medlemmer af Udenrigspolitisk Nævn, der har adgang til klassificerede oplysninger.
Kilder i den socialdemokratiske folketingsgruppe siger til Ritzau, at posten som gruppeformand kan være et første skridt på vejen mod en ministerpost for Sass.
