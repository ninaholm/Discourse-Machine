91.000 dødsulykker i Kina på et år



 Flere end 91.000 kinesere omkom i fjor ved ulykker i trafikken og på arbejdspladser. Det rapporterer lokale medier i dag.
 Det er første gang siden 1995, at antallet af omkomne ved trafik- og arbejdsulykker er under 100.000 på et år. Der er tale om en nedgang på 10,2 procent i forhold til antallet af dødsulykker i 2007.
 73.484 kinesere omkom i trafikken i 2008, og det er godt 10 procent færre end i 2007. 17.700 omkom ved arbejdsulykker inklusive 3786 i den farlige mineindustri, viser den officielle statistik.
 De kinesiske myndigheder siger, at det er flere års indsats for at forbedre veje og arbejdspladser, der er årsag til nedgangen i antallet af ulykker.
