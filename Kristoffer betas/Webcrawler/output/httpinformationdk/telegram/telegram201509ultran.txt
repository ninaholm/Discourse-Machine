Ultranationalister i Kijev dræbte en og sårede 100
Ultranationalistisk parti er direkte skyld i, at en blev dræbt og 100 blev såret ved parlament, siger minister


 Ukraines indenrigsminister, Arsen Avakov, siger, at et ultranationalistisk parti stod bag en voldelige demonstration i Kijev mandag, hvor mindst en blev dræbt og over 100 blev bragt på hospitalet.
- Svobodas partileder, Oleg Tjagnybok og hans organisationen"er direkte skyld i volden i Kijev, siger ministeren.
Det højrenationalistiske oppositionsparti Svoboda har længe haft ry for at være voldeligt og konfrontationssøgende.
Under mandages demonstration foran parlamentet, hvor deltagerne ifølge myndighederne langt overvejende var Svoboda-tilhængere, blev der protesteret mod et lovforslag om at give de prorussiske separatister i den østlige del af landet mere selvstyre.
I Vesten støttes lovforslaget, da mere selvstyre til oprørerne opfattes som en mulighed for at få bragt den 16 måneder lange væbnede konflikt til en afslutning.
Men mange ukrainere mener, at mere selvstyre vil legitimere oprørernes kontrol over de østlige områder, som er præget af tunge industrier og tætte bånd til Rusland.
Svoboda, der betyder frihed og befinder sig på den yderste højrefløj, promoverer sig selv som et parti, der kæmper for traditionel ukrainsk kultur og sprog og er imod udenlandsk indflydelse. Partiet fik 10 procent af stemmerne ved valget i 2012.
Kritikere beskylder partiet for at være højreekstremistisk og antisemitisk.
- Oleg Tjagnybok førte ikke demonstranter op til parlamentet, men banditter, som dræbte og lemlæstede politifolk og vagter, siger Avakov.
Avakov siger, at den mand, som kastede en granat og dræbte et 24-årigt medlem af Nationalgarden, har erkendt, at han er medlem af Svoboda og Sich bataljonen, som kæmper mod de prorussiske oprørere i øst.
Ifølge vestlige nyhedsbureauer blev omkring 90 såret, mens Tass skriver, at antallet af sårede var på 131, og at syv af dem er i livsfare.
265 parlamentarikere stemte mandag for lovforslaget om at give særlig status til de separatistiske regioner. Det var ni flere end nødvendigt, men det var kun forslagets førstebehandling.
