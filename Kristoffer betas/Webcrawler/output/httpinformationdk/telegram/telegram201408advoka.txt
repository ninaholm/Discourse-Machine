Advokat efter ny obduktion: Politimand bør anholdes
18-årig teenager blev ramt af seks skud og havde sænket hovedet som tegn på overgivelse, siger advokat


 Den 18-årige Michael Brown havde øjensynligt sænket hovedet som tegn på overgivelse, da det fatale af i alt seks skud ramte ham 9. august i St. Louis-forstaden Ferguson.
Det siger en advokat for den dræbte teenagers familie i Ferguson, hvor der er voldsom uro efter politiets nedskydning af den ubevæbnede teenager.
- En kugle har ramt på en måde, der tyder på, at den 18-årige havde sænket hovedet som tegn på overgivelse, da det fatale skud ramte, siger advokaten Daryl Parks om de seks skud fra en hvid politimand, der kostede den unge sorte livet.
- Obduktionen af den dræbte viser med al tydelighed, at den politimand, der skød, bør anholdes, siger Parks videre.
Advokaten, der mandag holdt et pressemøde efter en ny obduktion af den dræbte, gør det klart, at det sjette skud var det dræbende.
- En kugle ramte Brown i toppen af hovedet, mens et andet, der også ramte hovedet, gik ud nær hans øje, siger han.
Men mange detaljer om skyderiet er stadig uklare, og advokater og retsmedicinere er tilbageholdende med at kommentere sagen, da undersøgelserne fortsætter.
Der skal i alt foretages tre obduktioner. Den nye obduktion mandag kommer efter anmodning fra Michael Browns familie, da politiet nægtede at oplyse alle detaljerne ved deres obduktion. USA's justitsministerium vil stå for en tredje obduktion.
Browns familie og demonstranter fra mange steder i USA har i adskillige dage krævet, at politimanden, den 28-årige Darren Wilson, bliver anholdt. Han er imidlertid sat på betalt orlov.
Der er udbredt harme over den måde, hvorpå politiets ledelse har håndteret krisen, og tusinder er gået på gaden i St. Louis og Ferguson.
Missouris guvernør, Jay Nixon, har set sig nødsaget til at indkalde Nationalgarden til at genoprette ro og orden i Ferguson, hvor politiet siger, at plyndringer, vandalisme og andre former for vold tydeligvis ikke har været spontane protester.
Politiet hævder, at Brown og en kammerat blev stoppet, hvorefter der udviklede sig tumult. To navngivne øjenvidner har udtalt, at Michael Brown havde hænderne hævet over hovedet og råbte, at han ville overgive sig, da han blev skudt.
