V: Yderområder har også gavn af lettelse



 Venstres politiske ordfører, Peter Christensen, medgiver, at regeringens skattepakke hjælper udkantsområder mindre, end den hjælper i forvejen velstillede områder.
 - Jo, men det skader ikke yderområderne. Skattelettelsen give jo efter det udskrivningsgrundlag, der er i området. Og det er geografisk forskelligt, siger han.
 Han kalder det absurd, at Socialdemokraterne kritiserer skattelettelserne for at gøre situationen værre i yderområder som Lolland, Langeland eller dele af Nordjylland.
 - Borgere i yderområder, hvor jeg selv kommer fra, har jo også glæde af skattelettelserne, der kommer. Derfor synes jeg, at det er ren ideologi fra Socialdemokraternes side, at de bare ikke vil være med til at give den her skattelettelse til danskerne. Vi skal bruge alle redskaber. Både offentligt byggeri og stimulere den private økonomi via skattelettelser, siger han.
 Regeringen bliver af Socialdemokraterne kritiseret for, at udkantsområder - ifølge en opgørelse fra Skatteministeriet - får langt mindre ud af de kommende skattelettelser end hovedstadsområdet og andre mere vellønnede områder.
 Opgørelse viser, at den gennemsnitlige indbygger i Gentofte får 11.070 kroner ekstra i 2010, når skattereformen træder i kraft. Til sammenligning kan den gennemsnitlige langelænder se frem til at få 2820 kroner ekstra at muntre sig med det år.
 Også områder som Bornholm, Lolland, og en række kommuner i Syd- og Sønderjylland, på Fyn og i Nordjylland ligger lavt på listen.
 Socialdemokraternes politiske ordfører, Henrik Sass Larsen mener, at yderområder, der i forvejen rammes af ledighed i krisen på grund af skævheden i reformen får sværere ved at komme igennem krisen.
