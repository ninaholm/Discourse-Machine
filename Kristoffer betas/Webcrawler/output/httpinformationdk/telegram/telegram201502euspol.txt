EU's politichef om retsforbehold: Sikkerheden lider skade
Det går ud over sikkerheden, hvis ikke Danmark afskaffer retsforbeholdet, siger Europols direktør.


 Efter sidste måneds blodige terrorangreb på Charlie Hebdo i Paris er der kommet fokus på sikkerheden i Europa. Og netop Danmarks sikkerhed vil blive svækket, hvis vi forlader Europol.
Det siger direktøren for det europæiske politisamarbejde Europol, Rob Wainwright, til Politiken.
- Det ville være at fjerne noget, som Danmark forlader sig på og har brug for. Hvis man tager dette samarbejde fra en medlemsstat, vil det lands sikkerhedsinteresser blive påvirket af det. De vil ikke blive varetaget lige så godt, siger Rob Wainwright.
Hvert år samarbejder Europol og Danmark om hundredvis af sager om alt fra tyvebander til narkohandel og menneskesmugling - men nu står Europol også til at blive en central spiller i kampen mod terror.
Torsdag mødes de europæiske stats- og regeringsledere for at optrappe overvågningen af fremmedkrigere og øge grænsekontrollen i Europa. Og for at diskutere en styrkelse af Europols rolle.
Hidtil har Danmark på trods af det retslige EU-forbehold kunnet deltage i Europol, fordi det er mellemstatligt.
Men nye regler ventes senest næste år at gøre Europol overstatsligt - og så ryger Danmark ud, medmindre vi inden da har ændret forbeholdet ved en folkeafstemning.
Danmark vil måske kunne kompensere gennem andre særaftaler, men det vil slet ikke give samme effektive og løbende adgang til fælles europæiske oplysninger om efterforskninger, mener Europols direktør.
- Der er en forståelse blandt politi- og retsmyndigheder alle steder af, at Europol spiller en mere afgørende rolle nu, og at det kan tilbyde noget unikt, siger Rob Wainwright.
EU-professor Søren Dosenrode fra Aalborg Universitet er enig i vurderingerne.
- Det vil utvivlsomt påvirke Danmarks sikkerhed, hvis vi står uden for Europol - det er umuligt andet. Hvis vi ikke er en del af det, opdager vi først de kriminelle, når de står ved Danmarks grænse, siger Søren Dosenrode til Politiken.
Også dansk politi har flere gange advaret om, at det vil svække danske efterforskninger at forlade Europol.
