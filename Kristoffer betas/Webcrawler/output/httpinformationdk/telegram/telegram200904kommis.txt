Kommissær: Rejs bare til USA og Mexico



 Vi skal undgå lukkede grænser og rejserestriktioner i kampen mod svineinfluenzaen, der plager Nordamerika og nu også sender europæiske borgere på hospitalet.
 Det siger Androulla Vassiliou, sundhedskommissær i EU.
 - Præventive foranstaltninger er tilrådelige, men på dette punkt af vejen ser jeg ingen grund til at begrænse rejseaktivitet, lyder det fra kommissæren.
 Så sent som i går anbefalede hun ellers i et "personligt" råd, at borgerne undgik alle unødvendige rejser til områder, hvor den livsfarlige sygdom florerer, altså i USA og Mexico. 
 Sundhedsmyndighederne i Spanien og England bekræfter også tilfælde af sygdommen, mens syv andre EU-lande har sager under mistanke: Danmark, Sverige, Tyskland, Grækenland, Tjekkiet, Italien og Irland, oplyser kommissionen.
 - En situation, som hurtigt udvikler sig, som sundhedskommissæren formulerer det.
 Kommissæren har derfor bedt om et møde med medicinal-industrien for at snakke medicin og vacciner. Og torsdag samler EU's sundhedsministre sig i Luxembourg på et ekstraordinært møde for at drøfte foranstaltninger, der kan beskytte Europa mod den truende sygdom.
