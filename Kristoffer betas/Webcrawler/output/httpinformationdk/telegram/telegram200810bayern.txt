BayernLB udnytter tysk hjælpepakke



 Den tyske regionalbank BayernLB vil ansøge om 5,4 milliarder euro i statslig støtte og drage fordel af forbundsregeringens redningsplan for finanssektoren.
 Bayerische Landesbank, eller BayernLB, er den første bank i Tyskland, som søger en del af de næsten 500 milliarder euro (3724 milliarder kroner), som forbundsregeringen har ladet indgå i den finansielle redningspakke. Banken har dermed åbnet op for, at regeringen kan blande sig i forretningspolitikken.
 Ifølge det nye regulativ fra regeringen kan hver bank højst få tilført 10 milliarder euro (74,5 milliarder kroner) i frisk kapital fra staten og komme af med risikable værdipapirer til en værdi af fem milliarder euro (37,27 milliarder kroner) til den gigantiske hjælpepakke, som det tyske parlaments to kamre hastebehandlede og vedtog i sidste uge.
