Ja til tvangsmedicinering af udskrevne



 Særligt belastede psykiatriske patienter kan i fremtiden blive tvunget til at tage medicin efter udskrivelse. Det fremgår af den aftale på sundhedsområdet, som alle partier i Folketinget bortset fra Enhedslisten indgik mandag.
 Aftalen styrker den forebyggende indsats over for de udsatte grupper af sindslidende. Der skal således bruges knap en kvart milliard kroner fra de såkaldte satspuljemidler på området næste år.
 Som noget nyt er der enighed om en ellers meget omdiskuteret såkaldt tvungen opfølgning. Det vil sige tvangsmedicinering af ellers udskrevne psykiatriske patienter.
 Ordningen, der er målrettet mod omkring 50-60 patienter om året, skal køre som forsøg de næste tre år og kun omfatte personer, som har været tvangsindlagt tre gange inden for de seneste tre år. Hvis patienterne ikke møder op til medicinering, kan de afhentes af politiet, så vidt muligt civilklædt, fremgår det af aftalen.
 S og SF har hidtil modsat sig den tvungne opfølgning, mens DF har været i tvivl. Men efter at der er opstillet en række betingelser, blandt andet at hver patient får tilknyttet en rådgiver, har partierne tilsluttet sig forsøgsordningen.
 Sundhedsminister Jakob Axel Nielsen (K) er glad for, at der ifølge ham er enighed om generelt at begrænse brugen af tvang i psykiatrien, men at der samtidig er forståelse for, at en lille gruppe patienter har helt særlige behov. 
 - For dem er tvungen opfølgning en mulighed for at forebygge, at deres sygdom gang på gang forværres i en sådan grad, at de igen og igen må tvangsindlægges, siger ministeren i en pressemeddelelse. 
