Nye besparelser vælter ned over skolerne



 44 af landets kommuner skærer ned på folkeskolen i 2009. 
 Det viser en undersøgelse, Danmarks Lærerforening (DLF) har foretaget ud fra de budgetter, som de 98 kommuner har vedtaget.
 Ifølge undersøgelsen rammer besparelserne især de elever, der har særlige behov, timetallet, vikardækningen og indkøb af undervisningsmidler.
 - Når kommunerne i den grad sparer på støtteforanstaltninger til de elever, som har de største behov for hjælp, bliver det meget vanskeligt at indfri regeringens målsætning om, at mindst 95 pct. af de unge skal have en ungdomsuddannelse, siger lærernes formand, Anders Bondo Christensen, til Ritzau.
 Han ser ikke mere optimistisk på situationen, selv om der på næste års finanslov afsættes 100 mio. til renovering af de mange uhumske toiletter på skolerne.
 - Erfaringerne siger os, at der er et klart misforhold mellem de penge, der afsættes på finansloven, og realiteterne ude i virkelighedens verden, forklarer Anders Bondo.
