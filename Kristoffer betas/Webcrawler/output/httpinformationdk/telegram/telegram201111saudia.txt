Saudi-Arabien har i år henrettet 69 fanger
Saudi-Arabien har gennemført 69 henrettelser i år, selv om FN's Generalforsamling har opfordret til et stop.


 En irakisk mand er blevet henrettet onsdag efter at have dræbt en saudiarabisk statsborger i landets nordlige region, oplyser det saudiarabiske indenrigsministerium i en pressemeddelelse.
Meddelelsen, der er udsendt af det statslige nyhedsbureau SPA siger, at Mohammed bin Abd al-Shamri blev fundet skyldig i skuddrabet på Saeed bin Saad al-Nasafi.
Drabet på al-Shamri øger tallet af folk, der er blevet henrettet i Saudi-Arabien siden januar til mindst 69.
Menneskerettighedsorganisationen Amnesty International opfordrede i september det ultrakonservative muslimske kongerige, hvor 140 mennesker sidder på dødsgangen, om at "indføre et øjeblikkeligt stop for henrettelser".
Amnesty siger, at Saudi-Arabien er en af de minoritetsstater, der stemte imod FN's Generalforsamlings resolution fra december 2010. Resolutionen opfordrede til et globalt stop for henrettelser.
Voldtægt, drab, religiøst frafald, væbnet røveri og narkosmugling er alle straffelovsovertrædelser, der straffes med døden i Saudi-Arabiens strenge fortolkning af den islamiske sharia-lov.
