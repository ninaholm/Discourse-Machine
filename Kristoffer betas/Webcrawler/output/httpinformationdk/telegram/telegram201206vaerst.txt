Værste koldstart på sommeren i 11 år
Vi skal helt tilbage til 2001, for at finde en tilsvarende kold begyndelse på sommeren, oplyser DMI.


 Da vi tilbage i maj kunne indlede strandsæsonen med temperaturer på mere end 25 grader, pegede alt i retning af en solrig og varm sommer, hvor shorts, solbriller og solcreme ville blive sommerens altoverskyggende beklædning.
Men det gik siden i den stik modsatte retning og flere har måttet hive vanter, huer og halstørklæder frem fra gemmerne for at bide sig gennem det grå og kolde vejr.
Vejret i begyndelsen af juni har faktisk været ekstra koldt i år, viser en opgørelsen fra Danmarks Meteorologiske Institut (DMI). Det er hele 11 år siden, at sommeren har været så kølig de første to uger af juni.
- Gennemsnitstemperatur for juni 2012 ligger foreløbigt på 11,3 grader, siger klimatolog Mikael Scharling fra DMI i en pressemeddelelse.
Det er 3,8 grader koldere end samme tid sidste år og 2,4 grader under gennemsnittet for samme periode fra 1961 til 1990. Det er 2,8 grader under gennemsnittet for samme periode fra 2001 til 2010.
Seneste, det var så koldt i begyndelsen af juni, var i 2001, hvor temperaturen nåede helt ned på 10,6 grader i gennemsnit.
Den megen kulde skyldes ifølge DMI et ustadigt vejr og en del lavtryk, som har bragt blæsevejr med sig, hvilket får det til at føles endnu køligere.
Også denne weekend er der udsigt til køligt vejr, regn og byger. Og det samme viser udsigterne for den kommende tid.
