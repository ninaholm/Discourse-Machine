Nye måltidsråd vil opfordre til fællesspisning
En ny tænketank nedsat af fødevareministeren skal sætte fokus på kreativ madlavning og fælles måltider.


 Danskerne er for ukreative i køkkenet og deler for få måltidsoplevelser sammen med andre.
Det budskab har fødevareminister Dan Jørgensen (S) fremført hen over sommeren, og nu har han oprettet en måltidstænketank, hvis formål er at forbedre vores madvaner.
- Et godt måltid mad er en social begivenhed, og vi ved, at man ofte spiser sundere, når man er flere om bordet. Derfor håber jeg også, at flere i fremtiden vil nyde gode måltider i fællesskab på tværs af generationer og gøre turen i køkkenet til en fælles oplevelse, siger han i en pressemeddelelse.
Ifølge socialdemokraten er det alt for ofte spaghetti med kødsovs, der bliver sat på spisebordene rundt om i landet.
Danskerne har med andre ord et alt for lille repertoire at spille på, når aftensmaden skal laves, mener ministeren, som det har ikke været muligt at få en uddybende kommentar fra.
Det bliver administrerende direktør for Landbrug og Fødevarer, Søren Gade, der skal stå i spidsen for tænketanken.
- Mange danskere spiser deres mad sammen med andre, men vores madkultur kan sagtens udvikles. Vi bruger mindre på vores råvarer, end vi nogensinde har gjort i et land, der har nogle af verdens bedste restauranter. Den stolthed skal vi have hen til borgerne, siger han til Ritzau.
Den tidligere Venstre-minister slår dog fast, at han ikke vil bestemme, hvad danskere putter i munden. Rådene skal fungere som en vejledning.
De 20 medlemmer af tænketanken skal formulere de nye måltidsråd til danskerne, der tæller folk fra både interesseorganisationer og kokkeverdenen såsom ernæringsekspert Christian Bitz, madentreprenør Claus Meyer, tv-kokken Adam Price og professor Arne Astrup.
Måltidsrådene skal fungere som et supplement til de nuværende kostråd, der blev præsenteret for omkring et år siden.
Rådene skal opfordre danskerne til at have en mere kreativ tilgang til madlavningen og spise god mad sammen med andre frem for at spise måltidet alene.
Det bliver i foråret 2015, at tænketanken skal have rådene klar til ministeren.
