Vestager: Vi må have fælles EU-regler om skat
Selskabers skattebetaling i EU bliver først retfærdig, når alle har samme metode til at opgøre skattegrundlag.


 EU's ny konkurrencekommissær, Margrethe Vestager, slår stærkt til lyd for ensartede EU-regler, når det gælder om at beregne det grundlag, selskaber skal betale skat af i Europa.
Kun derved kan vi komme uretfærdighederne i skattebetalingen til livs, svarer hun på et spørgsmål om Luxleaks-skandalen, da hun har sin første optræden på EU-Kommissionens daglige pressemøde.
- Hvis vi vil ændre tingene, må vi vedtage fælles lovgivning, så vi kan få et fælles, konsolideret skattegrundlag for virksomhederne og samtidig en meget høj grad af gennemsigtighed, siger Vestager.
EU-Kommissionen har allerede for over 10 år siden søsat tanken om en fælles EU-lovgivning for virksomheder, så de ved præcis, hvor meget de skal betale skat af - uanset hvilket EU-land de opererer i.
Men hvert enkelt land skal stadig have ret til selv at bestemme, hvor høj selskabsskatten skal være.
Journalister i 26 lande har med Luxleaks-sagen afsløret, at flere end 340 multinationale selskaber som Pepsi og Ikea gennem hemmelige aftaler med Luxembourgs skattevæsen har unddraget EU-landenes statskasser milliarder og atter milliarder af euro i skat.
Vestagers politiske chef i EU-Kommissionen, Jean-Claude Juncker, der er tidligere finansminister og premierminister i Luxembourg, er blevet en omstridt person efter Luxleaks-afsløringerne. Han bedyrer fortsat, at han ikke kendte til aftalerne.
Juncker har samtidig lovet, at han vil bekæmpe skatteunddragelse og skattesvig, blandt andet med et nyt EU-forslag om automatisk udveksling af oplysninger om favorable skatteaftaler a la Luxembourgs.
Margrethe Vestager slår fast, at hvis der ikke er givet ulovlig statsstøtte, så er virksomhedernes gunstige skatteaftaler med enkeltlande ikke ulovlige efter EU-retten.
- Men det er utrolig vigtigt, at virksomhederne betaler deres retfærdige del af skatterne, siger kommissæren.
Hun tilføjer, at selv om der indføres ensartede regler i alle lande om, hvordan skattegrundlaget skal beregnes, så vil der stadig være store forskelle på, hvor meget virksomhederne skal betale i skat fra land til land.
