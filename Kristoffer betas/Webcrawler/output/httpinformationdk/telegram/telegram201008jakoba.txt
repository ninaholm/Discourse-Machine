Jakob Axel siger farvel til politik
Forhenværende minister Jakob Axel Nielsen (K) har besluttet at stoppe i politik. Han forlader Folketinget senest til næste valg.


 Efter fem år på Christiansborg kaster forhenværende minister Jakob Axel Nielsen (K) nu håndklædet i ringen. Han stopper i politik og forlader Folketinget senest til næste valg. Det oplyser Nordjyske Medier.
Det meddelte han lørdag sin kredsbestyrelse i Aalborg.
Beslutningen er truffet "med meget stort vemod og en klump i halsen," skriver han i brevet til sine partifæller.
Den 43-årige jurist gjorde lynkarriere efter sit nyvalg til Folketinget i 2005. To år senere blev han udnævnt til transportminister - en post, han kun bestred i to måneder, før han avancerede yderligere og blev sundhedsminister.
Denne post fyrede partiformand Lene Espersen ham fra 23. februar i år, og Jakob Axel Nielsen har dengang og siden ikke lagt skjul på sin forbitrelse over fyresedlen.
Han havde, siger han, allerede i ministerårene gjort sig tanker om en dag at vende tilbage til et job i det private erhvervsliv.
- I det seneste halve år har disse tanker fyldt mere og mere hos mig. Og nu har jeg besluttet mig for at intensivere jagten, siger han til Nordjyske.
Jakob Axel Nielsen har "flere ting i tragten", men endnu intet tilsagn om et job. Han har tidligere været ansat i et aalborgensisk advokatfirma og i Sonofon. 
At han vælger at meddele sin beslutning nu, skyldes angiveligt, at han ikke ønsker at stille sin kredsbestyrelse i en svær situation.
- Med medvind til den blå blok kan der pludselig komme et folketingsvalg, og jeg ønsker, at kredsen får mest mulig tid til at finde min afløser, siger han. 
Da Jakob Axel Nielsen første gang blev valgt, skete det i kraft af beskedne 387 personlige stemmer. To år senere blev tallet 17-doblet til 6585. Ved 2007-valget fik De Konservative - med Lene Espersen i front - 13,4 pct. af alle stemmer i Nordjylland og tre mandater (foruden Lene Espersen og Jakob Axel Nielsen blev Knud Kristensen valgt). 
Ifølge en meningsmåling i NORDJYSKE før sommerferien stod partiet da til en halvering i Nordjylland.
Eks-ministeren afviser imidlertid, at han frygter, at han ved et hurtigt valg ville tabe sit mandat.
- Vores parti står skidt lige i øjeblikket, men med den opbakning, jeg har mærket i Nordjylland, føler jeg mig overbevist om, at jeg kunne blive valgt igen, siger han. 

