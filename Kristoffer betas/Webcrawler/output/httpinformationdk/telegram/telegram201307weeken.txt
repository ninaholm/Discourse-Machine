Weekenden bliver lummervarm og tordenfyldt
Det kan blive ubehageligt hedt lørdag og søndag med svag vind, høje temperaturer og tordenbyger.


 Der er udsigt til en lummer weekend i Danmark, hvor temperaturen på søndag kan komme helt op over 30 grader på Sjælland.
Og da vindmøllerne ikke skal vente at få meget at arbejde med, vil nogle måske endda opleve weekendens vejr som ubehageligt.
Der kommer ikke ret megen vind, men derimod en del byger over hele landet. I mange tilfælde vil regnen blive ledsaget af torden, fortæller meteorolog Lars Henriksen fra DMI.
- Fredagen bliver nok den mest behagelige af de tre dage med en del sol og mellem 22 og 27 grader. Og med kun svage vindpust vil det især i de indre dele af landet føles meget varmt, siger han.
Temperaturen ændrer sig ikke meget lørdag. Men der vil sandsynligvis komme endnu flere tordenbyger end fredag, og heden vil nok begynde at stige folk til hovedet.
Lørdag morgen vil der være skyet med regn- og tordenbyger med en svag til jævn vind mellem sydøst og sydvest. Resten af dagen byder på en blanding af byger og sol.
Natten til søndag vil der være regn mange steder, som afløses af en del morgensol.
Derefter bliver det rigtig lummert, inden en koldfront trækker langsomt mod øst fra vest med regn og endnu flere tordenbyger.
Koldfronten vil dæmpe temperaturerne en smule, og det vil mange nok glæde sig over.
- Jeg har en idé om, at søndagen mange steder vil føles rigtig ubehagelig med stor fugtighed og varme inden koldfronten giver lidt køligere vejr, siger Lars Henriksen.
Badevandstemperaturerne er fortsat høje. I de indre farvande op til cirka 20 grader, mens vandet lokalt - som i Isefjorden eller Roskilde Fjord - er et par grader eller tre varmere.
Sommervejret fortsætter mandag efter en regnfuld søndag nat, men det bliver ikke lummert som i weekenden.
