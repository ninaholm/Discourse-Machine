Voldsom stigning i spritulykker



  Dødsulykker i trafikken på grund af alkohol voksede markant i 2007. Efter flere år med et fald i antallet af spritulykker skete der sidste år en voldsom stigning i drab og alvorlige ulykker på grund af alkohol. Rådet for Større Færdselssikkerhed er rådvild og kan ikke med sikkerhed give en forklaring på stigningen i spritulykker.
 Tal fra Vejdirektoratet afslører, at 2007 gav en stor stigning i spritulykker, der endte med dødelig udgang, sammenlignet med året før. 201 mennesker blev i 2006 dræbt i en trafikulykke, hvor en for høj promille er angivet som årsagen, mens tallet i 2007 voksede til 263. Det er en stigning på 30 procent.
 Direktør i Rådet for Større Færdselssikkerhed, Anders Rosbo, er bekymret over udviklingen, men kender ikke forklaringen.
 - Isoleret set er det en markant stigning for spritdrab, men det ærlige svar er, at vi ikke ved, hvad stigningen skyldes. Vi har en formodning om, at det læner sig op ad forklaringen for den generelle stigning i trafikdrab. Der bliver kørt flere kilometer på landevejene, effekten af klip i kørekortet er klinget kraftigt af, og kontroltrykket er faldet. Folk reagerer på risikoen på at blive taget i en kontrol, siger Anders Rosbo.
