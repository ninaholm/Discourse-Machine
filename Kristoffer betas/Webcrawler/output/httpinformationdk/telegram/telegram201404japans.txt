Japans regering vil give atomkraft en ny chance
Japan vil fortsat satse på atomkraft, men det kan være for sent. Det er blevet for dyrt og upopulært.


 Trods den alvorlige ulykke på atomkraftværket Fukushima og folkelige modstand har Japans regering fredag vedtaget at skrotte den tidligere regerings plan om gradvist at udfase atomkraft.
Premierminister Shinzo Abe har ført an i at give atomkraften en ny chance, selv om beslutningen er dybt upopulær blandt japanerne.
Men det er temmelig usikkert, om den konservative regering får noget ud af det.
Landets atomindustri er gældsplaget til langt op over ørerne. Tabene løber foreløbig op i 50 milliarder dollar eller knap 270 milliarder kroner.
Det fik i sidste uge to af atomkraftværkerne til at anmode regeringen om at få tilført offentlig kapital.
Samtidig er der stillet krav til atomindustrien om at opgradere sikkerheden for yderligere 16 milliarder dollar.
- Jeg tror, det er uundgåeligt, at de japanske energiselskaber vil afskrive de fleste af deres atomare "værdier" og se at komme videre, vurderer Mycle Schneider, der er uafhængig energirådgiver i Paris.
Som en del af den japanske regerings energiplan indgår kul og vandkraft. Men det understreges samtidig, at der skal satses endnu mere på vedvarende energi, end tidligere planer har lagt op til.
Den voldsomme atomulykke på Fukushima-værket i 2011 efter et kraftigt jordskælv og en ødelæggende tsunami har i stort tal fået japanerne til at vende sig mod atomkraft.
Det var den værste atomkraftulykke siden Tjernobyl-katastrofen i det tidligere Sovjetunionen i 1986.
Fukushima-ulykken fik myndighederne til at stoppe alle reaktorer for at blive undersøgt, og el-produktion fra atomkraftværker er nu nærmest ikke eksisterende.
Målinger viser, at op mod 80 procent af japanerne mener, at Japan skal droppe atomkraft.
Regeringens holding er, at atomkraften skal reduceres, men der skal stadig være plads til atomenergi.
