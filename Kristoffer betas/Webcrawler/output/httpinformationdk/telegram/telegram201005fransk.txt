Fransk politi anholder ledende ETA-folk
Fransk politi har anholdt flere medlemmer af den baskiske terrorgruppe ETA, herunder den formodede militærchef, siger politikilder.


 Mikel Kabikoitz Karrera Sarobe, også kendt som Ata, er anholdt under en aktion i byen Bayonne i det sydvestlige Frankrig, siger politiet.
Sarobe går for at være den såkaldte militære leder af ETA, den baskiske separatistbevægelse.
Politiet siger, at en mand og en kvinde er anholdt sammen med Sarobe under aktionen, der fandt sted torsdag omkring kl. 06.00.
Spanske medier siger, at i alt fire ETA-medlemmer er anholdt i Bayonne.
ETA kæmper for uafhængighed for Baskerlandet i det nordlige Spanien og det sydvestlige Frankrig. Gruppens kamp har stået på i 41 år, og i denne periode har ETA dræbt 841 mennesker.
Såvel EU som USA betegner ETA som en terrorgruppe.
