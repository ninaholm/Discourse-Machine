Fællesliste-medlem smækker med døren
"Landsbytosser". Sådan karakteriserer Poul A. Christensen nogle af sine nu tidligere partifæller i Fælleslisten. Han forlader nu partiet.


 Den ene af udkantspartiet Fælleslistens to folkevalgte medlemmer forlader nu partiet og langer kraftigt ud efter de tilbageværende.
Poul A. Christensen, der lige som formanden Leif Hornshøj sidder i regionsrådet i Region Midtjylland, valgte efter et møde i aftes således at forlade partiet efter store uenigheder.
- Der er nogle af dem i partiet, jeg vil betegne som landsbytosser, siger Poul A. Christensen.
Ifølge ham handler striden om, at han var sat til at lave et oplæg til det partiprogram, som partiet endnu mangler. Et oplæg, som han skulle præsentere for bestyrelsen og regionskandidater på mødet i aftes, og som formand Hornshøj - igen ifølge Poul A. Christensen - på forhånd havde sagt god for.
- Men nogle har været sure over, at jeg skulle lave oplægget, fordi de havde hver deres territorier, de skulle have pisset af. Men vi har prøvet at lave det i fællesskab, uden at det virkede, siger Poul A. Christensen, der tilføjer:
- Bølgerne gik derfor meget højt. Nogle af dem er landsbytosser, for det er folk, der ikke forstået, hvad politik er, og hvordan man fører politik.
Formand og nu det eneste folkevalgte medlem for partiet Leif Hornshøj kan ikke nikke genkendende til betegnelsen "landsbytosser".
- Jeg kan ikke genkende hans beskrivelse. Vi andre havde en god drøftelse, da han var gået. Så hvis der er landsbytosser i partiet, må det være os alle 12, der var til mødet, siger han.
Leif Hornshøj tror i øvrigt stadig fuldt og fast på projektet om at få det erklærede udkantsparti i Folketinget.
- Vi fortsætter som hidtil, og vores linje er uændret, siger han.
