Gravide skal spise jod under graviditeten
Sundhedsstyrelsen må overveje gravides indtag af jod af hensyn til børns udvikling, mener sundhedsordførere.


 En række politiske ordførere vil have Sundhedsstyrelsen til at genoverveje, om gravide direkte skal anbefales et jodtilskud under graviditeten.
Det skyldes, at en undersøgelse fra Aalborg Universitetshospital har vist, at mange kvinder får alt for lidt jod under deres graviditet.
Det kan skade fostrets hjerne uopretteligt og barnets indlæringsevner senere i livet ifølge internationale undersøgelser.
Ifølge undersøgelsen har 15 procent af de gravide et jodniveau langt under det anbefalede.
Og selv blandt de 85 procent af kvinderne i undersøgelsen, der spiste vitaminpiller med jod, var jodniveauet nede på 109 mikrogram i snit. Langt under det anbefalede niveau for gravide på 150 mikrogram.
- Jeg mener, Sundhedsstyrelsen igen bør se på anbefalingerne til gravide, siger Socialdemokraternes sundhedsordfører, Flemming Møller Mortensen.
Sundhedsordførerne fra Enhedslisten, Stine Brix, og Dansk Folkepartis Liselott Blixt er enige.
- Det er en god idé, at Sundhedsstyrelsen evaluerer de anbefalinger, vi har haft i en årrække, og ser på, om de er gode nok både i forhold til gravide, men også befolkningen generelt, siger Liselott Blixt.
Emnet er på dagsordenen i hele Norden ifølge professor i ernæring ved DTU Fødevareinstituttet Inge Tetens, der forsker i sammenhængen mellem kost og sundhed.
Hun er med i en ekspertgruppe under Nordisk Ministerråd, der til efteråret kommer med de såkaldte Nordiske Næringsstofanbefalinger.
- Jodtilsætning er et af de hotte emner, som vi i høj grad kigger på, siger hun.
De nuværende anbefalinger fra Sundhedsstyrelsen er, at gravide skal spise folinsyre, D-vitamin og jern under graviditeten.
- Mange gravide får dermed jod gennem en kombineret vitaminpille, som også indeholder jod, men andre gør det ikke, siger professor og overlæge ved Medicinsk Endokrinologisk Afdeling Peter Laurberg fra Aalborg Universitetshospital.
Han står sammen med læge og ph.d.-studerende Stine Linding Andersen bag den nye danske undersøgelse af knap 250 gravide nordjyske kvinder.
