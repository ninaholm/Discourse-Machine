Otte estere anholdt for millionrøverier



 Otte mænd fra Estland, der mistænkes for at have begået røverier i guldsmedeforretninger og urmagerbutikker i Paris, Belgien og Østrig til en samlet værdi af 1,8 millioner euro (13,4 millioner kroner), er blevet anholdt i Tallinn, oplyser det franske politi.
 I et samarbejde med Europol har politiet i den baltiske stat sporet de otte mænd ved hjælp af dna-materiale, optagelser af telefonsamtaler og videobånd fra overvågningskameraer. De anholdte, der er i alderen fra 20 til 36 år, er blevet afhørt af  franske politifolk i Tallinn.
 Ved det første røveri i maj 2007 blev der stjålet 44 Cartier armbåndsure til en værdi af over fire millioner kroner. I marts året efter blev 80 armbåndsure stjålet fra en Ashindo butik i Paris, og to måneder senere blev 100 ure røvet fra Royal Quartz i hjertet af den franske hovedstad. Juvelerbutikken Sagil på den fashionable Rue de Rivoli i Paris blev røvet 70 armbåndsure i december. De otte estere menes også at have stået bag et røveri i en juvelerbutik i Bruxelles og et andet røveri i Østrig. 
 Røverne arbejdede sammen to eller fire, hvor nogle holdt personale og kunder op med våben, mens andre plyndrede udstillingsmontrene. I Paris stak røverne af til fods og tog metroen til et billigt hotel i forstæderne. Herfra kørte de med en bus til Estland eller til et andet EU-land. 

