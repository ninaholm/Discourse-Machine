Syv udlændinge ofre for bombeterror



 Syv udlændinge mistede livet i fredagens terrorbomber mod to luksushoteller i Indonesiens hovedstad, Jakarta. Det rapporterer avisen Jakarta Post lørdag. 
 - De var alle udlændinge, siger politichef Hasanudin til avisen og tilføjer, at alle ofrene var mænd.
 Derudover døde også de to selvmordsbombemænd under angrebet, mens flere end 60 blev såret. Politiet har endnu ikke frigivet navnene på de dræbte, men det står klart, at den 62-årige newzealandske forretningsmand Timothy David Mackay er blandt ofrene.
 Indonesiens sundhedsministerium oplyser lørdag, at der er mindst fire udlændinge blandt de dræbte. Ifølge ministeriet er der ud over Mackay tale om to australiere, Nathan Verity og Garth McEvoy, og en unavngiven mand fra Singapore. 
 Australske medier rapporterer, at tre australske statsborgere skulle være blandt de dræbte.
 Gerningsmændene slog til under morgenmaden på Hotel Marriott og det nærliggende Ritz-Carlton. Begge hoteller er populære blandt forretningsmænd og diplomater.
 Eksplosionerne er et hårdt slag for Sydøstasiens største økonomi og for præsident Susilo Bambang Yudhoyono, som tidligere på måneden blev genvalgt ved en jordskredssejr efter at have genskabt fred og stærk vækst i landet med verdens største muslimske befolkning.
 Selvmordsbomberne er det blodigste angreb rettet mod vesterlændinge i Indonesien siden 2005.
