Læger advarer mod brugerbetaling
Regeringen og regionerne har stammet kravene for at få gratis behandling for sygdomme som grå stær og ADHD. Lægeforeningen er kritisk.


 Økonomien halter, og derfor skal danskerne indstille sig på, at de i fremtiden selv må betale for en række behandlinger på privathospitalet.
10-20 lidelser, herunder grå stær, ADHD, knæ og ryg er allerede på listen eller vil komme det.
I Lægeforeningen er formand Mads Koch Hansen stærkt kritisk over for, at kravene til at komme i behandling strammes.
- Vi er meget skeptiske, fordi det er embedsmænd, som har besluttet, at for mange behandles. Det skal være en lægefaglig beslutning, men her tager man udgangspunkt i økonomien, og det er en forkert vej at gå, siger Mads Koch Hansen.
Han nævner, at politikerne allerede har valgt at begrænse antallet af fedmeoperationer, selv om Sundhedsstyrelsen har fastholdt, at det ud fra lægefaglige betragtninger er i orden at operere.
- Her valgte man at gå en anden vej, end lægerne havde anbefalet, og jeg kan frygte, at det i fremtiden også vil ske for andre lidelser. Det er ikke til gavn for patienterne, siger Mads Koch Hansen.
Også patientorganisationer er kritiske over for indgrebet, som de frygter bliver socialt skævt.
- Det vil uden tvivl føre til øget brugerbetaling, hvilket vil vende den tunge ende nedad og være brud med ambitionen om lighed på sundhedsområdet, siger formanden for Danske Patienter, Lars Engberg.
Samme holdning har Lægeforeningen:
- Der er overordentlig stor risiko for, at uligheden i sundhedsvæsnet øges. Vores holdning er, at alle skal have lige adgang, og at patienter skal behandles efter behov og ikke deres egen økonomi, siger Mads Koch Hansen.
