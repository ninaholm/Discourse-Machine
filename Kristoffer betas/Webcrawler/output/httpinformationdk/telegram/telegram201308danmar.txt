Danmark står fast: Støtter aktion i Syrien uden om FN
Et flertal i Det Udenrigspolitiske Nævn støtter en aktion i Syrien uden om FN. V støtter regeringens linje.


 Et flertal af partierne i Det Udenrigspolitiske Nævn har bekræftet, at man støtter en aktion i Syrien uden om FN. Det skriver dr.dk.
Ifølge dr.dk er der ikke taget stilling til, om Danmark bidrager med materiel i tilfælde af et vestligt indgreb.
Tidligere torsdag nedtonede statsminister Helle Thorning-Schmidt (S) udsigten til, at Danmark allerede nu skal bidrage med eksempelvis F-16 kampfly til den ventede militær aktion i Syrien.
Statsministeren understreger dog samtidig, at hun har sendt et vigtigt politisk signal om støtte til en eventuel militær aktion i Syrien uden om FN.
- Jeg har markeret over for vores nærmeste allierede, og det ved USA godt, at hvis FN-sporet ender blindt, så er Danmark parat til at overveje alternative handlemuligheder, siger Helle Thorning-Schmidt.
Men Danmark er "ikke blevet anmodet om at bidrage til en militær aktion", fastslår hun.
 Og statsministeren har heller ikke fortalt USA, Storbritannien eller andre lande, at Danmark er klar til at bidrage militært mod Syrien.
- Det er også derfor, vi ikke har taget diskussionen i Folketinget, for der er ikke noget for Folketinget at tage stilling til, siger Helle Thorning-Schmidt.
En meningsmåling udarbejdet af Voxmeter for Ritzau viser, at 54 procent af danskerne ikke ønsker, at Danmark deltager i et angreb mod styret i Syrien uden et FN-mandat.
Udenrigsminister Villy Søvndal (SF) fastslår i forbindelse med mødet i Udenrigspolitisk Nævn, at der skal foreligge klare beviser på, at der har været anvendt kemiske våben, og hvem der har anvendt dem, før Danmark kan bakke op om eller deltage i en aktion i Syrien.
- For os er det helt afgørende, at dokumentationen er i orden.
- Jeg kan sådan meget tydeligt huske 10 år tilbage, nemlig til Irak-krigen, hvor jeg var en af de ihærdigste kritikere af, at vi hoppede på nogle informationer, der ikke holdt vand.
- Derfor er det i sagens natur helt afgørende, at det holder vand, de dokumentationer der kommer, siger han.
I øjeblikket afventer Danmark FN's våbeninspektører, der er i gang med at undersøge den formodede brug af kemiske våben i den syriske borgerkrig.
Inspektørerne afslutter formentlig deres undersøgelser fredag, siger Villy Søvndal. hvorefter de skal vende tilbage med en rapport om situationen.
