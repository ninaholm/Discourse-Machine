Kontroversielle Lars von Trier skræmmer ikke stjernerne
Selvom Lars von Trier er kontroversiel, så er han også en af verdens bedste instruktører. Og det tæller mest.


 Da Lars von Trier i maj 2011 satte sig ned foran pressen ved filmfestivalen i Cannes for at præsentere sit nye værk "Melancholia", havde ingen forudset, hvilken furore det pressemøde ville skabe.
Men et par udtalelser om nazister fik den danske instruktør smidt ud af filmfestivalen, og mærkatet persona non grata blev hæftet på ham.
Trods den uheldige episode er der dog ingen tvivl om, at Lars von Trier rangerer højere end nogensinde på listen over de instruktører, mange af de helt store skuespillere drømmer om at arbejde sammen med.
Charlotte Gainsbourg, Stellan Skarsgaard, Shia LaBeouf, Jamie Bell, Uma Thurman, Willem Dafoe og Christian Slater er blandt de stjerner, der er på rollelisten i "Nymphomaniac", der er Lars von Triers nyeste værk.
- Hvis man kigger på rollelisten til denne her film, så kan man se, at der er rigtig mange mennesker, der gerne vil arbejde sammen med ham. "Der er så mange, der vil være med i min film nu, jeg kan ikke skrive så mange roller", har han sagt til mig, fortæller skuespilleren Stellan Skarsgaard til Ritzau.
Han spiller en af hovedrollerne i Lars von Triers "Nymphomaniac", og det tilbud var han glad for at få.
- Som altid, når Lars ringer, så siger jeg ja. Jeg elsker at arbejde sammen med ham. Han ringede og sagde: "Stellan, min næste film er en pornofilm, og du skal spille hovedrollen". Og jeg sagde bare "Ja, Lars. Du kan regne med mig".
- "Du kommer ikke til at have sex, men vi vil vise din pik til sidst, og den vil være meget slap", sagde han. Og jeg sagde bare ja, forklarer Stellan Skarsgaard.
I filmen følger man en kvinde, fra hun er teenager, til hun er omkring 50 år, og hendes historie er fortalt gennem hendes seksualitet. Der er masser af sex og nøgenscener i filmen, men hverken det eller Triers nazi-udtalelser skræmmer stjernerne.
- Han er en af verdens bedste instruktører, så selvfølgelig vil folk arbejde med ham, siger Stellan Skarsgaard, der selv var med i Cannes, da Lars von Trier kom med de berømte udtalelser.
- Det, der skete i Cannes, var frygteligt. Ikke det han sagde. For det var bare noget pis, men at det blev opfattet forkert. Det var en joke, og den var ikke sjov, men sådan er Lars, fortæller skuespilleren, der stadig oplever at måtte forsvare instruktøren.
- Folk spørger mig stadig, om han er nazist. De overskrifter havde en stor effekt, siger han.
Derfor forstår Stellan Skarsgaard også godt, at Lars von Trier siden den episode ikke har villet udtale sig i medierne.
- Han er en mand, der altid siger, hvad han tænker. Så han har brug for, at dem, der lytter, ikke kun hører ordene, men også intentionerne bag, siger Skarsgaard.
"Nymphomaniac" har premiere i Danmark 25. december.
