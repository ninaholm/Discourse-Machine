SF: Hospitaler fastholder myte om abortturisme
Sundhedsstyrelsen bør skærpe retorikken for de hospitaler, der ikke vil oplyse børns køn, mener SF.


 Det er besynderligt, når flere hospitaler, ifølge Jyllands-Posten, nægter at oplyse et barns køn til kommende forældre, fordi hospitalet frygter, at forældrene herefter vil have en abort, hvis barnet ikke har det ønskede køn.
Det mener SF, der sår tvivl om problemets omfang, og derfor må Sundhedsstyrelsen skride ind over for de hospitaler, der anvender den praksis, mener sundhedsordfører Özlem Cekic (SF).
- Der er brug for, at Sundhedsstyrelsen skærper retorikken over for de her hospitaler, for praksissen skal gælde for alle eller slet ikke nogen, siger hun.
Debatten om abort på grund af barnets køn blussede op i oktober 2012, da DR bragte historien om, at danske kvinder tog til Sverige for at få fjernet pigefostre. I Sverige kan man få abort frem til 18. uge, hvorimod Danmark kun tillader det frem til 12. uge.
Og da man ved nakkefoldsscanningen i 12. uge ofte kan se kønnet, opstår det etiske dilemma. Skal hospitalet holde informationen tilbage af frygt for, at forældrene tager til Sverige for at få foretaget en abort?
Der findes ingen statistik for abortturismens omfang, og de eneste dokumenterede eksempler fremgår af nogle få observationer på private klinikker.
Alligevel vælger nogle hospitaler at holde barnets køn tilbage for forældre, og det er forkert, mener Özlem Cekic.
- Hospitalerne skal ikke handle ud for deres moral men efter loven, siger hun.
Spørgsmål: Men det er vel ikke i en ond mening fra hospitalernes side.
- Nej, det er ikke, men man skal passe på, man ikke fastholder en myte, som man på ingen måde kan dokumentere er sand, siger Özlem Cekic.
Hun mener ikke, der er behov for at justere lovgivningen på området.
Ifølge eksperter må læger ikke tilbageholde oplysninger for patienter, og hvis de ser kønnet har forældrene ret til at få det at vide, såfremt forældrene spørger om det, skriver Jyllands-Posten.
