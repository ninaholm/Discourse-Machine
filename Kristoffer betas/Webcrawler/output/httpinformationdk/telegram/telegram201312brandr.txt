Brand rammer DFDS-færge med næsten 1000 passagerer
Branden skulle være kommet under kontrol, ifølge britiske medier. Redningshelikoptere er på stedet.


 En brand har ramt en passagerfærge ejet af det danske rederi DFDS. Ilden er under kontrol på færgen, der befinder sig ud for den engelske kyst, skriver Sky News.
En redningsaktion er natten til søndag i gang. Blandt andet med to redningshelikoptere fra det britiske luftvåben, RAF.
Der er 946 passagerer samt 130 besætningsmedlemmer om bord på færgen, MS King Seaways, der befinder sig tæt på kysten ud for den engelske by Hull.
Branden skulle være under kontrol, ifølge Sky News. En redningshelikopter har fløjet fire tilskadekomne personer til behandling på hospitalet i Scarborough.
- Heldigvis er vejret i området godt. Så der har ikke været nogen problemer ude i Nordsøen i nat. Det hele har fungeret, siger indsatsleder Dave Webster fra det britiske luftvåben til Sky News.
- Redningsaktioner fra ethvert stort fartøj er altid krævende, men vi træner i det her hver dag, og det heldigvis næsten hverdagskost for mandskabet at udføre denne slags aktioner.
Årsagen til branden, eller hvor på færgen den opstod, er der foreløbig ingen meldinger om.
Færgen var på vej fra Newcastle i det nordøstlige England til den hollandske kystby Ijmuiden.
DFDS' kommunikationsdirektør, Gert Jakobsen, oplyser til Ritzau, at færgen nu vender tilbage til Newcastle.
