EU roser valget i Ghana



 EU's hold af valgobservatører i Ghana sagde i dag, at de netop overståede valg i det vestafrikanske land i weekenden var åbne og transparent. Stemmeoptællingen efter præsident- og parlamentsvalget søndag var fortsat i gang, og løbet mellem regeringspartiet NPP og oppositionens NDC er tæt.
 - Valgprocessen er fortsat i gang, men valgene har hidtil været med til at styrke de demokratiske institutioner i Ghana og Ghanas demokratiske ry i regionen, i Afrika og i hele verden, hedder det i en erklæring fra formanden for EU-observatørerne, Nickolay Mladenov.
 Foreløbige resultater, offentliggjort af Ghanas Valgkommission tirsdag, viste, at præsidentkandidaten fra regeringspartiet, NNP, Nana Akufo-Addoe, havde fået 49,15 pct. af de hidtil optalte stemmer. Hans modkandidat fra oppositionspartiet NDC, John Evans Atta Mills, havde fået foreløbig 47,99 pct. af stemmerne.
