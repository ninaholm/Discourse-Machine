Regeringen vil flytte 3900 arbejdspladser til 38 byer
Regeringen vil gennemføre den største udflytning af statslige arbejdspladser nogensinde, siger Lars Løkke.


 Regeringen vil bruge 400 millioner kroner på at flytte 3900 arbejdspladser til 38 byer i provinsen. Det er den største udflytning nogensinde, fastslår statsminister Lars Løkke Rasmussen (V) under præsentationen af regeringens plan.
- Regeringen ønsker et Danmark med bedre balance. Derfor bringer vi statslige arbejdspladser tættere på borgerne og virksomhederne.
- Vi flytter omkring 3900 arbejdspladser. Det er den største udflytning af statslige arbejdspladser nogensinde, siger Lars Løkke Rasmussen.
De 38 byer er placeret i i alt 25 kommuner, som dermed får et løft i antallet af lokale arbejdspladser. Øvelsen vil især ramme mange statsansatte i København, der enten skal finde nyt job eller flytte til provinsen.
- Vi flytter mere end hver tiende af de relevante statslige arbejdspladser i hovedstaden til de fire andre regioner, siger Lars Løkke Rasmussen.
Han henviser til, at der er en række statslige arbejdspladser, som ikke kan flyttes, fordi de er knyttet til København. Det er eksempelvis gymnasielærer og politifolk, der skal hjælpe borgerne i København.
Når de lokalforankrede arbejdspladser er trukket fra, er der ifølge statsministeren 50.000 statslige arbejdspladser tilbage - fordelt ud over hele landet. Det er disse arbejdspladser, som kan flyttes.
Ud af de 50.000 ligger 32.000 i København, og det er for meget, mener Lars Løkke:
- Af de 32.000 har vi identificeret 3900 arbejdspladser, altså mere end hver tiende, som kan flyttes, så vi kan få gang i væksten hele Danmark.
- Det går fint i København, i Aarhus og i det østjyske bybånd, men vi ser gerne, at alle kommer med, siger Lars Løkke Rasmussen.
Statsministeren blev mødt med flere spørgsmål om, hvorvidt det er rimeligt at tvinge medarbejderne til at flytte, når det for mange vil betyde, at børn skal tages ud af skolen og ægtefæller også skal søge nyt job.
Løkke lover dog, at regeringen vil tilrettelægge en proces, som inddrager personalet:
- Udflytningen skal være på plads inden udgangen af 2017. Det betyder, at vi har to år til at få det på plads. Det giver tid til at forlige sig med tanken, eller finde en anden ansættelse, måske inden for den del af institutionen, som ikke flytter, siger Løkke og tilføjer:
- Vi har en ambition om, at flest muligt flytter med, og at de gør det, fordi de har lyst.
Flere har sat spørgsmålstegn ved, om de 400 millioner kroner, som regeringen har afsat på finansloven, vil vise sig at være nok.
Finansminister Claus Hjort Frederiksen (V) fastslår dog, at regeringen er parat til at vise "hjælpsomhed", hvis beløbet viser sig at være for lidt.
Regeringen håber desuden, at det vil være billigere for det statslige institutioner at bo uden for København. Det kan hjælpe med finansieringen.
Samtidig har Moderniseringsstyrelsen set på alle byer i Danmark for at finde ledige lokaler, så der ikke bliver tale om dyrt nybyggeri.
