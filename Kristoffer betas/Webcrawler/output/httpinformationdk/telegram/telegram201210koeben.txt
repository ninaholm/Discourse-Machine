Københavns Lufthavn på vild storkejagt
Det har været en vild jagt på tre ungstorke fra Skåne, som søgte mad på lufthavnsområdet i Kastrup.


 Hverken larm, lys eller vand skræmte de tre sydsvenske storke, som i de sidste par dage har søgt efter mad på lufthavnsområdet i Kastrup.
Det fortæller seniorkommunikationsrådgiver i Kastrup Lufthavn, Lars Lemche, om de to ungstorke fra et storkeprojekt i Skåne og en ældre vild stork.
- Vi kan ikke have, at en fugl - og især ikke en stor fugl - er så tæt på lufthavnen, når der er risiko for, at den kan kollidere med et fly. Derfor holder vi konstant styr på fuglene herude, siger han.
Alle forsøg på at skræmme fuglene med gaspistoler, laserlys og vandkanoner var forgæves. Selv en brandbil med udrykning fik ikke de svenske storke til at forsvinde.
Svenske ornitologer og en projektleder fra storkeprojektet i Sverige samt Dansk ornitologforening og Dansk storkeforening kom onsdag til lufthavnen for at forsøge at bedøve storkene med frisk kyllingekød med sovemedicin.
Men inden de kom så langt, lettede storkene selv og fløj ind mod København.
- Vi er glade for gæster, men de her gæster kan vi altså ikke have. Vi holder mildest talt et vågent øje nu, for vi vil gerne have dem indfanget, siger Lars Lemche.
Storkene skal nemlig tilbage til Sverige og overvintre under varme forhold for at overleve vinteren - hvis de da ikke når at komme til Afrika med det sidste storketræk, som befinder sig omkring Gedser nu.
Hvis de kommer tilbage, står man i Kastrup klar med sovemedicinen i kyllingen. Og hvis det ikke virker, regner man med låne et såkaldt kanon-net fra Danmarks miljøundersøgelser, siger Lars Lemche. For det er sidste udvej at skyde dem.

 - Flysikkerheden er det vigtigste. Men vi går så langt, som vi kan for at få storkene væk så blidt og let som muligt. Men hvis alt andet går galt, bliver vi nødt til at skyde dem. Men vi håber, at de er lettet og ikke kommer tilbage, så det ikke bliver nødvendigt.
