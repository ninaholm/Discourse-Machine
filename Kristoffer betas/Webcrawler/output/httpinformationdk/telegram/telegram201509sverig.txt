Sverige og Polen indleder forsvarssamarbejde i Østersøen
- Østersøen var engang fredens hav. Men Østersøen er i dag blevet et farligt hav, siger polsk minister.


 Sverige har indledt et forsvarssamarbejde med Nato-medlemmet Polen, efter at Østersøen ifølge den polske forsvarsminister er blevet "et farligt hav" på grund af øget russisk tilstedeværelse.
- Østersøen var engang fredens hav. Men Østersøen er i dag blevet et farligt hav, siger Polens forsvarsminister, Tomasz Siemoniak.
Sverige har siden 1994 haft en samarbejdsaftale med Polen om først og fremmest forskning og forsvarsmateriel.
Den nye rammeaftale mellem de to lande skal styrke samarbejdet på forsvarsområdet og er en reaktion på øget tilstedeværelse af russiske militærfartøjer i Østersøen - både til havs og i luften.
Hultqvist siger, at der er tale om en "strategisk afgørelse". Han gør det samtidig klart, at det svenske forsvarsbudget skal øges med 11 procent over fem år.
- Formålet er en styrkelse af sikkerheden i Østersøen, efter at det russiske militær har øget dets tilstedeværelse i regionen, siger den svenske forsvarsminister.
Hultqvist, der mandag holdt et fælles pressemøde med sin polske kollega, Tomasz Siemoniak i Warszawa, er fra oppositionen under pres for at tage en diskussion om svensk Nato-medlemskab.
 Det konservative parti Moderaternas forsvarspolitiske ordfører, Hans Wallmark, siger, at samarbejdet i princippet er godt, men han kritiserer det store socialdemokratiske regeringsparti for at undgå en diskussion om et svensk Nato-medlemskab.
- Jeg undrer mig over den berøringsangst, som jeg ser, når man end ikke er beredt til at føre en åben, fri diskussion om dette emne, siger han.
- Sverige fører en solidarisk sikkerhedspolitik, og vi skaber sikkerhed i et samarbejde med andre, siger Hultqvist om det nye udvidede samarbejde med Polen.
