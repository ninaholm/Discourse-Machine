Tysk kræftlæge mangler dokumentation
Den omstridte tyske kræftlæge Vogl, der behandler mange danske kræftpatienter, kan ikke dokumentere, at hans behandling virker, konkluderer danske forskere.


 Kræftsyge danskere bør tænke sig om en ekstra gang, før de tager til Tyskland og lader kræftlægen Thomas Vogl på Universitetshospitalet i Frankfurt behandle dem med regional kemoterapi.
Der findes nemlig ingen dokumentation for, at kræftpatienterne lever længere, fordi de har fået regional kemoterapi, tværtimod kan de risikere at dø af behandlingen. Det konkluderer forskere fra Det Nordiske Cochrane Center, der har undersøgt den omstridte tyske læges resultater.
- Risikoen for, at man kommer galt af sted med behandlingen, er større end chancen for at få en gavnlig effekt. Og risikoen er til at tage at føle på, for vi kan se fra flere store internationale undersøgelser, at den type behandling, Vogl giver, risikerer at slå folk ihjel. Vogl har ikke overbevisende kunnet dokumentere, at nogen af hans patienter lever længere, siger læge og forsker Karsten Jørgensen fra Det Nordiske Cochrane Center.
Undersøgelsen af Thomas Vogls resultater er lavet for Kræftens Bekæmpelse, efter at mange danske kræftpatienter har opsøgt Vogl og selv betalt tusinder af kroner for at blive behandlet hos ham.
Kræftens Bekæmpelse er glad for, at der nu ligger en rapport om de meget omdiskuterede metoder i Frankfurt.
- Vi vil fortsat opfordre den enkelte patient til at søge individuel rådgivning til kræftbehandlingen hos den praktiserende læge eller den speciallæge på sygehuset, patienten går hos. Forhåbentlig kan patienterne bruge denne rapport som et yderligere grundlag, siger Arne Rolighed, formand for Kræftens Bekæmpelse.

