Søvndal: - Dum og træls sag
SF-formand Villy Søvndal kalder det en "dum og træls sag", at Helle Thorning-Schmidts mand er kommet i fokus for at betale skat i Schweiz.


 SF-formand Villy Søvndal siger nu sine første ord om den skattesag, der har præget ugen for den socialdemokratiske statsministerkandidat Helle Thorning-Schmidt.
- Det er en dum og træls sag, som ikke gavner noget, siger Villy Søvndal til B.T. uden at ville uddybe det.
Det var samme avis, der tidligere på ugen kunne fortælle, at Helle Thorning-Schmidts mand, Stephen Kinnock, betaler skat i Schweiz, hvor han arbejder som direktør i World Economic Forum og bor til hverdag.
Skatteeksperter er uenige om, hvor Kinnock skal betale skat. Nogle mener, at hans tilknytning til Danmark er så stor, da hans familie bor på Østerbro i København, og han er hjemme hver weekend, at han bør betale skat i Danmark. Andre mener, at han skal betale skat i Schweiz, når han bor og arbejder der.
Tvivlen kunne være undgået, hvis Stephen Kinnock havde bedt Skat om et såkaldt bindende tilsagn. Det koster 300 kroner og afklarer, hvor skatten skal betales.
Villy Søvndal tror, at Helle Thorning-Schmidt har fortrudt, at familien ikke brugte pengene på at få et skriftligt svar på, hvor Kinnock skal betale skat.
- Der er nok ingen tvivl om, at hvis Helle havde vist, hvordan alt det er blevet vendt og drejet, så havde de gerne givet de 300. kroner for at være på den sikre side, siger Villy Søvndal til B.T.
