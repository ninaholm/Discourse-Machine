Så kom efterårets første frost
Fra varmerekord i oktober til minus 0,6 grader på få dage. Efteråret fik sin første nattefrost.


 Knap ni døgn efter at oktober satte varmerekord, fik Danmark natten til søndag efterårets første frost. Det oplyser TV 2 Vejrcenter.
- Det var kombinationen af klart og stille vejr i en relativ kold luftmasse, der i nat sendte temperaturen i bund. Koldest blev det i Skrydstrup i Sønderjylland, hvor temperaturen nåede ned på -0,6° men også i Isenvad i Midtjylland kunne man se kviksølvet dale til den blå side af skalaen, fortæller Danny Høgsholt, meteorolog hos TV 2 Vejrcenter.
Det er helt normalt, at Danmark oplever den første nattefrost i starten af oktober. I de seneste 15 år er den første efterårsfrost gennemsnitligt indtruffet netop den 9. oktober, men den præcise dato kan variere meget.
I 2005 kom den første efterårsfrost så tidligt som den 17. september, mens vi i 2001 skulle hen til den 8. november, før der var frost i luften.
Oktober i år fik en meget varm start og satte med 26,5 grader ny varmerekord for måneden. Den varme oktoberdag satte to rekorder. Den anden rekord var, da termometernålen nåede 25 grader, der er definitionen på en sommerdag. Det er første gang, at man har registreret en sommerdag i oktober, siden meteorologerne begyndte at registrere temperaturerne i 1891.
