Avis: Anonymt brev angriber Venstre i skattesagen
Oplysninger i anonymt brev sår tvivl om Venstre-politikeres forklaringer i skattesagen, erfarer Berlingske.


 Det kom som en overraskelse, da Skattesagskommissionen mandag valgte at udsætte de sidste afhøringer i den omdiskuterede skattesag omhandlende statsminister Helle Thorning-Schmidt (S) og hendes mand, Stephen Kinnock.
Tirsdag begrunder kommissionen så beslutningen, og den skyldes, at kommissionen har modtaget et anonymt brev, som - hvis indholdet viser sig at være korrekt - "i afgørende grad" vil kunne ændre forståelsen af sagen.
Det skriver kommissionen i en mail til Ritzau.
Berlingske erfarer, at brevet sår tvivl om Venstre-politikeres forklaringer i kommissionen. De tidligere Venstre-skatteministre Troels Lund Poulsen og Peter Christensen samt daværende statsminister Lars Løkke Rasmussen (V) er blevet udspurgt af kommissionen.
De tre fremtrædende politikere har forklaret, at Venstre ikke interesserede sig for eller forsøgte at påvirke udfaldet af Helle Thorning-Schmidts sag. Men ifølge Berlingske mener afsenderen altså at kunne bevise, at de har løjet.
Ifølge kommissionen har to ud af de tre kommissionsmedlemmer ønsket at overdrage det anonyme brev til politiet for at se, om en efterforskning vil kunne bringe nye - verificerede - oplysninger ind i sagen.
- Det kan efter vores opfattelse ikke afvises, at politiets efterforskning vil kunne bringes videre, såfremt politiet modtager brevet, begrunder de to medlemmer, advokat Martin Simonsen og professor, dr.jur. Niels Fenger, beslutningen.
- Det tilføjes, at personen selv har tilkendegivet at ville stå frem på en eller anden måde, såfremt sandheden ikke kommer frem for Skatte­sags­kom­missionen, argumenterer de.
Kommissionens formand, landsdommer Lars E. Andersen, var imod beslutningen om at udlevere brevet, da han mener, det vil kunne bringe afsenderens ønske om anonymitet i fare, og at kommissionen samtidig er underlagt tavshedspligt.
Skattesagskommissionen undersøger, hvem der lækkede den daværende oppositionsleder Helle Thorning-Schmidt og hendes mand, Stephen Kinnocks, skattesag til pressen, og hvorvidt daværende skatteminister Troels Lund Poulsen (V) eller andre har forsøgt at påvirke afgørelsen.
Advokaturchef ved Københavns Politi, Dorit Borgaard, bekræfter over for Ritzau, at man har modtaget brevet, og "at de næste dage vil afgøre, hvilken betydning det vil få for efterforskningen".
