Teatrene skal slanke administrationen
Politikerne afstår fra en egentlig støttereform for de danske teatre i nyt forlig.


 De københavnske teatre tvinges til at skære ned deres administrationsomkostninger som følge af et nyt politisk forlig mellem Folketingets partier med undtagelse af Enhedslisten.
Samtidig med, at samarbejdet i Københavns Teater skifter navn til Det Københavnske Teatersamarbejde, skal de enkelte teatre spare fem procent på budgetposterne for administration i 2012. Og i hvert af årene fremover skal de skære yderligere to procent, fremgår det af forligsteksten.
Forligspartierne har desuden afstået fra at lave en egentlig reform af den økonomiske støtte til de danske teatre.
- Dette serviceeftersyn af teaterstøtten er mundet ud i, at vi kan konstatere, at vores teatersystem grundlæggende er sundt og velfungerende. Vi er derfor enige om, at der kun er behov for enkelte justeringer - primært hvad angår Københavns Teater.
Det siger kulturminister Per Stig Møller (K).
Samtidig har forligspartierne besluttet fast at sætte penge af på finansloven til huslejestøtte til Det Ny Teater, der ikke er med i de fem andre teatres samarbejde.
En lovændring fra kulturministeren skal også øge teatrenes selvbestemmelse, blandt andet så deres bestyrelser selv får lov at bestemme, hvem der skal være teaterdirektør.
Hidtil har det været bestyrelsen for Københavns Teater, som har ansat direktørerne.
Bystyrelserne skal også sammensættes ligesom ved landsdelscenerne i Odense, Aalborg og Aarhus, så kulturministeren udpeger formanden og et menigt medlem, mens Statens Kunstråd udpeger to andre bestyrelsesmedlemmer, og hjemkommunen og medarbejderne hver deres.
