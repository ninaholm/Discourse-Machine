Taliban sprænger spioner i luften
Talibanmilitsen i Pakistan har gennemført en offentlig henrettelse af to mænd, der beskyldes for at være spioner for USA. De blev sprængt i luften.


 Militante talibanmedlemmer har offentligt sprængt to mænd i luften i Pakistan. De to mænd beskyldes for at være spioner for USA.
Talibanmilitsen bortfører og dræber ofte klanmedlemmer i Pakistans lovløse klanbælte ved grænsen til Afghanistan. Men normalt skærer de halsen over på deres ofre eller skyder dem. 
Lokale indbyggere siger, at det er første gang, at talibanmilitsen gennemfører offentlige henrettelser med sprængstof.
De to mænd blev sprængt i luften i Degan-området i Nordwaziristan.
- Maskerede talibanmedlemmer spændte sprængstoffer om kroppen på de to mistænkte spioner og sprængte dem i luften i fuld offentlighed, siger en lokal politibetjent.
Samtidig truede talibanmilitsen med, at alle andre, der "spionerer" for USA, vil lide samme skæbne. Indbyggere i området blev opfordret til at overvære henrettelserne, der fandt sted torsdag aften. Opfordringen blev givet fra en lokal moské.
En lokal efterretningsagent har bekræftet henrettelserne.
