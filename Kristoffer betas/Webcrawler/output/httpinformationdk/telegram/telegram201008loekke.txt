Løkke bygger bro til Dansk Folkeparti
Der er ingen grund til kritik af Dansk Folkepartis menneskesyn, slår statsminister Lars Løkke Rasmussen fast.


 Da Dansk Folkeparti for nylig lancerede et forslag om at regne ud, hvad indvandrere koster det danske samfund, blev tanken afvist af Venstres integrationsminister, Birthe Rønn Hornbech.
Men på Venstres sommergruppemøde i Hanstholm fredag slår statsminister Lars Løkke Rasmussen fast, at der ikke er grund til at kritisere støttepartiets menneskesyn.
- Vi skal ikke gå og beklikke hinanden på menneskesynet. Jeg kender Pia Kjærsgaard ret godt. Vi er ikke enige om alting, Men der er ingen grund til at beklikke hendes menneskesyn, siger han.
Integrationsministeren sagde ellers - i forlængelse af forslaget fra DF - at hun er inderligt imod, at man begynder at gøre bestemte udvalgte grupper op i penge.
- Det strider mod mit menneskesyn, at man vejer efter, om de er børn af Ismail, Sarah eller Kristian, sagde hun til Ritzau.
Løkke bakkede hende efterfølgende op i Berlingske Tidende, men nu slår han fast, at der ikke er grund til kritik, og han forudser, at regeringen og Dansk Folkeparti godt kan finde løsninger på DF's udlændingekrav.
 - Vi finder løsninger til efteråret med hver vores udgangspunkt, siger han og henviser til, at DF og Liberal Alliance er de eneste, som støtter regeringen.
