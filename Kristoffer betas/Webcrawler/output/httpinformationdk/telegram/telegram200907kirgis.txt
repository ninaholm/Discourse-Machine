Kirgistan godkender baseaftale med USA



 Kirgistans præsident, Kurmanbek Bakijev, har underskrevet en ny aftale, der tillader USA at fortsætte med at benytte dets luftbase i den centralasiatiske stat, oplyser en talsmand for præsidenten tirsdag.
 - En lov, der ratificerer en samarbejdsaftale mellem USA og Kirgistans regeringer om det logistiske center, blev underskrevet af Bakijev 2. juli, oplyser Bakijevs talsmand, Almas Turdumamatov.
 Forinden havde Kirgistans parlament enstemmigt vedtaget aftalen, der gør det muligt for USA at holde landets eneste luftbase i Centralasien åben. 
 Kirgistan havde ellers i februar givet de amerikanske styrker seks måneder til at forlade Manas-luftbasen. USA var således begyndt at pakke sammen med henblik på at være ude af basen i midten af august.
 Manas-luftbasen er vigtig for USA, ikke mindst fordi den benyttes som afsæt for operationer i Afghanistan længere mod syd.
