Nyd fredagen - weekenden bliver regnfuld
Weekenden giver en forsmag på efteråret med køligere luft, meget lidt sol og regn over hele landet.


 Sørg for at komme ud for at nyde fredag eftermiddag, hvis du er et af de steder i landet, hvor solen kigger igennem skyerne, og temperaturen kommer op i nærheden af 25 grader.
I weekenden kommer der nemlig køligere luft ind over landet, temperaturen falder, og der vil være byger over hele landet. Sådan lyder den kedelige besked fra DMI.
- Der kommer ikke meget sol hen over lørdag og søndag, og temperaturen falder til under 20 grader. Det bliver mere efterårsagtigt i weekenden, siger vagtchef Mogens Rønnebek fra DMI.
Lørdag vil temperaturen ligge mellem 15 og 20 grader, mens søndag byder på temperature mellem 15 og 18 grader.
Nattemperaturerne kommer til at ligge på 10 til 15 grader.
Det kedelige vejr fortsætter i starten af næste uge med kølige temperature, blæsende vejr og risiko for regn. Temperaturen bliver på den kølige siden af 20 grader, men sidst på ugen forventer DMI, at vejret bliver mindre ustadigt, og det giver plads til mere sol.
Dermed er det altså slut med sommertemperaturer i denne omgang.
