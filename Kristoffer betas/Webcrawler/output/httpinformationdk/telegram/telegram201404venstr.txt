Venstre: Minister har ansvar for manglende nytteindsats
Venstre kalder det "ekstremt ærgerligt", at under halvdelen af landets kommuner har sendt ledige i nyttejob.


 Venstre går hårdt til beskæftigelsesminister Mette Frederiksen (S), efter at det har vist sig, at under halvdelen af landets kommuner indtil videre har sendt ledige i nytteindsats til gengæld for kontanthjælp, selvom det er en hjørnesten i den nye kontanthjælpsreform.
En ny opgørelse fra Beskæftigelsesministeriet viser, at 58 af landets 98 kommuner endnu ikke har registreret noget nytteindsats-forløb, og at det samlede antal forløb i januar og februar på landsplan er 746, omtrent ligeligt fordelt på unge under 30 år og folk over 30.
- Det er ekstremt ærgerligt, at omkring halvdelen af landets kommuner ikke har iværksat nytteindsatsen, siger Venstres arbejdsmarkedsordfører, Hans Andersen.
- For de foreløbige erfaringer fra de kommuner, der har iværksat indsatsen, viser jo, at det er en succes. Dem, der siger "ja tak", kommer i gang, mens dem, der siger "nej tak", vælger at forsørge sig selv, siger Hans Andersen, der har klar adressat på, hvem der bærer ansvaret:
- Det er jo så endnu en reform, som Mette Frederiksen har til gode at føre ud i livet. Hun har også problemer med at føre reformen af førtidspension ud i livet, siger han.
Spørgsmål: Men to måneder? Så lang tid er det jo heller ikke?
- Nej, men kommunerne har jo siden sommerferien vidst, at det her ville blive et krav. Men jeg synes, at ministeren har problemet her, når hun har så svært ved at få det her ordentligt implementeret, understreger han.
I et svar til Folketinget kalder Mette Frederiksen selv tallene over den noget ujævne brug af nytteindsatsen for "påfaldende".
- Der er brug for, at kommunerne får etableret nytteindsats-forløb, så uddannelses- og kontanthjælpsmodtagerne kan komme ud og gøre nytte for deres ydelse. Derfor vil jeg klart opfordre kommunerne til hurtigst muligt at komme i gang, skriver hun.
