Putin indtager København
Med ni års forsinkelse kommer Vladimir Putin til Danmark for at fortælle, at nu er vi gode venner igen.


 Med ni års forsinkelse lander Ruslands premierminister, Vladimir Putin, tirsdag i København til sit første officielle besøg i Danmark.
Statsminister Lars Løkke Rasmussen og dronning Margrethe vil stå klar til at modtage Putin, der i 2002 blev så forbandet over, at Danmark tillod eksiltjetjenere at holde en verdenskongres i København, at han aflyste sit planlagte besøg og lagde Danmark på is de næste syv år.
Dengang var han præsident, men den rolle er nu overladt til Dmitrij Medvedev. Men ingen tvivler om, at Putin stadig er manden, der fører det store ord i Rusland.
- Jeg glæder mig over, at premierminister Putin og jeg nu igen får mulighed for at drøfte en række emner, som har stor betydning for begge lande, siger statsministeren i en pressemeddelelse.
Forsoningen mellem Danmark og Rusland kom kort før klimatopmødet i København i 2009, hvor Lars Løkke Rasmussen først talte med Putin og siden mødtes med Medvedev i FN.
Det kom samtidig med, at præsident Barack Obama signalerede, at USA ønskede et mere pragmatisk forhold til Rusland frem for at betone, hvor man var lodret uenig.
Nu handler det om business.
- Der er en lang række af politiske og økonomiske områder, hvor vore to lande vil kunne få gavn af at forstærke samarbejde og samhandel yderligere, siger statsministeren.
Putin skal derfor under det daglange besøg mødes med danske erhvervsorganisationer. Efter audiens hos dronning Margrethe sluttes der af med et pressemøde i Statsministeriet.
Putin rejser efter besøget i Danmark videre til Sverige.
