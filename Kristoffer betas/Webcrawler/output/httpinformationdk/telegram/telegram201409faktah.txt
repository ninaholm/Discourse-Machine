FAKTA: Hvorfor er vækstskønnet vigtigt?
Nationalbanken har nedjusteret forventningerne til den økonomiske vækst. Læs hvorfor vækstskønnet er vigtigt.


 Nationalbanken har tirsdag sænket forventningerne til den økonomisk vækst. Nu venter Nationalbanken en vækst på 0,8 procent i år mod en tidligere forventning på 1,5 procent.
* De økonomiske vækstskøn er vigtige, fordi de blandt andet bliver brugt som pejlemærke til at føre økonomisk politik.
* Nationalbanken bruger blandt andet sine prognoser om dansk økonomi til at komme med kvalificerede anbefalinger til den danske økonomiske politik.
* Ud over Nationalbanken kommer en lang række andre aktører med prognoser, der indeholder forventninger til den økonomiske vækst. Regeringens økonomiske prognose hedder for eksempel "Økonomisk Redegørelse".
* Regeringen ventede i sin seneste prognose fra starten af september en vækst på 1,4 procent i år.
* Regeringens finanslovforslag for næste år forudsætter blandt andet en vækst i økonomien på 1,4 procent.
Regeringen har på den baggrund regnet med et underskud på 60 milliarder kroner svarende til tre procent af bruttonationalproduktet, hvilket er det maksimalt tilladte i EU.
* Hvis den økonomiske udvikling ikke går som ventet, hænger budgettet ikke sammen, og regeringen risikerer dermed at overskride EU's regler med et større underskud end det tilladte.
* Det Økonomiske Råd, de større banker herhjemme, OECD, EU-Kommissionen og Den Internationale Valutafond, IMF kommer også med prognoser flere gange om året.
* Kilde: Nationalbanken, Ritzau Finans.
