Tempelpanik i Indien har kostet over 100 livet
Et stort og stigende antal mennesker har mistet livet ved et hindutempel, siger indisk politi.


 Dødstallet stiger efter søndagens store dødsulykke i det centrale Indien, hvor der udbrød panik på en bro over en flod ved et hinduistisk tempel.
Mindst 109 mennesker meldes nu dræbt, og 133 skal være kvæstet, fortæller indisk politi til nyhedsbureauet AFP.
Politiet har tidligere anslået, at omkring 2000 mennesker var på broen, da der udbrød panik. Det skete muligvis på grund af rygter om, at broen over floden ikke kunne holde, fordi den skulle være blevet ramt af et tungt køretøj tidligere på søndagen.
Mange menes at være hoppet ned i floden for at undslippe kaosset på broen.
Øjenvidner har sagt, at situationen blev forværret, fordi politifolk trak kniplerne og begyndte at slå på panikslagne mennesker.
- På denne festdag går vores tanker og bønner til ofrene og deres familier, siger premierminister Manmohan Singh.
Blandt de dræbte er 31 kvinder og 17 børn.
Op mod 400.000 pilgrimme var allerede inde i og rundt om templet, da der udbrød panik.
Hindu-festdage er berygtede for dødelige panikløb, og alene inden for det seneste år er snesevis blevet dræbt ved tre lignende tragedier.
I 2008 blev over 220 mennesker dræbt, da der opstod panik i et hindutempel i byen Jodhpurs berømte fort, Mehrangarh.
Den ni dage lange festival foregår til ære for hindugudinden Durga. Millioner af mennesker valfarter til templerne især i det nordlige og centrale Indien.
