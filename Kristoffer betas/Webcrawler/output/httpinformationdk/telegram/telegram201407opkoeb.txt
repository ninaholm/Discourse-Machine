Opkøb af Nokia belaster Microsofts indtjening
Nokias salg af smartphones er fortsat milevidt fra blandt andre Apples iPhone.


 Microsofts forsøg på at udfordre Apple og Samsungs succes på det hurtigt voksende marked for smartphones er foreløbig ingen succes. Det viser tirsdagens kvartalsregnskab fra den amerikanske it-gigant.
Indtjeningen er fortsat tynget af Microsofts overtagelse af den finske mobiltelefonproducent Nokia tidligere i år.
Microsofts omsætning i kvartalet på 23,4 milliarder dollar, eller 129,2 milliarder kroner, overgik forventningerne og var 17 procent højere end i samme periode året før, men kvartalsoverskuddet på 4,61 milliarder dollar (25,4 milliarder kroner) var syv procent lavere. Blandt andet på grund af udgifter til at integrere den finske forretning.
Nokias Lumia-telefoner, der skal tage kampen op med Apples iPhone og Samsungs Galaxy, har fået gode anmeldelser, men salget lever ikke op til Microsofts forventninger.
Der blev solgt 5,8 millioner Lumia-telefoner i de ni uger af kvartalet, hvor Nokia var en del af Microsoft. Det kan sammenlignes med et iPhone-salg på 35,2 millioner, der dog dækker hele kvartalet.
Lumias andel af det globale marked for smartphones er dermed kun på cirka fire procent.
Nokias mobilforretning, som Microsoft købte for næsten 40 milliarder kroner i april, bidrog med to milliarder dollar til den amerikanske koncerns omsætning i kvartalet, men afleverede også et driftsunderskud på 692 millioner dollar.
 Microsoft oplyser i forbindelse med regnskabet, at det som følge af store nedskæringer regner med at have udryddet underskuddet i Nokia inden juni 2016.
