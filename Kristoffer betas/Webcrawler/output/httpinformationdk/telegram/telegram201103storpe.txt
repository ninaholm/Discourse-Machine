Stor Penkowa-granskning kommer tættere på
Presset på videnskabsministeren øges: 86 mandater i Folketinget kræver uvildig undersøgelse af Penkowa-sagen.


 Der er ved at samle sig et politisk flertal for en uvildig undersøgelse, der skal gennemtrawle skandalesagen om hjerneforskeren Milena Penkowa fra ende til anden.
Nu stiller Liberal Alliance sig også bag oppositionens krav om en kulegravning af hele affæren, skriver Politiken.
- Vi tror ikke, at et skærpet tilsyn er tilstrækkeligt til at genoprette tilliden til Københavns Universitet, som det udtrykkes af ministeren, siger partiet videnskabsordfører, Villum Christensen.
- Vi mener heller ikke, at Kammeradvokatens konklusioner hviler på et fyldestgørende grundlag, og at det af hensyn til ikke mindst universitetets internationale anseelse vil være nødvendig at få foretaget en uvildig undersøgelse, siger han.
Liberal Alliances melding øger presset på videnskabsminister Charlotte Sahl-Madsen (K), som afviser en ny undersøgelse.
Efter Liberal Alliances nye melding er der 86 mandater i Folketinget, som er utilfreds med ministerens skærpede tilsyn med Københavns Universitet.
- Her er der også et væsentligt hensyn at tage til hele konstruktionen omkring decentraliseringen og selvejet i undervisningsverdenen i sin helhed, hvor man må have sikkerhed for, at bestyrelserne tager deres ansvar alvorligt, siger Villum Christensen.
Også Kristendemokraten Per Ørum Jørgensen åbner for en uvildig undersøgelse.
- Jeg ikke vil udelukke, at det er en uvildig undersøgelse, der skal til. Det kan meget vel pege i den retning på baggrund af alt den uro, der har været omkring Københavns Universitet, siger Per Ørum Jørgensen.
Han er også kritisk overfor videnskabsminister Charlotte Sahl-Madsens skærpede tilsyn.
- Skærpet tilsyn af universitetet bliver noget i retning af tilsyn med tilsyn. Det kommer der ikke meget ud af, siger han ifølge Politiken.
