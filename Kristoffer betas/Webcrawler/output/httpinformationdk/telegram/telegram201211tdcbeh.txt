TDC beholder L.O.C trods voldsom
Den danske gigant vil også fortsætte samarbejdet med Liam O'Connor trods en fængselsdom.


 Den danske rapper L.O.C fortsætter som TDC's reklameansigt trods voldsdom. Det bekræfter telegiganten over for tv2.dk
Beslutningen er truffet, efter at TDC i dag har været i kontakt med L.O.C's manager.
- Vi tager naturligvis meget kraftig afstand fra alle former for vold, det kan vi ikke understrege nok, siger pressechef Lasse Bastkjær Jensen.
- Vi har grundigt overvejet den fortsatte brug af L.O.C. som ambassadør.
L.O.C. er ved Retten i Odense onsdag dømt skyldig i at have slået en koncertgæst på festivalen "Rock under Broen" i hovedet den 9. juni i år. L.O.C., hvis borgerlige navn er Liam O'Connor, blev idømt 40 dages betinget fængsel.
- Der er tale om en betinget dom, og vi synes, hans udtalelser om sagen bærer præg af respekt for den dom, der nu er afsagt, lyder baggrunden for, at TDC altså vælger at beholde L.O.C som et af deres markante ansigter udadtil.
L.O.C's aftale med TDC løber frem til februar 2013, men telegiganten har ingen planer om at forlænge med den voldsdømte stjerne.
- Hele setuppet omkring vores ambassadører er, at aftalerne kun løber i en begrænset periode, og det kunne jeg ikke forestille mig ændrede sig med L.O.C. Men det har ikke noget med denne sag at gøre, forklarer TDC.
Den danske rapper får også lov til at fortsætte som coach i talentprogrammet Voice på TV2.
I 2003 blev rapperen idømt 74 timers samfundstjeneste efter et slagsmål i hjembyen Aarhus, hvor han blandt andet overfaldt to betjente.
33-årige Liam O'Connor har seks studiealbum bag sig, og han har blandt andet optrådt på Orange Scene ved Roskilde Festival.
