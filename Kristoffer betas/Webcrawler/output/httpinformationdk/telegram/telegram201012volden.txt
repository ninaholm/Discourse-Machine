Volden kan eskalere i haitiansk valg
En af præsidentkandidaterne i Haiti mobiliserer sine støtter. Valget er præget af voldelige protester.


 Det regerende partis kandidat til præsidentvalget i Haiti har bedt sine støtter om at mobilisere. Han siger, at han vil bruge lovlige midler til at forsvare valgresultatet, der har ansporet til voldelige protester.
- Vi mener, at valget ikke kan bestrides af ødelæggelse. Vi kræver, at I forbliver i ro, men mobiliserer i hele landet, fordi vi lovligt vil forsvare jeres stemmer, siger regeringskandidaten Jude Celestin.
Haitis valgkommission lovede torsdag at revurdere det resultat af landets præsidentvalg, der de seneste dage har ført til blodige uroligheder i den caribiske østat. Mindst fire personer blev dræbt under demonstrationer onsdag, og urolighederne fortsatte torsdag.
 Valgkommissionen har besluttet "øjeblikkeligt at indlede en hurtig og enestående kontrolproces ved valgstederne". Det er en "kontrolmekanisme, der kun vil gælde de tre førende kandidater", meddelte kommissionen
Urolighederne i Haiti eskalerede onsdag, efter at det blev kendt, at den folkekære præsidentkandidat og sanger Michel Martelly kun var kommet ind på tredjepladsen i de foreløbige optællinger, der blev offentliggjort af valgkommissionen. Dermed ville han ikke være kvalificeret til anden og afgørende runde.
Tilhængere af Martelly er vrede over, at de første valgresultater viste, at det er Mirlande Manigat, en tidligere førstedame, og Jude Celestin, der går videre til anden valgrunde.
Manigat fik flest stemmer i det optællingsresultat, valgkommissionen nu skal kigge nærmere på. Celestin er udpeget af Haitis afgående præsident, René Préval. 
