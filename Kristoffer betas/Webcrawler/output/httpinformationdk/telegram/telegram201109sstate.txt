S: Staten skal ikke betale præsters løn
Når Thorning-Schmidt siger, at folkekirkeordningen er god, er hun ikke helt på linje med partiets politik.


  - Min holdning til forholdet mellem stat og kirke i dag er helt velkendt. Vi har en god ordning.
Sådan sagde Helle Thorning-Schmidt torsdag om den danske folkekirkeordning.
Men ifølge Socialdemokraternes kirkeordfører Karen Klint, så mener Thorning-Schmidt faktisk noget andet, end det hun siger.
- Hun mener, at vi har en god grundlov, forklarer Karen Klint til Ritzau.
Der er nemlig store problemer i den måde forholdet mellem den dansk stat og folkekirken er skruet sammen på i dag, især på det økonomiske område, mener Karen Klint.
- Det har aldrig været Grundlovens mening, at staten skal styre folkekirkens økonomi, sådan som det er tilfældet i dag. Derfor er der brug for en moderne kirkeforfatning, som kan gøre forholdet mellem stat og kirke mere logisk og gennemskueligt, siger Karen Klint.
Hun synes for eksempel, det er noget rod, at staten betaler en del af præsternes løn.
- Det skal være medlemmerne selv, der betaler for deres præster, siger Karen Klint.
Når Helle Thorning-Schmidt siger, at folkekirkeordningen er god, så hænger det ifølge Karen Klint sammen med, at partiformanden ikke er godt nok orienteret.
- Hun er bare ikke inde i alle de der hjørner i folkekirken, siger Karen Klint.
At Socialdemokratiet ønsker en oprydning i den nuværende ordning, er der imidlertid ingen tvivl om, understreger hun.
- Det står i vores finanslovudspil, at vi vil have en analysegruppe, der skal se på kompetencestrukturen i folkekirkeordningen. Men det betyder ikke, at vi vil ændre på den paragraf i Grundloven, som siger, at folkekirken skal understøttes af staten, siger Karen Klint.
