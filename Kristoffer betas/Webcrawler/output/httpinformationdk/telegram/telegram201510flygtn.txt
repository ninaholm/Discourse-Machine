Flygtninge og migranter strømmer til græske øer
Grækenland modtager dagligt 7000 flygtninge og migranter, mens EU strammer kursen mod menneskesmuglere.


 Grækenland modtager hver dag 7000 flygtninge og migranter. Det er næsten dobbelt så mange som de 4500 udlændinge, der sidst i september dagligt ankom til de græske øer.
Det viser nye tal fra IOM, den internationale organisation for migration. Årsagen til den markante stigning er muligvis, at "der ventes forværrede vejrforhold", oplyser IOM.
I år har EU hidtil modtaget 570.00 flygtninge og migranter.
Italien sendte fredag 19 eritreere til Sverige. Det er de første af 160.000 flygtninge og migranter, som EU vil fordele internt i løbet af to år. Italien sender de næste 100 personer til Tyskland og Holland.
Alene Sverige ventes i år at modtage 150.000 asylansøgere, oplyste statsminister Stefan Löfven fredag. Han tilføjede, at nogle af dem måske må overnatte i opvarmede telte.
Samtidig har FN godkendt en operation, hvor EU's flådefartøjer jager menneskesmuglere i Middelhavet.
 FN's flygtningehøjkommissær, Antonio Guterres, advarer mod en humanitær katastrofe i vinter, med mindre Grækenland får langt mere hjælp.
- Vi kan etablere en lejr, telte eller bygninger til vinteren, men vi kan ikke klare en massiv menneskebølge hver dag. Det er umuligt. Og med det hårde vintervejr i Balkan kan der ske en tragedie hvert øjeblik, sagde Antonio Guterres.
3000 personer er i år omkommet om bord på synkefærdige både i Middelhavet. Fredag var et spædbarn på godt et år måske det seneste offer, da en båd med 55 syrere sank ud for den græske ø Lesbos, oplyste det græske skibsfartsministerium.
EU blev torsdag enig om at udvise økonomiske migranter hurtigere. Afviste asylansøgere skal deporteres, ligesom der skal slås ned på "økonomiske migranter", især fra fattige afrikanske lande, hvor migranterne ikke er personligt forfulgte.
