EL anbefaler nej: EU skal ikke have magt over retspolitik
En ja vil give EU endnu mere magt over danske straffe og sager om skilsmisser og forældremyndighed, mener EL.


 Som det eneste parti i rød blok anbefaler Enhedslisten danskerne at stemme nej ved folkeafstemningen om retsforbeholdet den 3. december.
Enhedslistens retsordfører, Pernille Skipper, mener, at et ja vil være ensbetydende med overførsel af magt over den danske retspolitik til EU.
- Enhedslisten opfordrer til et nej ved folkeafstemningen. EU skal ikke have endnu mere magt og slet ikke over vores retspolitik, som jo drejer sig om eksempelvis regler om straffe, skilsmisser, retssikkerhed, forældremyndighed og meget andet, siger Pernille Skipper.
Hun henviser dermed til, at Danmark ved et ja tiltræder omkring 20 EU-retsakter, som blandt andet fastsætter minimumstraffe for visse forbrydelser og afgør, hvordan eksempelvis stridigheder om familiemyndighed skal afgøres, når forældrene befinder sig i hver sit EU-land.
- En afskaffelse af retsforbeholdet vil betyde, at EU får endnu mere magt, og at vi får mindre retssikkerhed for ganske almindelige mennesker, siger Pernille Skipper.
Udmeldingen kommer, efter at statsminister Lars Løkke Rasmussen (V) fredag fastsatte datoen for afstemningen. Det skete i forbindelse med en arbejdsfrokost med de fem ja-partier bag aftalen om en omdannelse af retsforbeholdet til en tilvalgsordning.
Folketingets nye parti, Alternativet, er også blandt ja-partierne, men har dog valgt at stå uden for forligskredsen. Partiet er især uenigt med de øvrige ja-partier, når det gælder asyl- og flygtningepolitikken.
Her burde Danmark gå med de øvrige EU-lande, mener Alternativet, mens forligspartierne siger nej.
Pernille Skipper kritiserer samtidig ja-partierne for at haste afstemningen igennem med det formål at undgå debat.
- Vi skal til folkeafstemning, fordi regeringen og de andre EU-begejstrede partier ønsker at overføre magten over den danske retspolitik til EU. Det er et alvorligt spørgsmål, vi alle sammen skal tage stilling til. Når magten er afgivet, kan den ikke tages tilbage igen.
- Det taget i betragtning er der ikke lang tid til december, siger Pernille Skipper fra Enhedslisten.
