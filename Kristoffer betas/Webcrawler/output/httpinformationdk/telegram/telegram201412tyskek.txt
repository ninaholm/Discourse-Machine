Tyske og kinesiske forbrugere lapper dansk økologi i sig
Eksporten af danske økologiske varer steg 31 procent i 2013. Det er især mejeriprodukter, der sælges.


 Appetitten på danske varer med røde ø-mærker er vokset hos forbrugere verden over.
Eksporten af økologiske varer voksede med 31 procent fra 2012 til 2013. Samlet eksporterede Danmark økologiske varer for mere end 1,5 milliarder kroner, oplyser Danmarks Statistik.
Ifølge organisationen Landbrug & Fødevarer er den danske eksport af økologiske produkter fordoblet fra 2009 til 2013.
- Det er en rigtig god nyhed for alle danske økologer, og det viser, at vores hårde arbejde med at komme mere ind på det internationale marked er begyndt at bære frugt, siger økologichef i Landbrug & Fødevarer, Kirsten Lund Jensen, i en skriftlig kommentar og tilføjer:
- Vi har i Landbrug & Fødevarer et mål om, at eksporten skal stige med 10 procent om året, og det har vi mere end nået i år.
Det er især økologiske mejeriprodukter og kød, der sælges, og øko-varerne sendes oftest af sted til Tyskland, Sverige og Holland og det øvrige Europa, men også forbrugere i fjernere lande har fået smag for de danske varer.
Eksporten til Asien er steget fra fire millioner i 2012 til 91 millioner kroner i 2013 og udgør nu seks procent af det samlede salg mod en halv procent i 2012.
 Stort set hele salget i Asien går til Kina, hvor forbrugerne især køber modermælkserstatning og andre langtidsholdbare mælkeprodukter.
Tyskland er fortsat Danmarks vigtigste eksportmarked for økologiske varer og tegner sig med 798 millioner kroner for 52 procent af den samlede eksport i 2013.
Eksporten af økologisk mælk, æg og ost steg fra 542 millioner kroner i 2012 til 850 millioner kroner i 2013. Mejeriprodukternes andel af eksporten er dermed steget fra 46 procent til 55 procent.
På trods af stigningen i eksporten af økologiske produkter får vi fortsat flere øko-varer ind over den danske grænse, end vi sender den anden vej.
 Danmark importerede økologiske produkter for næsten 1,8 milliarder kroner i 2013.
