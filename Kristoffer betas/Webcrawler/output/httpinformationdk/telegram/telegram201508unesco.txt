Unesco: Bombning af syrisk tempel er krigsforbrydelse
Islamisk Stats fortsatte ødelæggelser af Palmyra er et stort tab for menneskeheden, siger Unesco-chef.


 Ekstremister fra Islamisk Stat er skyldige i krigsforbrydelser med de ødelæggelser, som gruppen står bag i den syriske oldtidsby Palmyra, mener Unesco.
- Disse ødelæggelser er nye krigsforbrydelser og et enormt tab for syrerne og menneskeheden, siger Irina Bokova, som er chef for FN's kulturarvsorganisation.
Hun kræver, at de skyldige bliver retsforfulgt.
Militante fra IS detonerede søndag en bombe mod templet Baal Shamin, fortæller lederen af Syriens oldtidsminder, Maamoun Abdulkarim.
Den indre del af templet skal være ødelagt, og flere af de søjler, der omgiver templet, er kollapset.
Baal Shamin-templet blev bygget omkring år 17 e.Kr. Det blev udvidet under den romerske kejser Hadrian i år 130.
I sidste uge kom det frem, at Islamisk Stat har halshugget Palmyras 82-årige pensionerede chefarkæolog, Khaled al-Assaad. Han blev betegnet som en af Syriens vigtigste eksperter på området.
Siden Islamisk Stat rykkede ind i Palmyra, har der været international bekymring for, at byens romerske ruiner, der står på Unescos liste over verdensarv, ville blive totalt ødelagt af den yderliggående bevægelse.
Selv om Islamisk Stat har ødelagt store dele af historiske byer i nabolandet Irak, har islamisternes ødelæggelser i Syrien og i oldtidsbyen Palmyra tilsyneladende været begrænset.
Foreløbig havde der kun været meldinger om, at Islamisk Stat havde ødelagt den berømte løvestatue ved indgangen til museet i Palmyra, skriver The Economist.
Tilsyneladende er den militante bevægelse mere interesseret i at sælge antikviteterne og bruge indtægterne til at finansiere den fortsatte væbnede kamp i Syrien og Irak, skriver tidsskriftet.
