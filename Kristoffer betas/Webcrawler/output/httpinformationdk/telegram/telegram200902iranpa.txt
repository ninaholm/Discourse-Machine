Iran parat til respektfuld dialog med USA



 Den iranske præsident, Mahmoud Ahmadinejad, siger i dag, at Iran er villig til dialog med USA på grundlag af gensidig respekt.
 Ahmadinejad kom med udtalelserne på et massemøde i hovedstaden Teheran, hvor han sammen med titusinder fejrer 30-års-dagen for den islamiske revolution. Han siger, at han vil hilse en fundamentalt anden tilgang til det amerikansk-iranske forhold under præsident Barack Obama velkommen.
 Obama sagde på sit første pressemøde i Det Hvide Hus mandag, at han ser mulighed for en diplomatisk åbning over for Iran i de kommende måneder. Det er et klart brud i forhold til præsident George W. Bushs Iran-politik.
 - Den nye amerikanske regering har meddelt, at de vil skabe forandring og slå ind på dialogens kurs, siger Ahmadinejad.
 - Det står temmelig klart, at virkelig forandring bør være fundamental og ikke taktisk. Det er klart, at den iranske regering hilser reelle forandringer velkommen.

