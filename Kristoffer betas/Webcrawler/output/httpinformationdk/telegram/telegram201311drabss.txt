Drabssigtet buskaprer skulle sendes ud af Norge i dag
Politimester Ronny Iden i Sogn og Fjordane politidistrikt siger til VG, at han ikke kan bekræfte oplysning.


 En 30-årig mand, som er sigtet for tre drab på en bus uden for Årdal mandag aften, skulle ifølge avisen VG sendes ud af Norge tirsdag.
Politimester Ronny Iden i Sogn og Fjordane politidistrikt siger til avisen, at han ikke kan bekræfte oplysningen.
Den sigtede mand, som fik lettere skader under dramaet, var asylansøger.
Han boede på et asylcenter i Årdal tæt ved stedet, hvor han kaprede bussen Valdresekspressen og dræbte alle om bord - chaufføren og to passagerer.
Ifølge VG's oplysninger, skulle manden, der kommer fra Sydsudan, rejse alene uden vagthold til Oslo, hvorfra han skulle sendes ud af landet tirsdag.
Den sigtede dræbte en norsk 19-årig pige, en svensker i 50'erne og den norske buschauffør, som også var i 50'erne.
Sydsudaneren blev pågrebet af brandmænd, inden politiet kom til stedet.
For 10 år siden blev en anden bus - også Valdresekspressen - udsat for kapring. Også dengang var gerningsmanden en asylansøger. Han dræbte buschaufføren, og forinden havde han dræbt en anden person.
