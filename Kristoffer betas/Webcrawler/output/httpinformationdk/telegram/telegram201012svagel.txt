Svage lejere sættes hurtigt på gaden
Flere lejere når knap at flytte ind, før fogeden sætter dem på gaden igen. Det viser nye tal ifølge DR.


 Tal fra Danmarks største boligselskab KAB viser, at 18,3 procent af de lejere, der har fået anvist en lejlighed af kommunen, allerede bliver sat på gaden, inden der er gået et år.
De har nemlig ikke kunnet betale deres husleje, som de skulle. I 2003 var tallet kun 12,9 procent hos KAB.
- Jeg synes, det er stærkt alarmerende. Vi har alle disse år gjort, hvad vi kunne. Vi  har lavet afdragsordninger, vi snakker med folk, vi prøver at hjælpe folk med at forhindre det her.
- Men til trods for dét og ny lovgivning, hvor vi også informerer kommunerne tættere, så vokser tallene, siger adm. direktør i Boligselskabet KAB Jesper Nygaard til DR's nyhedsmagasin, 21 Søndag.
Socialminister Benedikte Kiær (K) siger til Ritzau, at kommunerne kan og skal blive bedre til at bruge de muligheder de har for at hjælpe de udsatte lejere i tide.
- Det handler om, at kommunen i forbindelse med en boligsocial anvisning tager en samtale med lejeren og hører, hvordan det går med økonomien, om vedkommende har gæld og husket at søge om boligstøtte og sådan nogen ting, siger Benedikte Kiær.
Hos Boligkontoret Danmark er antallet af anviste lejere, der sættes på gaden endnu højere. Her bliver 40 procent af de lejere, der har fået anvist en lejlighed af kommunen, sat på gaden igen, inden de har boet i lejligheden i bare et år.
Hos KAB var over halvdelen af de lejere, der blev sat på gaden i 2009, oprindelig blevet tildelt en lejlighed af kommunen.
- Det stærkt alarmerende, siger Jesper Nygaard.
Benedikte Kiær sætter sin lid til en såkaldt "ansigt til ansigt indsats".
- Boligforeninger kan nu søge en pulje, som er beregnet til rådgivning til de familier og personer, der har problemer med økonomien. Et forsøg i Frederikshavn viser, at syv ud af ti udsættelser kan forebygges med en målrette rådgivning, siger hun.
I 2002 blev lejerne i 1923 lejligheder sat på gaden med fogedens medvirken. Siden er tallet vokset år for år, og i 2009 var antallet 3912. 
