Kødfusk: BBC-dokumentar afslører nye ækelheder
Mens der herhjemme er fundet spor af svinekød i shawarmaer, så er der i London gjort et rigtig ulækkert fund.


 Skandalen med indholdet i kødretter fortsætter. Det fremgår af et dokumentarprogram, som britiske BBC viser onsdag aften.
Karryretter og shawarmaer købt seks forskellige steder i London er blevet testet i et fødevarelaboratorium, og resultaterne er ikke appetitvækkende:
En ret solgt som lam i karry viser sig at indeholde kød fra et dyr, som laboranterne ikke kan identificere.
- Afsløringen rejser nye spørgsmål om, hvad der egentlig puttes i nationens takeaway- og færdigretter, skriver The Daily Mail.
- Netop som vi troede, at tingene ikke kunne blive værre, så kom resultaterne for den indiske lammekarry, siger en personerne bag dokumentarprogrammet til avisen.
- Retten indeholdt kød, men det var ikke lam, ikke svin, og det var heller ikke kylling eller oksekød. Det var heller ikke hest eller ged, siger han.
Laboratoriet, som BBC har anvendt til at teste retterne, har endnu ikke været i stand til spore fra hvilket dyr, kødet stammer.
Ifølge Daily Mail er der eksempler fra Spanien på, at kød fra hunde er blevet blandet i dyrefoder til hunde og katte.
- Er der nu også fundet hundekød i vores mad, spørger avisen.
Det ukendte indhold i den indiske lammeret er nok det mest kvalmende i BBC-programmet.
Desuden er oksekødet i en burger erstattet af hjerte og blod, mens en ret, der sælges som oksekød i bønnesovs, i virkeligheden indeholder kyllingekød og blod.
Den europæiske fødevareskandale begyndte med fundet af hestekød i frossen lasagne og andre færdigretter i Irland. Siden er der gjort lignende opdagelser i supermarkeder i adskillige europæiske lande.
Der har også været historier fremme om, at den internationale kødbranche har blandet kød fra æsler i retter, der ifølge varedeklarationen skulle bestå af oksekød.
Senest har Fødevarestyrelsen herhjemme ved en stikprøvekontrol fundet rester af svinekød hos Danmarks største producent af kød til shawarma.
Dokumentarprogrammet "The Horsemeat Banquet" (Hestekøds-banketten, red.) vises på BBC 3 onsdag aften.
