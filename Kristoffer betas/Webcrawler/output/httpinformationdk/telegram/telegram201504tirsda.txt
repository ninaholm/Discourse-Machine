Tirsdagens aktier: Forårsstemning fortsatte for Novo og C20



 
De danske aktier glimtede videre i forårssolen tirsdag og klatrede inden for snubleafstand af rekordniveauet for C20 Cap.
Det danske eliteindeks steg 1,7 pct., blandt andet trukket op af Novo Nordisk, Mærsk og Vestas, og ligger nu i 1029,06. Lukkerekorden, der er er knap to uger gammel, er 1030,34.
Faktisk steg alle 20 aktier i indekset på en dag, hvor investorerne reagerede på generelt lovende regnskaber fra Europa og USA samt en fortsat svag euro og efterdønningerne fra den kinesiske lempelse af reservekravene til de kinesiske banker i weekenden.
For indekstunge Novo Nordisk var en positiv anbefaling fra børshuset Oddo & Cie måske med til at give købelyst. Novo-aktien steg 2,8 pct. til 393,10 kr. og toppede indekset. Kursmålet fra investeringsbanken lyder på 450 kr.
Vestas var også med i toppen med en fremgang på 2,0 pct. til kurs 317,30. Der var ellers ikke de store, positive nyheder ude om vindmølleselskabet tirsdag, ud over at Goldman Sachs har hævet kursmålet for Vestas-aktien med en tier til 390 kr.
Pandora startede dagen i vanlig fin form og lå en overgang over kurs 700. Dermed er smykkeaktien mere end tyvedoblet på tre og et halvt år, efter at den i sensommeren 2011 var helt nede i kulkælderen oven på en dramatisk nedjustering og direktørfyring. Tirsdag hævede Danske Bank kursmålet for Pandora med 150 kr. til 770 kr., og generelt er bankerne meget positivt stemte omkring aktien. Tirsdag endte den 0,9 pct. højere i 696 kr.
Mærsk-aktierne fik også en god dag, efter at rederiaktierne har været presset de seneste uger af de store fald i containerraterne. Tirsdag indgik datterselskab Svitzer en aftale om et joint venture på bjærgningsområdet, mens Maersk Supply Service fik en ny direktør, da de seneste ti års chef, Carsten Plougmann Andersen, forlader Mærsk-gruppen. Mærsk B-aktien steg 2,3 pct. til 14.100 kr.
TDC's investorer har kunnet se hele tre konkurrenter offentliggøre regnskaber for første kvartal, nemlig den svensk-finske telekæmpe Teliasonera, teleselskabet "3" og svenske Tele2.
- Kundevæksten hos Telia er lidt højere, end jeg havde forventet, og det tyder på, at kunderne er forsvundet ud af TDC's forretning. Det lugter i hvert fald af kundeafgang for TDC og nok også med en accelererende tendens i forhold til det, som vi har set igennem de seneste kvartaler. For det ser ikke ud til, at TDC er blevet mere aggressive på prisen, siger Michael Friis Jørgensen til Ritzau Finans.
TDC-aktien holdt sig det meste af dagen nær bunden af C20-indekset og endte 0,1 pct. højere i 51,85 kr.
Uden for C20-indekset fik medicinalselskabet Lundbeck et klap på skulderen af Nordea, der har hævet kursmålet til 127 kr. fra 115 kr. Aktien steg 2,4 pct. til 135,70 kr.
Torm fortsætter sin optur, efter at rederiet mandag kom op på over 90 pct. opbakning blandt långiverne til sin redningsplan. Aktien steg 12 pct. til 70 øre efter et løft på 53 pct. mandag. Planen forventes at medføre en udvanding på 98-99 pct., hvilket med den nuværende børsværdi betyder, at rederiet handler i en teoretisk markedsværdi på 25,5 til 51 mia. kr.
SSBV-Rovsing er på vej med en rettet aktieemission, der skal sikre fundamentet til den vækst, selskabet selv forventer. Der skal sælges nye aktier og rejses 2,5 til 5,1 mio. kr., hvilket vil udvande de nuværende aktionærer med 10 pct. Aktien endte tirsdagen uændret i de 18 øre, emissionen også skal foregå til.
