Glade påskekyllinger: 40 millioner til nye stalde
Regeringen øremærker 40 millioner kroner til fjerkræstalde, der forurener mindre og forbedrer dyrevelfærden.


 Mindre stressede kyllinger og færre udledninger af ammoniak og CO2. Det er håbet til de 40 millioner kroner, som fødevareministeren har afsat til indsatser i danske fjerkræstalde.
- Klima, miljø og dyrevelfærd er tre vigtige prioriteter for regeringen, og det er alle sammen ting, der er med til at give dansk fødevareproduktion det utroligt stærke ry, vi har i udlandet, siger fødevareminister Dan Jørgensen (S) i en pressemeddelelse.
Fra maj og en måneds tid frem kan landmændene søge penge til alt fra varmevekslere, der kan nedbringe energiforbruget i staldene til computersystemer, der forbedrer klimaet og forholdene for hønsene.
Håbet er, at forbedringerne ud over at gavne miljøet også skal give bedre dyrevelfærd for fjerkræene og gøre staldene til bedre arbejdspladser for de ansatte.
- Jeg er glad for, at kunne give den her håndsrækning til fjerkræbranchen, der i øjeblikket råber på flere investeringer, siger Dan Jørgensen.
Han understreger, at de projekter, der bliver givet penge til, skal vise, at dyrevelfærd og miljøtiltag kan give bedre konkurrenceevne.
- Hvis vi kan passe bedre på hønsenes fødder, kan vi også eksportere dem til Kina, hvor den købedygtige middelklasse vokser med raketfart og gerne vil købe danske delikatesser, siger han.
Fødevareministeren forventer, at de 40 millioner kroner vil skabe investeringer for flere hundrede millioner kroner, når de kommer ud i branchen.
De øremærkede millioner til kyllingerne kommer få dage efter, at Dan Jørgensen afsatte 50 millioner kroner øremærket grisene - nærmere betegnet investeringer i landmændenes stalde, der på sigt vil give 30.000 søer større frihed.
