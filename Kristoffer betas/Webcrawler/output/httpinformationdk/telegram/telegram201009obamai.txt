Obama indleder fredsforhandlinger
Obama har taget hul på de forhandlinger i Washington, som han håber på kan føre til en fredsaftale for Mellemøsten.


 Præsident Barack Obama indledte onsdag forhandlinger om en fred i Mellemøsten, mens den israelske premierminister, Benjamin Netanyahu, har lovet at trodse skeptikerne og arbejde for en afslutning af konflikten "en gang for alle".
Obama advarede samtidig den palæstinensiske Hamas-bevægelse, at dens "meningsløse nedslagtning" af fire civile israelere på vestbredden ikke vil spænde ben for hans bestræbelser for at skabe fred.
Den amerikanske præsident mødes under forhandlingerne i Washington separat med både Netanyahu, den palæstinensiske leder Mahmud Abbas, Jordans kong Abdullah II og Egyptens præsident Hosni Mubarak.
Obama har sat betydelig politisk prestige på spil i forbindelse med fredsforhandlingerne i Washington. Tilsvarende bestræbelser har ført til skibbrud og frustrationer for fem af Obamas forgængere i Det Hvide Hus.
