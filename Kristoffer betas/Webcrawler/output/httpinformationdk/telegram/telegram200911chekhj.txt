Chek for hjemrejse vil gå til de forkerte



 100.000 kroner til udlændinge, som tager en enkeltbillet hjem til deres fædreland. 
 Det har Dansk Folkeparti aftalt med regeringen som del af finanslovsforhandlingerne. Men pengene vil gå til de forkerte, og aftalen vil ikke løse de sociale problemer i eksempelvis Tingbjerg, lyder kritikken.
 - De udlændinge, der vil tage imod pengene, vil være dem, der allerede i forvejen havde planlagt at rejse ud af Danmark, skriver Manu Sareen, gruppeformand for Det Radikale Venstre i København, i en pressemeddelelse.
 Ifølge aftalen vil udlændingene fra ikke-vestlige lande få den store check med i bagagen, hvis de opgiver deres faste opholdstilladelse i Danmark. 
 Samtidig får kommunerne fuldt ud refunderet udgifter til repatriering af udlændinge. Det vil på sigt spare Danmark for mange problemer og udgifter, mener DF. 
 Men det er naivt at tro, at udlændinge, der er på kontanthjælp i Danmark, vil tage imod 100.000 kroner for at rejse hjem til et liv i arbejdsløshed i deres oprindelsesland, siger Manu Sareen, der mener, der er tale om endnu et dyrt symbolforslag oven på regeringens udskældte burka-udvalg.
 Enhedslistens politiske ordfører, Johanne Schmidt-Nielsen, er målløs over, at Venstre og Konservative har accepteret DF's repatrieringspakke.
 - Uanset hvordan man vender og drejer det, så sender regeringen med aftalen et klart signal til alle udlændinge i Danmark om, at vi egentlig gerne ser, at de skrubber ud af landet. Det her vil ikke forbedre mulighederne for integration snarere tvært imod, udtaler hun.
 Ifølge DF's finansordfører Kristian Thulesen Dahl gælder tilbuddet for udlændinge som "ikke kan eller vil integreres i Danmark". 
 Johanne Schmidt-Nielsen vil nu have regeringen til at svare på, hvordan man definerer sådan en person.
