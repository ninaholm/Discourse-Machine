S vil stramme regler for zoologiske haver



 Socialdemokraterne vil have en høring i Folketinget om dyrenes vilkår i landets zoologiske haver for at få strammet reglerne. Blandt andet bør det forbydes at lade gæsterne klappe tigerunger, sådan som Næstved Zoo indkasserer en tusindlap for at lade dem gøre.
 Også sådan en fremvisning som i Berlin med isbjørneungen Knut i leg med sin dyrepasser, bør forbydes, siger Benny Engelbrecht (S). 
 - Det blev gjort til et show, som var noget usmageligt, og som isbjørnen fik adfærdsproblemer af. Det gav selvfølgelig en god indtægt, men man må aldrig tænke penge før dyrevelfærd, siger han.
 Benny Engelbrecht mener, at der er behov for en certificeringsordning for zoologiske haver med nærmere regler for dyreetik, ligesom zoologiske haver også skal forpligtes mere på formidlingsopgaver og på forskning. Benny Engelbrecht vil vende sagen med justitsminister Brian Mikkelsen (K).
 Kravene skal kunne gradbøjes alt efter, om der er tale om hold af krævende eksotiske vilddyr eller om dyreparker med geder og andre husdyr.
 - Vi kan ikke forvente, at alle zoologiske haver kan have et meget højt forskningsniveau. Men man kan godt stille krav om, hvilke samarbejder, zoologiske haver indgår i, og stille krav til formidling af viden om dyr, siger Benny Engelbrecht.
 Danmarks ni største zoologiske haver opererer med frivillige etiske regler og retningslinjer for drift i sammenslutningen Danske Zoologiske Haver og Akvarier (Daza). Daza skønner, at der findes i alt et halvt hundrede zoologiske haver i Danmark, skriver Politiken. Her siger Givskud Zoo's direktør Richard Østerballe, at der er alt for mange zoologiske haver i Danmark, og at der kun burde gives tilladelser til dem, hvis de lever op til høje kvalitets- og etikkrav.
