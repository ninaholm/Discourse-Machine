FN: Hele sydlige Somalia får hungersnød
FN er på vej til at erklære hungersnød i hele det sydlige Somalia. To områder er allerede ramt.


 Tørkekatastrofen i Afrika er nu så alvorlig, at hele det sydlige Somalia ventes at blive ramt af hungersnød, efterhånden som krisen i området forværres i 2011.
I en rapport, der er udarbejdet til de lande, som sender hjælp til landet, skriver FN's paraplyorganisation OCHA, at krisen i det sydlige Somalia efter alt at dømme vil fortsætte med at blive forværret resten af 2011.
I to områder er der allerede erklæret hungersnød. Det drejer sig om provinsen Bakool og områder omkring den nedre del af Shabelle-floden.
Landet har flere gange været ramt af tørke i de seneste år, mens konflikterne i landet har gjort det yderst vanskeligt for nødhjælpsorganisationerne at få adgang til den sydlige del af landet.
 I det sydlige Somalia er det den al-Qaeda-relaterede gruppe al-Shabaab, som har kontrollen.
Hidtil har gruppen nægtet nødhjælpsorganisationer adgang ved at beskylde dem for at være vestlige spioner og kristne korsfarere.
For nylig har de dog tilladt begrænset adgang, men både USA og FN kræver garantier, så hjælpen ikke bliver forhindret i at nå frem.
Siden er FN's fødevareprogram, WFP, dog begyndt at sende mad til de sultende i landet via en luftbro fra Kenyas hovedstad, Nairobi.
For to dage siden blev de første 10 ton mad fløjet til den somaliske hovedstad, Mogadishu. Her skal hjælpen videre til tusinder af underernærede børn, oplyser en WFP-talsmand.
Røde Kors i Danmark sendte torsdag 2,4 millioner kroner af sted til Somalia, hvor organisationen siden april har uddelt mad og nødhjælp til flere end 300.000 mennesker - og sikret rent vand til 400.000.
