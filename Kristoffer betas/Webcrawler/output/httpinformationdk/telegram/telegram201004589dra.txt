589 er dræbt ved jordskælv i Kina
Flere end 900 mennesker er blevet reddet i live fra ruinerne efter et voldsomt jordskælv i det nordvestlige Kina. 589 er dræbt og tusindvis er sårede.


 Kinesiske redningsfolk har gravet flere end 900 mennesker ud af ruinerne i live efter et kraftigt jordskælv i den afsidesliggende Qinghai-provins i det nordvestlige Kina. 
Men skælvet, der målte 6,9 på richterskalaen, har ifølge de officielle kinesiske medier også kostet 589 mennesker livet. Og flere end 8000 er kvæstet.
Både huse, skoler og offentlige bygninger er styrtet sammen, og ifølge det kinesiske nyhedsbureau Xinhua ligger mange mennesker stadig begravet i ruinerne fra sammenstyrtede bygninger i byen Yushu i nærheden af epicentret.
- Jeg kan se sårede mennesker overalt. Det største problem lige nu er, at vi mangler medicinsk udstyr og hospitalspersonale, siger en lokal talsmand. 
En betjent fra de paramilitære politistyrker, der deltager i redningsarbejdet, siger, at redningsfolkene er nødt til at grave med deres bare hænder for at finde overlevende.
- Vi må bruge hænderne til at fjerne murbrokkerne, da vi ikke har egnede maskiner, forklarer betjenten Shi Huajie.
Flere skoler er kollapset, og ved flere af dem menes eleverne at være levende begravet under ruinerne.
Jordskælvet ramte onsdag kort før klokken otte lokal tid og havde sit epicenter små 400 kilometer syd for byen Golmud. I løbet af den første halve time efter jordskælvet var der flere kraftige efterskælv, og folk flygtede fra området i biler.
Mange af de tilbageblevne er nu uden tag over hovedet i Yushu, hvor temperaturen er på frysepunktet.
Regionen, der ligger langt over havets overflade og grænser op mod Tibet, er tyndt befolket.
I naboprovinsen Sichuan mistede 87.000 mennesker livet i et massivt jordskælv i maj 2008.
