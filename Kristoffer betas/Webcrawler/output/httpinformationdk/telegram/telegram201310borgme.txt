Borgmestre forventer færre ansatte næste år
En række af landets borgmestre vil spare for millioner i 2014. FOA er stærkt bekymret over spareiveren.


 Selv om statsminister Helle Thorning-Schmidt (S) efter Folketingets åbningsdebat sagde, at der vil blive flere offentligt ansatte, er der ikke noget, der tyder på, at landets kommuner i større stil vil begynde at hyre frem for at fyre.
Tværtimod siger halvdelen af borgmestrene i en rundspørge foretaget af Jyllands-Posten, at antallet af ansatte igen vil falde næste år. 58 af landets 98 borgmestre har svaret.
- Ikke mindst på det administrative område kan vi spare, siger Viborgs borgmester, Søren Pape Poulsen (K), til Jyllands-Posten.
Viborg regner med at reducere for cirka 40 millioner kroner i 2014.
Kommunerne har siden 2010 sagt farvel til 27.000 ansatte.
Dennis Kristensen, formand for FOA, der blandt andet organiserer sosu-personalet på plejehjemmene, peger på, at kommunerne over de seneste år har brugt betydeligt mindre, end de måtte ifølge økonomiaftalerne med regeringen.
Han forudser, at kommunerne kan komme til at spænde ben for et kommende opsving.
- Det er stærkt foruroligende, at kommunerne tilsyneladende fortsætter med deres spareiver og dermed kan komme til at spænde ben for et forhåbentligt kommende opsving, siger Dennis Kristensen til Jyllands-Posten.
Cheføkonom Jan Olsen fra KL mener til gengæld ikke, at der er grund til at bekymre sig, skriver avisen.
