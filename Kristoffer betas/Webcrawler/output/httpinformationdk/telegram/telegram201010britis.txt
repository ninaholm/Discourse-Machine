Britiske turister mister livet i flystyrt
Fire britiske turister og to peruanske besætningsmedlemmer har mistet livet, da deres fly styrtede ned i forbindelse med en sightseeing syd for Perus hovedstad.


 Det endte tragisk, da fire britiske turister og to peruanske besætningsmedlemmer lørdag fløj ud for at se de berømte Nazca-linjer i den sydlige del af Peru. Deres turistfly styrtede således ned syd for Perus hovedstad Lima, og alle personer om bord på flyet mistede livet i styrtet.
Ifølge en lokal embedsmand forsøgte piloten uden held af nødlande flyet i nærheden af den berømte turistattraktion.
Det er ikke første gang, at et turistfly styrter ned i forbindelse med en tur til Nazca-linjerne. I 2008 mistede fem franske turister således livet ved et flystyrt i samme område.
Nazca-linjerne forestiller forskellige figurer og kan kun overskues ordentligt fra luften. Deres oprindelse er omgivet af mystik, og de er en af Perus store turistattraktioner. Hvert år flyver tusindvis af turister hen over dem i små passagerfly. 
