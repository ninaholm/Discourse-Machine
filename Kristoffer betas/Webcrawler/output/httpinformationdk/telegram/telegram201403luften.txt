Luftens politimænd er klar til mission i Baltikum
Danske fly står parat til at løse opgaven med at overvåge de baltiske landes luftrum, fortæller chef.


 Danske kampfly er klar til at patruljere i Baltikum, hvis Nato ønsker det. Det besluttede regeringen med opbakning fra Udenrigspolitisk Nævn torsdag.
Bliver missionen en realitet, er det femte gang, at flyvevåbnet leverer fly og mandskab til et såkaldt afvisningsberedskab for Estland, Letland og Litauen.
Det siger Lars Smedegaard Kjøller, chef for Fighter Wing, flyvestation Skrydstrup.
- Jeg forventer, at der skal seks fly og 60 mennesker med til Baltikum. Heraf cirka ni piloter. At have med kampfly at gøre er en ret kompleks opgave, så man er nødt til at have en række specialister, som kan reparere en flyvemaskine, hvis den går i stykker, siger han.
Opgaven er den samme, som den F-16-flyene løser i Danmark.
- Der har vi også to F-16-fly, der er parate til at gå i luften inden for 10 minutter døgnet rundt. Vi er populært det, man kan kalde luftens politimænd, siger han og fortsætter:
 - Vi holder øje med, hvad der er i luftrummet, og om der er nogen, der forsøger at komme ind, som ikke skal ind i luftrummet.
De andre gange har Danmark været den eneste nation, der har patruljeret over de baltiske landes luftrum. Første gang var i sommeren 2004 blot få måneder efter, at de baltiske lande blev optaget som medlemmer af Nato.
 Denne gang er der flere nationer, der skal deltage i missionen.
- Normalt vil vi flyve nogle patruljeringsture en gang om dagen, og så er man på jorden altid klar til at gå i luften. Men hvordan opgaverne bliver fordelt mellem nationerne, er der ikke overblik over endnu, siger Lars Smedegaard Kjøller:
- Vi skal tale med Nato om, hvordan de vil anvende vores kampfly.
Lars Smedegaard Kjøller forventer, at fly og mandskab bliver baseret i Litauen på den base, der ligger i Siauliai.
- Der har vi været fire gange før. Den kender vi rigtig godt, og vi er klar til at løse opgaven, siger han.
Kampflyene skal fra 1. maj være klar til at indgå i Nato Baltic Air Policing, som er en fælles Nato-operation, der går ud på at beskytte luftrummet over Estland, Letland og Litauen.
Der er udelukkende tale om en defensiv opgave - de danske kampfly skal altså ikke flyve uden for luftrummet over Baltikum.
