Muskelhunde skal i snor



  Muskelhunde skal i snor. Det er beskeden fra Socialdemokraterne, SF og Dansk Folkeparti, der er gået i fællesoffensiv mod muskelhundene og regeringen.
 Partierne vil ikke længere acceptere ansvarsløse unge mænd med muskelhunde, de ikke har styr på.
 - Nu må vi se, om regeringen vil være med til at stramme reglerne, ellers må vi bruge vores flertal uden om regeringen, siger SF's dyrevelfærdsordfører, Karina Lorentzen Dehnhardt. Hun håber, at reglerne kan vedtages til efteråret.
 Partierne er enige om, at kamphundene skal i snor, når de færdes offentlige steder. At alle hunde skal registreres efter ottende uge, at det skal være nemmere at aflive muskelhunde, når de har skambidt andre dyr eller mennesker, at bødestraffen skal skærpes og der skal oprettes en central database over påbud og bøder til hundeejere. Men man vil diskutere yderligere restriktioner som tvungen mundkurv til hundene og indførsel af muskelhundetegn til ejerne.
  Justitsminister Brian Mikkelsen havde oprindeligt nedsat en arbejdsgruppe, der vil komme med en række anbefalinger i løbet af 2010. Folketinget har dog besluttet, at man allerede i slutningen af året er klar med en såkaldt delbetænkning fra regeringens side. 
 Statistik fra Dansk Kennel Klub viser, at kamphunde i gennemsnit hver 14. dag angriber andre dyr eller mennesker i Danmark. Dansk Kennel Klub vurderer, at der findes mere end 20.000 muskelhunde i landet.
