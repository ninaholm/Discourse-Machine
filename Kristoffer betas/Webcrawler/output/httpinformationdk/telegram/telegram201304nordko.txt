Nordkorea nægter at beskytte briter
Nordkorea meddeler, at det efter 10. april ikke vil garantere sikkerheden for britiske diplomater i landet.


 Spændingerne spidser til i Nordkorea.
Således meddeler Nordkorea fredag, at det ikke kan garantere sikkerheden for britiske diplomater i Nordkorea efter 10. april i tilfælde af en konflikt mellem Nordkorea og Sydkorea.
Det fortæller en britisk regeringskilde til nyhedsbureauet Reuters.
- Den britiske ambassade i Pyongyang har fredag morgen modtaget en besked fra den nordkoreanske regering, der siger, at Nordkoreas regering ikke vil garantere sikkerheden for britiske diplomater og internationale organisationer efter 10. april i tilfælde af krig mellem Syd og Nordkorea, siger regeringskilden.
Tidligere fredag har Nordkorea opfordret flere lande til at evakuere de ansatte på ambassaderne i Pyongyang på grund af de stigende spændinger på den koreanske halvø, rapporterer Kinas officielle nyhedsbureau.
Det oplyses ikke yderligere om, hvilke lande der er tale om, men sikkert er det, at Rusland er blevet bedt om at overveje en evakuering.
Det fortæller talsmand for den russiske ambassade Denis Samsonov til russiske nyhedsmedier.
- En repræsentant for det nordkoreanske udenrigsministerium har foreslået, at Rusland undersøger spørgsmålet om at evakuere de ansatte på den russiske ambassade, siger han.
Indtil videre har russiske myndigheder sagt, at de ser situationen an, men at der foreløbig ikke er planer om en evakuering, da situationen i Pyongyang på nuværende tidspunkt er "absolut fredelig".
Alligevel er Rusland ifølge landets udenrigsminister, Sergei Lavrov, i tæt kontakt med nationer som USA, Kina, Sydkorea og Japan, efter at de har fået den særprægede opfordring.
