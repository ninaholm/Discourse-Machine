Et mindre tyrkisk parti vil måske i koalition med Erdogan
Præsident Recep Tayyip Erdogan vil kæmpe hårdt for at gøre præsidentembedet til landets mest magtfulde.


 Lederen af Tyrkiets Nationalistiske Bevægelse (MHP) siger, at hans land ikke bør stå uden regering, og at han ser mulighed for dannelsen af en koalition, som kan forhindre udskrivelsen af et nyt valg.
- Jeg har et vist håb om en koalition, selv om det ikke er stort, siger Devlet Bahceli fra MHP-partiet til tv-stationen NTV.
Hans udmelding kommer, dagen efter at koalitionsforhandlinger brød sammen mellem det regerende AK-parti og det største oppositionsparti, Det Republikanske Folkeparti (CHP).
Bahceli skal mandag mødes med den tyrkiske premierminister, Ahmet Davutoglu, efter at Davutoglus regerende parti har opgivet at nå frem til en aftale med republikanerne.
Den tyrkiske præsident, Recep Tayyip Erdogan, svor i en udtalelse fredag, at han vil kæmpe hårdt for at få landets forfatning ændret, så præsidentembedet bliver landets mest magtfulde.
Davutoglu sagde torsdag, at der er meget stor sandsynlighed for, at der bliver udskrevet et snarligt parlamentsvalg. Premierministeren sagde, at han personligt foretrækker et valg "så hurtigt som muligt".
To af de emner, som præger den politiske dagsorden i landet, er spørgsmålet om Tyrkiets rolle i forhold til konflikten i nabolandet Syrien og den optrappede konflikt med den kurdiske oprørsbevægelse PKK.
Ved parlamentsvalget 7. juni mistede AK-partiet sit flertal i parlamentet.
Politikere fra oppositionen har tidligere beskyldt Erdogan - som har stiftet AK - for at forsøge at trække en regeringsdannelse i langdrag i håb om, at der kan komme et nyvalg, som vil give AK flertallet i parlamentet tilbage.
Davutoglu har tidligere erklæret, at Tyrkiets største parti er klar til at forhandle med alle partier i folkeforsamlingen om en koalitionsregering.
Erdogan er Tyrkiets mest populære politiker, men han er også den, der deler vælgerne mest.
