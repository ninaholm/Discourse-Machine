USA: Nordkorea bliver yderligere isoleret



 Det Hvide Hus i Washington opfordrer Nordkorea til at "genoverveje" dets beslutning om at nægte internationale atominspektører adgang til landets største atomanlæg. I modsat fald risikerer landet yderligere isolation fra det internationale samfund. 
 - Nordkoreas valg er meget skuffende og er modstridende med forventningerne til landet fra det internationale samfund, siger en talsmand for Det Hvide Hus, Gordon Johndroe.
 Samtidig oplyser han, at USA er villig til at genoptage diskussionerne med Nordkorea om landets atomprogram, hvis styret laver om på dets beslutning om at nægte atominspektørerne adgang til Yongbyon-reaktoren.
 Diplomater har tidligere i dag meddelt det internationale atomagentur, IAEA, at tre inspektører er blevet nægtet adgang til den del af atomanlægget, der fremstiller plutonium. Desuden er de blevet tvunget til at fjerne omkring 100 IAEA-forseglinger og 20-25 overvågningskameraer fra anlægget.     
