Novo Nordisk opjusterer efter stærkt regnskab
Medicinalgiganten overgår forventningerne i seneste regnskab og opjusterer forventningerne.


 Den danske medicinalkoncern Novo Nordisk leverer torsdag et regnskab for andet kvartal 2013, som er bedre end ventet. Det fremgår af en fondsbørsmeddelelse.
Medicinalgiganten omsatte i andet kvartal for 21.380 millioner kroner mod 19.468 millioner kroner i andet kvartal af 2012.
Analytikernes forventning lød, ifølge estimater indsamlet af SME Direkt, på 21.194 millioner kroner, skriver Ritzau Finans.
De stærke resultater betyder, at Novo på ny opjusterer forventningerne til 2013 både i lokal valuta og danske kroner, fremgår det af regnskabet for andet kvartal.
Målt i lokal valuta venter Novo Nordisk nu en salgsvækst i intervallet 11-13 procent mod tidligere 9-11 procent. Forventningerne til resultatet af primær drift opjusteres til en vækst på 12-15 procent fra tidligere omkring 10 procent.
Målt i kroner venter Novo Nordisk en vækst i salget på 7-9 procent samt en fremgang i resultatet af primær drift på 6-9 procent.
 Det skal sammenlignes med forventningerne udtrykt i årsregnskabet om en salgsfremgang på 6-8 procent og en fremgang i driftsresultatet på omkring fem procent målt i kroner.
Novo Nordisk kommer ud af første halvår med et overskud på 16,45 milliarder kroner før skat, hvilket er en stigning på 27 procent i forhold til første halvår 2012, hvor Novo landede på 13 milliarder kroner.
Administrerende direktør Lars Rebien Sørensen er tilfreds og kan se tilbage på et halvår, hvor indtjeningen steg 15 procent.
- Vores portefølje af moderne insuliner og Victoza er drivkræfterne bag en solid salgsvækst, forklarer han i regnskabet.
Det fremgår desuden af regnskabet, at medicinalkoncernen havde omsætningsfremgang i fire ud af fem geografiske regioner. Igen var de sorte får det japanske og det koreanske marked.
Her faldt koncernens samlede omsætning med 21 procent fra 1,724 milliarder kroner til 1,368 milliarder.
