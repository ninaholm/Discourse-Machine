Klimagæster får fri leg hos prostituerede
Politiet har ikke tid til at mandsopdække de prostituerede og deres bagmænd under klimatopmødet. Det eneste middel mod prostitution bliver kommunens kampagner.


 Københavns Politi er så optaget af andre opgaver under klimatopmødet, at der ikke bliver gjort en indsats for at dæmme op for prostitution under topmødet.
 Det fortæller leder af Kvindehandelsgruppen Rene Hansen hos Københavns Politi. 
 Han tør ikke gisne om, hvorvidt de mange gæster under topmødet kan skabe en større efterspørgsel efter prostituerede og dermed en eventuel øget tilgang af prostituerede til byen.
 - På løse rygter kan vi ikke starte en større efterforskning. Og det er formentlig heller ikke nogen nye bagmænd, der kommer til byen. Det er i så fald nogle etablerede, der ville hente nogle flere (prostituerede, red.) til byen, siger han.
 Rene Hansen understreger i øvrigt, at det er svært at gøre noget ved de escortbureauer, som han mener, klimagæsterne hovedsageligt vil bruge.
 - Der er ikke nogen adresse at tage ud på, og der er ikke noget lokalpoliti til at tage ud og lave kontrol på bordellerne, siger han med henvisning til, at politiets ressourcer under topmødet er forbeholdt selve topmødet.
 De københavnske prostituerede oplevede ifølge Københavns Kommune en stigning i efterspørgslen i forbindelse med "erhvervslivets klimatopmøde", Copenhagen Climate Council, i maj.
 Derfor har Økonomiforvaltningen i Københavns Kommune lavet en oplysningskampagne, som er rettet mod de mange gæster, der gæster byen under topmødet.
 Gæsterne modtager postkort, som opfordrer til ikke at opsøge prostituerede, sammen med deres velkomstpakke, som de får på deres hotel, når de ankommer.
