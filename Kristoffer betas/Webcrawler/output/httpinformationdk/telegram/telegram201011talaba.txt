Talabani vil ikke henrette Tariq Aziz
Iraks præsident, Jalal Talabani, underskriver ikke henrettelsen af landets tidligere udenrigsminister Aziz.


 Iraks tidligere udenrigsminister Tareq Aziz bliver ikke henrettet, selv om han er dømt til døden for forbrydelser under landets tidligere diktator, Saddam Hussein.
Iraks præsident, Jalal Talabani, vil ikke underskrive ordren om at henrette Aziz. Det siger Jalal Talabani til den franske tv-station France 24.
- Nej, jeg vil ikke underskrive ordren mod Tareq Aziz fordi, jeg er socialist, siger Talabani.
- Jeg sympatiserer med Aziz, fordi han er en kristen iraker. Desuden er han en gammel mand på over 70, tilføjer præsidenten.
Tareq Aziz blev dømt til døden af Iraks højesteret i oktober for sine gerninger, mens Saddam Hussein var ved magten.
Både Vatikanet og Rusland har af humanitære årsager indtrængende opfordret den irakiske ledelse til ikke at henrette Aziz trods dødsdommen.
Tareq Aziz var Iraks ansigt udadtil under Hussein og forhandlede mange gange med udenlandske repræsentanter.
