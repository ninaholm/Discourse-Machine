Dream Team genvinder OL-guldet efter gyser
USA's Dream Team i basketball genvandt OL-guldet i London efter en meget spændende finale mod Spanien.


 USA har endnu en gang vundet mændenes OL-guld i basketball.
Søndag aften i London vandt det amerikanske Dream Team med stjerner som LeBron James, Kobe Bryant og Carmelo Anthony finalen over et genstridigt og stædigt kæmpende spansk mandskab.
Slutcifrene 107-100 i amerikansk favør afspejler meget godt spændingen i kampen, eftersom Spanien formåede at give de amerikanske favoritter modstand frem til de afsluttende minutter i North Greenwich Arena.
Finalen var en gentagelse af OL-finalen i Beijing for fire år siden, hvor USA vandt 118-107 over Spanien.
Spanierne fulgte USA til dørs i første halvleg af søndagens finale, der endte 59-58 til amerikanerne.
Stemningen var intens i den, lidt overraskende, ikke helt fyldte North Greenwich Arena, der har plads til 20.000 tilskuere.
Og mellem tilskuernes "USA, USA" og "Espana, Espana"-tilråb sørgede to overgearede halspeakere for, at der ikke var et sekunds stilhed i arenaen.
Der var dog ikke brug for kunstig oppustet stemning, da LeBron James dunkede USA foran 37-34.
Det skete til stor begejstring for blandt andre Californiens tidligere guvernør Arnold Schwarzenegger, der var på plads i arenaen.
Kevin Durant var mest scorende for USA med 17 point, mens Juan-Carlos Navarro stod for hele 19 af de spanske point før pausen.
Spanien måtte i anden halvleg spare Marc Gasol meget, fordi han allerede før pausen havde pådraget sig fire personlige fejl, så han ville ryge ud af kampen med endnu en fejl.
Hans storebror, Pau Gasol, førte spanierne an i anden halvleg og sluttede som spansk topscorer med 24 point.
Det var i det hele taget de store stjerners tur til at træde i karakter i anden halvleg, hvor de to lande længe skiftedes til at have føringen.
LeBron James og Kobe Bryant øgede deres scoringsfrekvens og sluttede på henholdsvis 19 og 17 point.
Spanien holdt fast, og USA førte kun 83-82 før sidste quarter.
LeBron James førte Dream Team an til slut, hvor det endnu en gang blev bevist, at holdet er bedst i verden.
De amerikanske spillere opførte vilde jubel- og krammescener, mens publikum gik helt amok efter kampen.
Kevin Durant blev kampens topscorer med 30 point.
Rusland vandt bronze med en sejr på 81-77 over Argentina.
