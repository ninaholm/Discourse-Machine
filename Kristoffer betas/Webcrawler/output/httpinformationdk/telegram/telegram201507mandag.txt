Mandagens obligationer: Renterne fortsatte i bakgear



 
Mens de danske og tyske renter fortsatte lavere i mandagens handel, så var der ved lukketid herhjemme små rentestigninger i USA og lidt større stigninger i Grækenland.
Den græske regering satte mandag gang i tilbagebetalingen af et lån på 4,2 mia. euro til Den Europæiske Centralbank samt udestående gæld til Den Internationale Valutafond. Det bekræftede en kilde tæt på den græske finansminister ifølge AFP.
Tilbagebetalingen sker dog for lånte penge, idet det finansieres med det nødlån på godt 7 mia. euro, som EU har vedtaget. Med lånet har EU og Grækenland ro til at forhandle en ny redningspakke på 86 mia. euro, men kun indtil den 20. august, hvor nye afdrag til EU truer den vakkelvorne græske økonomi.
- Selv om Grækenland her og nu afværger en statsbankerot og exit fra euroen med nye lån, betyder det ikke, at Grækenlands økonomiske problemer er løst. Det er fortsat et åbent spørgsmål, om Grækenland er en del af eurosamarbejdet om et år, skrev Jacob Graven, cheføkonom i Sydbank, i en kommentar.
Den tiårige græske rente sluttede mandagen med en stigning på 22 basispoint til 11,17 pct. Derimod faldt renterne i Danmark og Tyskland, der har været brugt som sikker havn under krisen. Renten på den toneangivende tiårige danske statsobligation endte 4 basispoint lavere i 0,91 pct. efter et rentefald på 6 basispoint fredag.
I USA var der til gengæld til rentestigninger i størrelsesordenen 2 basispoint til 2,37 pct.
Chefen for den amerikanske centralbanks afdeling i St. Louis, James Bullard, gentog mandag sidste uges mange advarsler fra toppen i den amerikanske centralbank om en kommende renteforhøjelse i år.
Ifølge Bullard er sandsynligheden for en renteforhøjelse i september på over 50 pct. Derimod vil det formentlig være for tidligt at stramme pengepolitikken på bankens møde onsdag i næste uge, mener Bullard.
