Kronisk syge kan lære at passe sig selv
Det voksende antal kronisk syge er en bombe under sundhedsudgifterne. Men de kan lære at gøre noget selv.


 Næsten hver tredje dansker lider af en eller flere kroniske sygdomme, og de kronisk syge lægger beslag på omkring 80 procent af de stigende sundhedsudgifter.
Derfor skal de også ifølge Sundhedsstyrelsen i langt højere grad end nu lære at tage hånd om deres egen sygdom og behandling, hvis ikke økonomien skal kollapse.
Erfaringer fra det første større, danske forsøg med en ny form for patientuddannelse viser, at kronisk syge faktisk kan hjælpes til at få både et bedre helbred og mere motion.
Fra 2008 til 2011 har seks vestjyske kommuner og Hospitalsenhed Vest som forsøg tilbudt patientuddannelsen til mennesker med kronisk sygdomme som KOL, diabetes og hjerte-kar-sygdomme.
Evalueringen viser, at deltagerne ét år efter start på patientuddannelsen oplever, at deres helbred er blevet bedre.
Andelen, der oplever at have dårligt eller mindre godt helbred, faldt fra 64 procent til 47 procent. Desuden er deltagernes fysiske aktivitetsniveau klart forbedret.
Andelen, der dyrker regelmæssig motion, er steget fra 49 til 64 procent, viser resultaterne, der præsenteres på mandag på en konference i Holstebro.

Til gengæld er der ikke klare forbedringer i forhold til andre livsstilsfaktorer som kostvaner, rygning og alkohol.
- At de netop flytter sig på motionsområdet afspejler, at bevægelse har været en integreret del i uddannelsen, mens der har været mindre fokus på sundhedsadfærd i øvrigt.
Det siger seniorkonsulent Kirsten Vinther-Jensen hos Folkesundhed og Kvalitetsudvikling i Region Midtjylland, der er ansvarlig for evalueringen.
