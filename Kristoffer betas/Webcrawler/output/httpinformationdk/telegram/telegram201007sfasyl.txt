SF: Asylansøgere skal ikke til Grækenland
SF glæder sig over stop for hjemsendelser af tre asylansøgere til Grækenland. Sagerne bliver nu behandlet ved Den Europæiske Menneskerettighedsdomstol.


 Det er helt på sin plads, at Den Europæiske Menneskerettighedsdomstol nu siger stop for, at nogle af Danmarks asylansøgere bliver returneret til Grækenland. Det mener SFs flygtningeordfører, Astrid Krag, der længe har efterlyst et politikskifte fra Birthe Rønn.
- Jeg er godt tilfreds med, at Menneskerettighedsdomstolen nu sætter en stopper for, at asylansøgere sendes tilbage til et land, hvis asylsystem reelt er brudt sammen, siger Astrid Krag.
Hendes kommentar kommer i kølvandet på, at Den Europæiske Menneskerettighedsdomstol har sat Rule 39 i kraft, som forhindrer at Danmark tvangshjemsender en asylansøger, inden sagen er behandlet ved en dansk domstol.
Det har ført til, at tre asylansøgere er blevet tilbageholdt i Danmark, indtil deres sager er blevet behandlet.
SF har længe krævet et stop for tilbagesendelser til Grækenland af asylansøgere, der risikerer forfølgelse i deres hjemland. Forholdene i landet gør ganske enkelt tilbagesendelse uansvarligt.
- Asylansøgere får reelt ikke behandlet deres sager i Grækenland, og de får ikke tilbud om husly, men må hutle sig igennem som hjemløse eller i improviserede flygtningelejre. Vi kan ikke sende asylansøgere tilbage til Grækenland, før der er kommet styr på tingene, siger Astrid Krag.
Danmark ikke er det eneste land, hvor Den Europæiske Menneskerettighedsdomstol har måtte påpege reglerne for at sikre at asylansøgerne ikke blev sendt hjem, inden deres sag er behandlet. 
Alene i 2009 og 1. kvartal 2010 er over 500 tilbagesendelser fra forskellige europæiske lande til Grækenland blevet stoppet af domstolen.
Om Integrationsminister Birthe Rønn Hornbech vil ændre praksis med at sende asylansøgere tilbage til Grækenland, vil hun endnu ikke svare på, før hun har gennemgået de tre konkrete sager.
