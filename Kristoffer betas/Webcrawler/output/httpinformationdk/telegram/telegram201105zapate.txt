Zapatero og Co. står til valglussing i Spanien
Unge spanieres demonstrationer præger lokalvalget i Spanien, hvor socialisterne står til øretæve.


 Spanierne gik søndag til de lokalvalg, der ventes at ville blive et knusende nederlag for de regerende socialister.
Alt imens fortsætter massedemonstrationerne rundt om i Spanien med afsæt i den eskalerende arbejdsløshed.
Demonstranterne, der beskylder landspolitikerne for en arbejdsløshedsrate på over 21 procent, nægter at opløse den lejr, de har etableret på Puerta del Sol-pladsen i hovedstaden Madrid.
Søndag besluttede demonstranterne oven i købet at forblive på pladsen frem til mindst næste søndag.
Meningsmålinger forudser et svidende nederlag til socialisterne. De spanske vælgere ser ud til at ville straffe dem for afskaffelsen af millioner af arbejdspladser og en række smertefuld sparetiltag, herunder nedskæringer i de offentlige lønninger.
Unge demonstranter er strømmet til offentlige pladser i byer rundt om i Spanien - fra Barcelona til ferieøen Mallorca - til trods for, at valgkommissionen har erklæret demonstrationerne ulovlige.
- Det er på tide at give andre partier, med andre visioner om, hvordan man strukturerer et samfund, muligheden for at regere, siger den 21-årige antropologistuderende Carlos Casado.
Andre forsikrer, at de ikke vil stemme.
- Jeg har aldrig stemt i hele mit liv, fordi jeg ikke ser mig selv afspejlet i politikerne. Jeg har aldrig følt, at de lytter til os, siger den 20-årige Javier Pena Pintor.
Flere end 34 millioner har mulighed for at stemme søndag. Der skal vælges 8116 borgmestre, 68.400 byrådsmedlemmer og 824 medlemmer af regionale parlamenter i 13 af Spaniens 17 semi-autonome regioner.
Premierminister Jose Luis Rodriguez Zapateros regerende socialistparti ventes at ville miste kontrollen med højborge såsom Barcelona, Sevilla og regionen Castile-La Mancha i det centrale Spanien.
