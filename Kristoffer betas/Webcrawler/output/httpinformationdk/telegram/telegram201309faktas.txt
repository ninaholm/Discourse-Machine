FAKTA: Se hvad EU-patentet går ud på
Det europæiske enhedspatent og en domstol skal gøre det muligt at sende én ansøgning og få patent i 25 lande.


 25 EU-lande - deriblandt Danmark - skrev tidligere i år under på en international aftale om at oprette en ny patentdomstol, der skal dømme i tvister om det nye europæiske enhedspatent.
Det nyeste EU-land, Kroatien, ventes også at komme med.
* Domstolen er sidste led i en pakke bestående af:
- To forordninger, der etablerer selve patentet. Spanien og Italien står udenfor.
- En tilhørende oversættelsesordning.
- En mellemstatslig aftale indgået mellem 25 EU-lande om en fælles patentdomstol, der får hovedsæde i Paris og underafdelinger i London og München.
Spanien deltager ikke i domstolen. Polen har foreløbig også valgt at stå uden for domstolen.
* Det fælles patent gør det muligt at søge om én samlet patentbeskyttelse af et patent udstedt gennem EU's patentkontor, EPO. Med én ansøgning kan man få sit patent beskyttet i samtlige deltagende lande.
* Formelle patentansøgninger og patentbeviser er på enten engelsk, tysk eller fransk, men man kan søge på alle EU-sprog og få støtte til oversættelsen.
Som supplement er der ved at blive lavet et særligt maskinoversættelsessystem, der gør dokumenter tilgængelige på alle EU-sprog - dog uden juridisk gyldighed.
* Patentdomstolen får eneret til at træffe afgørelser i tvister om patenter. Afgørelserne får virkning for alle de deltagende lande.
* Ifølge beregninger fra Dansk Industri kan det i dag koste op mod 267.000 kroner, når en dansk virksomhed skal søge patent i samtlige EU-lande. Mens det nye enhedspatent, der vil gælde i 25 lande, kan fås for 5-15.000 kroner.
Regeringen har under EU's behandling af patentsagen vurderet, at det europæiske patent vil være fordelagtigt for virksomheder, der ønsker patentbeskyttelse i flere end 4-6 lande.
Kilde: Det Europæiske Patentkontor, EU-Oplysningen og bilag fra Folketingets Europaudvalg.
