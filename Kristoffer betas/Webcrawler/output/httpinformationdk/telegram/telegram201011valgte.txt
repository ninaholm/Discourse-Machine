Valgte frataget sejr i Afghanistan
24 kandidater, der vandt ved Afghanistans valg, er nu diskvalificeret på grund af uregelmæssigheder.


 Yderligere et par kandidater ved det afghanske parlamentsvalg er diskvalificeret på grund af uregelmæssigheder ved valget, oplyser den afghanske valgkommission.
Det betyder, at i alt 24 kandidater, som ifølge de første resultater var stemt ind i Afghanistans parlament, får frataget deres valgsejr.
Mindst tre af de 24 er diskvalificeret, fordi de ikke har trukket sig fra deres stillinger i regeringen. Ifølge afghansk lov kan regeringsembedsmænd ikke opstille ved valg.
Blandt de diskvalificerede kandidater er desuden en fætter til præsident Hamid Karzai.
En del af de kandidater, der har fået frataget deres sejr, er Karzais allierede, siger en unavngiven embedsmand fra valgkommissionen.
Endnu mangler der resultater fra en enkelt af Afghanistans 34 provinser, men det ny parlament forventes at kunne træde sammen om en uges tid, siger en talsmand for valgkommissionen.
Parlamentsvalget har været præget af store uregelmæssigheder. Knap en fjerdedel af de 5,6 millioner afgivne stemmer er kendt ugyldige.
Valgkommissionen har modtaget over 5000 klager over valget, hvoraf halvdelen betegnes som "alvorlige" klager.
