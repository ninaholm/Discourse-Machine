Fortsat tvivl om indfødsretsprøve



 Trods formaninger før jul om, at hun ville bruge sin juleferie på at gennemgå spørgsmålene i den stærkt udskældte indfødsretsprøve, vil integrationsminister Birthe Rønn Hornbech (V) stadig ikke forholde sig til, om hun er enig med de historieprofessorer, der har dumpet prøven, fordi flere af spørgsmålene ikke lod sig besvare korrekt med de svarmuligheder, der var.
 Ej heller ønsker hun at svare på, om man automatisk er berettiget til at bestå, hvis man er dumpet på et spørgsmål, der ikke kunne besvares.
 Gennem sin pressechef gentager ministeren, hvad hun også sagde før jul, at ansøgere, der føler sig uretfærdigt behandlet, er velkommen til at klage. Samt at hun vil sikre sig, at der ikke fremover kan være tvivl om prøvernes spørgsmål og svar.
 Ritzau har tidligere fået kendskab til omkring ti prøvedeltagere, der havde præcis én fejl for meget i prøven og samtidig fejl i et spørgsmål, der ifølge flere historieprofessorer og sågar den lærebog, som Integrationsministeriet selv anbefaler til prøven, ikke kunne besvares korrekt ud fra de tre angivne svarmuligheder.
