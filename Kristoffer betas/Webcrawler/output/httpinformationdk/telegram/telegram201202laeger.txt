Læger: Unge pensionister kan helbredes
Halvdelen af unge førtidspensionister med en psykisk lidelse kan kureres og komme i arbejde, mener eksperter.


 Der kan ligge en stor menneskelig og økonomisk gevinst lige om hjørnet, hvis politikerne ændrer det system, der parkerer tusindvis af unge mennesker med psykiske lidelser på livslang førtidspension. Det skriver Morgenavisen Jyllands-Posten søndag.
Halvdelen kan i løbet af en årrække blive så raske, at de ikke behøver førtidspension, siger overlæge Morten Birket-Smith fra Liaisonpsykiatrisk Forskningsenhed fra Bispebjerg Hospital på baggrund af en analyse af unge med sindslidelser.
- Jeg vil vurdere, at halvdelen af de unge under 30 år, der får tilkendt førtidspension på baggrund af en psykisk diagnose, kan blive helbredt, så de kan klare sig uden pension og i stedet gå i gang med et arbejde eller en uddannelse.
- Men det kræver, at man i rette tid kommer i gang med den rigtige behandling af dem i form af samtaleterapi og medicinering, siger han.
Professor i klinisk psykiatri ved Aarhus Universitet Poul Videbech vurderer, at lidelser som angst og depression kan helbredes i 70-80 procent af tilfældene, mens for eksempel skizofreni er mere problematisk.
- Man kan ikke skære alle over en kam, men der er ingen tvivl om, at mange kan komme i gang igen med den rigtige diagnose og behandling, siger Poul Videbech til Jyllands-Posten.
Psykiske lidelser er i dag årsag til mere end hver anden af de nye tilkendelser af førtidspension. Blandt de 18-29-årige står psykiske lidelser for 8 af 10 nye tilfælde.
Regeringen vil meget snart fremlægge et forslag til reform af førtidspensionen.
