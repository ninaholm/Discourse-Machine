Dam klar med to ændringer til integrationsforslag
Beskæftigelsesminister Henrik Dam Kristensen (S) er nu kar til at ændre på eget integrationsudspil.


 Beskæftigelsesminister Henrik Dam Kristensen (S) gør et nyt forsøg på at samle flertal bag regeringens integrationsudspil.
Noget udsædvanligt er ministeren klar med to ændringsforslag til sit eget lovforslag, som er blevet fremlagt i salen, inden regeringen havde en aftale med et flertal på plads.
For at imødekomme indvendinger fra blandt andre Venstre er Henrik Dam Kristensen for det første klar med et ændringsforslag, der præciserer, at det skal "tilstræbes", at flygtninge er beskæftiget 37 timer om ugen med arbejde og sprogundervisning.
I regeringens udspil har det hidtil heddet, at flygtninge skal være i løntilskud, praktik eller nyttejob mindst 10 timer om ugen. Dertil kommer sprogundervisning på 20 timer.
Det har ført til kritik fra Venstre for, at regeringen slækker på kravet om fuld tid. Ifølge Henrik Dam Kristensen har det hele tiden været regeringens holdning, at kommunerne skulle sigte efter 37 timer, men det bliver nu præciseret med ændringsforslaget.
Det andet forslag betyder, at alle flygtninge fremover opfattes som jobparate, når de kommer til Danmark. Også selvom de ikke kan dansk.
Efter tre måneder skal en konkret vurdering afgøre, om de fortsat kan betegnes som jobparate. Det sidste forslag skal modvirke, at kommunerne i dag kategoriserer mange flygtninge som ikke-jobparate.
Dermed forsøger regeringen at imødekomme to af Venstres tre krav for at lægge stemmer til forslaget. Det tredje og sidste krav - lavere ydelser til indvandrere - vil Henrik Dam Kristensen dog ikke efterkomme.
Dermed er det fortsat et åbent spørgsmål, om regeringen kan samle flertal for forslaget, der efter planen skal vedtages inden sommerferien.
