Redningsfolk i Ukraine finder den anden sorte boks
Det er lykkedes redningsarbejdere at lokalisere den anden sorte boks fra ulykkesflyet fra Malaysia Airlines.


 Redningsarbejdere har fundet den anden sorte boks fra det styrtede passagerfly fra Malaysia Airlines, siger en kameramand fra nyhedsbureauet Reuters, der er på stedet i det østlige Ukraine.
Torsdag sagde prorussiske separatister i regionen, at de havde fundet en af de sorte bokse - umiddelbart efter at flyet var styrtet til jorden.
Den sorte boks er en populær betegnelse for et af de vigtigere værktøjer til at opklare flystyrt med. Den sorte boks er i virkeligheden orange, for at man nemmere kan finde dem blandt vragdele - og der er altså to forskellige.
Flight data recorderen registrerer en mængde parametre såsom flyvehastighed, flyvehøjde, kurs og flyets hældning/krængning.
Cockpit voice recorderen optager al kommunikation mellem piloterne indbyrdes og med flyvekontroltjenesten.
En kontaktgruppe med repræsentanter fra Ukraine, Rusland og OSCE har holdt et videomøde med separatisterne, der er gået med til at samarbejde med de ukrainske myndigheder om efterforskningen.
Flyet styrtede torsdag ned tæt på Ukraines grænse til Rusland ikke langt fra byen Donetsk. Her har oprørere og ukrainske regeringsstyrker kæmpet mod hinanden i månedsvis.
Der var 298 personer om bord på det styrtede fly, som var på vej fra Amsterdam i Holland til Kuala Lumpur i Malaysia. Alle er dræbt.
Årsagen til styrtet står endnu ikke helt klart, men det vurderes fra flere sider, at flyet blev skudt ned af et missil. Ingen har dog påtaget sig skylden for et sådant angreb.
