Juliregn fik feriefolket til at blive inde
Mens campingpladserne havde masser af ledige pladser, melder feriecentre og museer om flotte besøgstal i juli.


 Juli måneds sure sommervejr har været en dyr affære for campingpladserne, som fra alle hjørner af landet melder om svigtende besøgstal i den store feriemåned.
Udsigten til mudder og våde telte skræmte en del campister væk, og det er først og fremmest danskerne, der ombestemmer sig, når vejrudsigten lover dårligt vejr.
- Vi har haft 10-15 procent færre gæster end sidste år. Men vi er ikke så hårdt ramt som andre, fordi vi har mange tyske gæster. Det er mest danskerne, der bliver væk, når vejret er dårligt, siger leder af Hvide Sande Camping Gert Christensen.
Billedet af delvist affolkede campingpladser midt i højsæsonen er også nået frem til Campingrådet, der fører statistikker over besøgende på de danske pladser. Selv om tallene for juli endnu ikke er opgjort, er tendensen ikke til at tage fejl af.
- Overordnet set har juli ikke været god. Langt de fleste pladser melder om, at antallet af gæster i juli er faldet. Og det kan en god august måned ikke rette op på, for der er ferien slut for de fleste danskere, forklarer konsulent Stefan Agger fra Campingrådet.
Men mens campingfolket hænger med mulen, er der opløftet stemning hos Dayz Resorts, der driver otte feriecentre i blandt andet Nymindegab, Rønbjerg og på Fanø og Rømø.
- Vi har specielt kunnet mærke stor fremgang ved vores aktivitetscentre som wellness og badeland, fortæller koncerndirektør Martin Dyrholm.
- Nogle af vores badelande har måttet lukke folk ind i hold, fordi vi af sikkerhedshensyn kun kan have et vist antal gæster ad gangen. Når det regner, skal især børnene jo have noget at give sig til, siger Martin Dyrholm.
Også hos andre indendørs fornøjelser, som på Statens Museum for Kunst og i Nordisk Films biografer melder man om en juli med høje besøgstal.
