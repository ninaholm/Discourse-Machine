Dansk chauffør uskadt efter ulykke i Skåne
En dansk lastbilchauffør fra firmaet Frode Laursen A/S overlever stor trafikulykke ved Helsingborg.


 Mindst en dansk lastbilchauffør var involveret i et voldsomt harmonikasammenstød i Skåne, der har kostet mindst tre personer livet.
Han slap dog uskadt fra ulykken, der skete på E4-motorvejen nordøst for Helsingborg.
Det bekræfter talsmand Anders Balle fra fragtfirmaet Frode Laursen A/S.
- Jeg har fået at vide, at han ikke er kommet noget til, siger han til Ritzau.
- Han bliver evakueret ligesom alle de andre personer. Det er jo kaotisk deroppe og politi og redningsfolk tager det i den rækkefølge, som de kommer frem til bilerne, siger Anders Balle.
- Lige nu ved vi ingenting om, hvornår der kommer til ske noget med vores lastbil og vores chauffør, men han er uskadt og det er jo det vigtigste lige nu, siger Anders Balle videre.
Omkring 50 lastbiler og 50 personbiler er indblandet i den alvorlige ulykke.
Mellem 15 og 20 mennesker vurderes at være moderat til hårdt kvæstet.
Ved 14-tiden sad mange stadig fastklemt i deres køretøjer.
Det svenske nyhedsbureau TT skriver, at der ikke er børn blandt ofrene.
Ulykken skete tirsdag kort efter klokken 11 i nordgående retning på den svenske motorvej.
