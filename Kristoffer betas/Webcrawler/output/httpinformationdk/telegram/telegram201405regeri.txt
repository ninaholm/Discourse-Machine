Regeringen og EL fortsætter drøftelser om vækstplan
Det er for tidligt at sige, hvordan regeringen har taget imod forslaget om investeringsfond, mener EL.


 Det er uklart, om regeringen vil have en grøn investeringsfond med som en del af vækstplanen.
Sådan lyder det fra Enhedslistens politiske ordfører, Johanne Schmidt-Nielsen, efter onsdagens forhandlinger om vækstplanen med regeringen, hvor partiet har fremlagt sit forslag om fonden.
- Det er for tidligt at sige, hvordan regeringen har taget imod kravet, siger hun.
- Vi synes ikke, at det, regeringen har lagt frem, indeholder sikkerhed for, at der kommer nye arbejdspladser, fortsætter Johanne Schmidt-Nielsen.
Forslaget fra Enhedslisten går på en grøn investeringsfond, der skal finansieres ved hjælp af midler fra pensionskasser. Den skal gøre det muligt for virksomheder at reducere deres energiomkostninger, mens den ventes at kunne skabe 5000 nye job.
- Det er afgørende for os, at man satser på grønne arbejdspladser, som bidrager til grøn omstilling af det danske samfund. Der må man sige, at der er elementer i det, regeringen har lagt frem, som trækker i den anden retning, siger Johanne Schmidt-Nielsen.
- Derfor har vi foreslået en grøn fond, som vi har fremlagt for regeringen. Det kommer vi til at diskutere videre, tilføjer hun.
Finansminister Bjarne Corydon (S) siger efter den første drøftelse med Enhedslisten, at regeringens eget udspil vil sikre flere arbejdspladser, og at det ikke nødvendigvis behøver inkludere en grøn fond.
- Det er klart, at vores fokus i det her forår er at skaffe flere arbejdspladser i Danmark og sikre væksten, sådan at vi får rykket os ud af krisen, siger ministeren.
- Da vi forhandlede finanslov, tilbød vi Enhedslisten en grøn investeringsfond. Det er en meget stor ting og milliarder af kroner, som staten i givet fald skal garantere for og dermed kan risikere at tabe, påpeger Bjarne Corydon.
Finansministeren er ligesom Johanne Schmidt-Nielsen åben over for at forhandle videre, mens økonomiminister Margrethe Vestager (R) nævner, at Enhedslisten har deres egne ønsker og prioriteter - ligesom regeringen har deres.
- Men vi sætter en proces i gang, så man fra Enhedslistens side er med til at se, hvad der er nede i de mange forskellige forslag, vi har lagt på bordet, siger Margrethe Vestager.
- Jeg tror bestemt, at der er ting, som Enhedslisten vil sige blankt nej til, men jeg tror også, at der er ting i vækstplanen, som Enhedslisten vil kunne nikke godkendende til, fortsætter hun.
