Århus-demonstration mod Israel



 "Stop massakren i Gaza" og "Stop Israels terror" lød nogle af parolerne, da en gruppe demonstranter med hovedsageligt mellemøstlig baggrund i dag samledes i protest på Rådhuspladsen i Århus.
 Blandt talerne kritiserede SF's folketingsmedlem Jonas Dahl og det radikale byrådsmedlem og folketingskandidat Rabih Azad-Ahmad kraftigt Israel for at ramme civilbefolkningen i jagten på den politiske og militære Hamas-organisation.
 De kritiserede også danske politikere for ikke at gå hårdt nok i rette med Israel.
 - Dårlig samvittighed over, hvad der skete for år tilbage, skal ikke forhindre, at vi i dag gør noget over for Israel, sagde Jonas Dahl med henvisning til krigstidens nazistiske jødeudryddelser.
 Demonstranterne råbte ned med både Israel og USA.
 Demonstrationen var arrangeret af Dansk-Palæstinensisk Venskabsforening, Århus mod Krig og Terror og Den Arabiske kulturforening i Århus. Der var ifølge politiets skøn mellem 300 og 400 demonstranter.
