Tysk økonomi vokser hurtigere end ventet
Tysklands økonomi er på vej mod rekordvækst. Samtidig falder arbejdsløsheden, viser nye prognoser.


 Væksten i Tysklands økonomi i år bliver dobbelt så høj som tidligere. Det forudser flere økonomiske eksperter. 
Flere førende analyseinstitutter forventer, at væksten i Tyskland bliver 3,5 procent i år, fremgår det af nye rapporter offentliggjort torsdag. Tidligere lød prognosen på 1,5 procent i vækst.
Væksten medfører, at flere kommer i arbejde, og det ventes, at antallet af arbejdsløse falder til under tre millioner for første gang siden 1992. Det svarer til, at arbejdsløsheden falder fra 7,7 procent i 2010 til syv procent i 2011.
De nye tal understreger, at den tyske økonomi hurtigere end ventet er kommet gennem den økonomiske krise, som satte ind i 2008 og fortsatte i 2009, hvor Tyskland havde en negativ vækst på 4,7 procent.
Institutterne venter, at væksten bliver mindre i 2011 og kommer ned på to procent. Det skyldes, at andre lande stadig har svært ved at komme ud af krisen. 
Institutterne henviser blandt andet til USA, hvor økonomien fortsat skranter.
Det formodes desuden, at underskuddet på Tysklands statsbudget også falder, og i 2011 kommer under de tre procent, der er rettesnoren for euro-landene.

