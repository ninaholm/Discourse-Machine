Minister tvivler på økologiske fordele
Fødevareministeren vil hellere støtte landbruget direkte end omlægning til mere økologisk drift i storkøkkener


 Fødevareminister Henrik Høegh (V) synes, det er fint, hvis hovedparten af landets offentlige køkkener kan gøres økologiske uden højere driftsomkostninger. Alligevel vil han hellere støtte landmændene direkte.
 Ifølge en ny analyse kan omlægning til 75 procents økologi i alle offentlige køkkener ske uden dyrere drift. Samtidig vil det give 20.000 hektar mere i økologisk drift og spare 30 milliarder liter grundvand hvert år for kontakt med pesticider.
- Regeringen vil ikke tvinge nogen. Men koster det ikke noget, kan jeg da kun opfordre køkkenlederne til at gå i gang, siger Henrik Høegh og fortsætter:
 - Men jeg har mine tvivl, om øget forbrug af økologiske fødevarer også kommer danske økologer til gavn eller blot betyder mere import. I samme periode som afsætningen af økologi herhjemme er fordoblet, er det økologiske areal herhjemme kun steget med 20 procent.
Fødevareministeren foretrækker at støtte de økologiske danske landmænd direkte, som regeringens økologiske aktionsplan lægger op til.
- Netop for at gøre danske landmænd mere konkurrencedygtige og mindske importen til gavn for dansk produktion vil vi blandt andet støtte teknologiudvikling og udvikling af særlige økologiske kornsorter, siger ministeren.
Han er heller ikke meget for den del af den nye analyse, der anviser årlige engangsudgifter på 45 millioner kroner i 10 år.
Pengene er ifølge erfaringer fra Københavns Kommune nødvendige for at uddanne personalet til permanent omlægning af køkkenerne, så de lærer at fokuserer på sæsonråvarer, mindre spild og mere madlavning fra bunden.
- Men omstillingshjælpen svarer til blot én procent af det samlede offentlige madbudget. Nogen gange koster det lidt at spare på langt sigt, og besparelserne er mange på den lange bane, hvis det her gennemføres, siger direktør Paul Holmbeck fra Økologisk Landsforening.

