Nyt røveri mod luksusbutik ryster Cannes
Endnu et opsigtvækkende kup ryster Den Franske Riviera få dage efter smykketyveri på Hotel Carlton.


 To bevæbnede mænd begik onsdag et røveri i en butik, der sælger luksusarmbåndsure i Cannes ved Den Franske Riviera - kun tre dage efter ædelstene til 764 millioner danske kroner blev røvet fra en smykkeudstilling på et nærliggende hotel, oplyser kilder tæt på sagen.
Værdien af de stjålne ure i butikken Kronometry, som ligger side om side med en række luksusbutikker på strandpromenaden på Croisette Avenue, er endnu ikke offentliggjort.
I februar forsvandt røvere med 150 luksusure fra samme butik.
Det glamourøse område er blevet offer for kriminalitet adskillige gange i år - blandt andet under filmfestivalen i Cannes i maj.
Ved røveriet søndag kom en mand med baseballkasket og et tørklæde for ansigtet ind på Carlton-hotellet i Cannes. Han styrede lige mod en diamantudstilling og beordrede med en pistol personalet til at at give ham poser med diamanter og juvelbesatte ure.
Manden forsvandt med ædelstene for omkring 764 millioner kroner.
Under filmfestivalen i maj stjal tyve smykker til en værdi af 1,4 millioner dollar, svarende til knap otte millioner danske kroner, fra et andet hotel i byen. Smykkerne skulle have været udlånt til filmstjerner under festivalen.
Det var en amerikansk kvinde - en ansat hos den schweiziske juveler Chopard - der havde de dyre smykker opbevaret i et pengeskab på sit hotelværelse. Da kvinden var ude brød tyvene pengeskabet op og stak af med indholdet.
