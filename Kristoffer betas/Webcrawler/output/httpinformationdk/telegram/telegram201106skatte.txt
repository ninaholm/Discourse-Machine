Skatteministeren afviser ny juridisk tekst
Regeringen præsenterer ingen ny juridisk redegørelse for toldaftalen, siger skatteminister Peter Christensen.


 Regeringen fremlægger ingen ny juridisk redegørelse af toldaftalen.
Det siger skatteminister Peter Christensen (V) i forbindelse med Folketingets førstebehandling af oppositionens beslutningsforslag om, at regeringen skal trække sit aktstykke om toldkontrol fra finansudvalget.
- At afvise regeringens aftale og aktstykket giver ingen mening. Når man lytter til Socialdemokratiet, er det nærmest et svarskrift på en åbningsskrivelse (første skridt i et sagsanlæg fra EU-Kommissionen), siger han.
Det er regeringens "klare vurdering", at regeringens aftale med Dansk Folkeparti om mere toldkontrol overholder Schengen-reglerne og EU's regler om fri bevægelighed, mener Peter Christensen.
Det er ifølge ham et "figenblad", at Socialdemokraterne ikke stemmer for regeringens aftale, selv om partiformand Helle Thorning-Schmidt i EU-valgkampen i 2009 efterlyste mere grænsekontrol.
Aftalen har skabt politisk opstandelse i udlandet. EU-Kommissionens formand, Barroso, har udtrykt skepsis. Sagen har sendt udenrigsminister Lene Espersen (K) på en rundtur for at forklare sagen til sine tyske, svenske og polske kolleger samt i EU's Ministerråd.
Socialdemokraterne og Liberal Alliance kræver en juridisk redegørelse, hvor Justitsministeriet garanterer, at toldaftalen ikke strider imod Schengen-samarbejdet og EU-traktaten.
- Hvorfor har det ikke været muligt for Folketinget at få sådan en redegørelse? siger finansordfører Morten Bødskov (S).
 Danmark står ikke alene med toldkontrol i EU-landene, siger Dansk Folkepartis finansordfører, Kristian Thulesen Dahl, som peger på Sverige, Tyskland og Frankrig.

