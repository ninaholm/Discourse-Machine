Ny udvikling i Mel Gibson-sag
Telefonoptagelser af en truende Mel Gibson kan vise sig at være ubrugelige i en retssag.


 Nogle sms-beskeder og procesretslige teknikaliteter kan vise sig at redde kastanjerne ud af ilden for hollywoodstjernen Mel Gibson. De optagelser af telefonsamtaler, hans ekskæreste har foretaget, kan muligvis ikke bruges i en retssag mod ham, skriver TMZ.com.
På optagelserne hører man blandt andet en mand, der angiveligt er Mel Gibson, true ekskæresten, Oksana Grigorieva, på livet. Ifølge Californisk lov kan privatoptagelser af telefonsamtaler kun anvendes, hvis begge parter er klar over, at samtalen bliver optaget.
Og det vidste Mel Gibson angiveligt ikke. Dog er der en undtagelse. Hvis Oksana kan godtgøre, at hun optog Mel Gibson, fordi hun regnede med, han ville true hende, så kan de bruges. Problemet for Oksana Grigorieva er imidlertid, at hun efterfølgende har sendt sms-beskeder til Mel Gibson. I dem står der blandt andet, at hun optog samtalen, fordi Mel Gibson ikke overholdt aftalerne om deres fælles barn.
Dermed bliver optagelser muligvis ubrugelige i retten. Det er deres otte måneder gamle datter og ikke mindst forældremyndighedsspørgsmålet, der oprindeligt er stridens kerne. Ifølge TMZ.com vil Mel Gibsons advokater gøre gældende, at Oksana Grigorieva er ude på at presse den økonomiske citron mest muligt.
Det afviser folk omkring Grigorieva dog. Hun er allerede blevet tilbudt et forlig fra Gibsons side, der ville give hende 15 millioner dollar. Oksana har sagt, at hun ikke vil lade Gibson få forældremyndigheden, fordi han har slået hende, mens hun holdt den lille pige i favnen.
