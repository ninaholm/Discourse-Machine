Frankrig går efter hårdere sanktioner mod Rusland
Hvis den tilspidsede situation i Ukraine optrappes yderligere, er Frankrig indstillet på hårdere sanktioner.


 Frankrig vil støtte nye og hårdere sanktioner, hvis der opstår en militær optrapning i Ukraine, hvor spændingerne tager til mellem militante russiske sympatisører og sikkerhedsstyrker, der kontrolleres af styret i Kijev, siger en minister søndag.
- Det er klart, at vi er nødt til at gå ind for nye sanktioner, hvis der bliver tale om en militær optrapning, siger Frankrigs minister for parlamentariske relationer, Jean-Marie Le Guen, på fransk tv.
Mandag står Ukraine også øverst på dagsordenen, når EU's udenrigsministre mødes i Luxembourg.
Rusland har tidligere kritiseret Nato for at blande sig i Ukraines indenrigspolitik og skubbe landet tættere på et Nato-medlemskab, hvilket bliver afvist af forsvarsalliancen.
Det fik søndag Natos generalsekretær, Anders Fogh Rasmussen, til at skærpe tonen over for Rusland efter voldsomme sammenstød mellem ukrainske sikkerhedsstyrker og prorussiske separatister i det østlige Ukraine.
Det var den tilspidsede situation i den ukrainske by Slavjansk, hvor flere meldes dræbt, der fik Anders Fogh til at kritisere Rusland.
- Jeg er ekstremt bekymret for den fortsatte optrapning af urolighederne i det østlige Ukraine. Vi oplever en planlagt voldskampagne udført af prorussiske separatister, hvis mål er at destabilisere Ukraine som en suveræn stat, siger han i en pressemeddelelse.
Fogh mener, at det er en alvorlig udvikling, at der dukker uidentificerede uniformerede mænd med russiske våben op i de østukrainske byer, ligesom det var tilfældet på halvøen Krim.
Blodige sammenstød mellem ukrainske styrker og prorussere ved en antiterroraktion i den østukrainske by Slavjansk har søndag kostet mindst to personer livet.
