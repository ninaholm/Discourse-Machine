SAS afviser: Norsk fly fik ikke revet døren af
Kun hængslerne til døren blev lettere beskadiget, da et SAS-fly bakkede ud fra gaten i norske Gardermoen.


 Tidligere fredag kunne den norske netavis VG Nett berette om, at et SAS-fly, der skulle have været på vej fra Gardermoen i Oslo til København, fik revet døren af, da flyet pludselig bakkede ud af gaten, mens det stadig var koblet på passagerbroen.
Men det passer ikke, fortæller SAS' pressechef, Trine Kromann-Mikkelsen.
- Det er ganske enkelt ikke korrekt. Flyet ruller ind i broen, og døren får beskadiget hængslerne. Det er det hele, så den er altså ikke blevet revet af, siger Trine Kromann-Mikkelsen til Ritzau.
De nærmere omstændigheder omkring uheldet er nu ved at blive klarlagt. Før de er tilendebragt, vil hun ikke gætte på, hvad der kan være sket.
- Vi har en formodning om det, men vi kan ikke komme det nærmere, før det er undersøgt til bunds, siger hun.
