DA afviser K-udspil om bedstes første sygedage
Der er i forvejen rig mulighed for at holde fri på det danske arbejdsmarked, siger Dansk Arbejdsgiverforening.


 Det giver ingen mening, at De Konservative nu lægger op til, at ansatte skal kunne tage fri for at passe ældre, syge familiemedlemmer.
Det mener administrerende direktør i Dansk Arbejdsgiverforening (DA) Jørn Neergaard Larsen.
- Vi er helt uforstående over for forslaget, fordi det lægger op til drøftelser om øget mulighed for frihed fra arbejde.
- Og i forvejen er Danmark et af de lande i verden, hvor vi arbejder mindst og holder mest fri, siger DA-direktøren.
Ifølge De Konservatives arbejdsmarkeds- og familieordfører, Benedikte Kiær, skal "bedstes første sygedage" fungere på samme måde som barnets første sygedage.
Dermed skal der være mulighed for at blive væk fra arbejde, hvis et ældre familiemedlem er meget syg, skal på hospitalet eller til lægen.
Og det traditionelle højreparti opfordrer arbejdsmarkedets parter til at finde et fælles fodfæste for at få implementeret idéen.
Men det virker usandsynligt, at K-udspillet overhovedet får mulighed for at slå rod på det danske arbejdsmarked. For det er ikke kun DA, der forholder sig kritisk over for "bedstes første sygedage"-idéen.
Heller ikke LO vil støtte forslaget. Organisationens næstformand Lizette Risgaard begrunder afslaget med, at de økonomiske tider ikke er til det lige nu.
Jørn Neergaard Larsen er enig.
- Det er helt afgørende at forstå, at det, vi kæmper med i disse år i Danmark, er at finde veje til, at der samlet set bliver arbejdet mere - både i den private og den offentlige sektor.
- Og set i det lys er vi helt uforstående over for, at politikere kan finde på at foreslå, at der skal være flere frihedsmuligheder, når det er det modsatte, vi har brug for, siger DA-direktøren.
Benedikte Kiær argumenterer for udspillet i Berlingske torsdag og siger, at jo mere frihed der er til at få familien til at fungere, jo længere vil danskerne sandsynligvis blive på arbejdsmarkedet.
Men den rationalisering holder ikke ifølge Jørn Neergaard Larsen
- Vi har et meget fleksibelt arbejdsmarked med de fem ekstra fridage, vi har.
- Så hvis der er ansatte, der kommer i den situation, at de skal have fri, så er det allerede noget, man i dag har mulighed for at håndtere inden for rammerne af de feriedage og fridage, der er i dag, siger han.
