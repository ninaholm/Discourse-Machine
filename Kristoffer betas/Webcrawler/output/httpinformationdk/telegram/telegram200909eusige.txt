EU siger god for spillemonopol



 Spillemonopoler er helt i orden. Det slår EF-Domstolen fast i en kontroversiel dom over spillefirmaet Bwin, der er hjemmehørende på Gibraltar.
 Bwin havde købt rettighederne til at sponsorere den bedste fodboldliga i Portugal. Men det sydeuropæiske land mente, at det stred mod organisationen Santa Casa da Misericórdias eneret til at udbyde blandt andet sportsspil.  
 Derfor fik både fodboldliga og Bwin bøder på over 70.000 euro hver. Det førte til protester fra Bwin, der mente, at det stred imod loven om fri bevægelighed på serviceområdet. Men det er altså helt acceptabelt, fordi det sker under hensyntagen til bekæmpelsen af hasardspil og den almene offentlige interesse, slår domstolen fast. 
 - Forbuddet, der pålægges udbydere som Bwin, må anses som berettigede ud fra målet om at bekæmpe bedrageri og kriminalitet, lyder det blandt andet i afgørelsen fra EF-Domstolen. 
 Dommen sparker også fornyet liv i debatten om Danske Spils eneret til at udbyde spil i Danmark. Regeringen arbejder på et lovforslag, der skal gøre det muligt for andre udbydere at komme ind på markedet. Udsigten til at få spillemonopolet underkendt i EU er netop blevet brugt som argument for et dansk opgør med spillemonopolet.  
