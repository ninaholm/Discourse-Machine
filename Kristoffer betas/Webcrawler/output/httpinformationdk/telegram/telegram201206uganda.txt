Uganda vil lukke ngo'er for homo-aktivisme
Ugandas regering overvejer at forbyde 38 organisationer, fordi de angiveligt har udbredt homoseksualitet.


 Uganda har rettet søgelyset mod en række organisationer, fordi de ifølge myndigheder i landet har udbredt og promoveret homoseksualitet.
Landets minister for etik og integritet, Simon Lokodo, har sammenfattet en liste over 38 ikke-statslige organisationer, som han mener bør lukkes omgående.
- Jeg har undersøgt og fastslået uden for enhver tvivl, at disse ngo'er har været involveret i at promovere og rekruttere i forbindelse med dette spørgsmål, siger Lokodo.
Ministeren tilføjer, at han har indleveret sin liste til indenrigsministeriet og håber, at de nu vil blive strøget af listen over tilladte organisationer i Uganda.
- Vi vil bede dem stoppe deres virke, og de vil ikke have tilladelse til at arbejde her, siger han.
- Jo før det sker, jo bedre.
Lokodo oplyser ikke, hvilke organisationer det drejer sig om, men siger, at der er tale om både ugandiske og udenlandske ngo'er.
Uganda har tidligere vakt internationale protester med et kontroversielt lovforslag om, at bøsser og lesbiske skal kunne straffes med døden på grund af deres seksualitet.
Lovforslaget har ligget til behandling i Ugandas parlament siden 2009, men er ikke blevet vedtaget.
Den politiker, der oprindeligt fremsatte forslaget, har som følge af de omfattende internationale protester sagt, at han er villig til at droppe kravet om dødsstraf til folk, der gentagne gange overtræder lovens bestemmelser.
I forvejen er homoseksualitet forbudt i Uganda. Enhver, der indgår i et homoseksuelt forhold, kan idømmes langvarige fængselsstraffe.
