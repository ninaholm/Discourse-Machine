Afgørelsens time for Merkel: SPD-stemmer tælles op
Lørdag bliver resultatet af socialdemokratisk urafstemning om tysk regeringsgrundlag offentliggjort.


 400 medhjælpere er lørdag morgen gået i gang med at tælle tusinder og atter tusinder af socialdemokratiske stemmer op i en nedlagt postbanegård i Berlin.
Resultatet af optællingen er altafgørende for, om Tyskland omsider får en ny regering næsten tre måneder efter forbundsdagsvalget.
SPD's knap 475.000 medlemmer har den seneste uge i en hidtil uset urafstemning skullet stemme ja eller nej til det regeringsgrundlag, partitoppen fik forhandlet på plads med Angela Merkels borgerlige CDU/CSU sidst i november.
SPD's partiformand, Sigmar Gabriel, vil sent lørdag eftermiddag fortælle, om partifællerne som ventet har fulgt hans opfordring til at bakke op om regeringssamarbejdet med de kristelige demokrater.
Foreløbig glæder han og resten af partiledelsen sig over, at 333.500 SPD-medlemmer - eller 70,2 procent - har deltaget i urafstemningen. 90.000 skulle stemme, for at afstemningen var gyldig.
- Det er et fremragende resultat. Det havde vi ikke regnet med og viser, at SPD er blevet belønnet for sit mod, siger partiets organisatoriske chef, generalsekretær Andrea Nahles, ifølge nyhedsbureauet dpa.
Ifølge tyske medierapporter står hun til at blive ny beskæftigelses- og socialminister, hvis medlemmerne blåstempler regeringsgrundlaget.
 I givet fald vil både SPD, CDU og CSU søndag sætte navne på deres medlemmer af regeringen, som også ventes atter at tælle CDU's Wolfgang Schäuble som finansminister.
 Ministerlisten er hidtil blevet holdt hemmelig, fordi Sigmar Gabriel mente, at urafstemningen skulle handle om politisk indhold, ikke poster.
Han står selv til at blive vicekansler og energi- og økonomiminister i den nye regering, hvor SPD-formanden dermed overtager et vigtigt område fra det miljøministerium, han stod i spidsen for i Merkels første store koalition fra 2005 til 2009.
Dengang arbejdede de to tæt sammen, men Gabriel har givet medlemmerne det sidste ord omkring et fornyet samarbejde, da vælgerne i 2009 straffede SPD med det dårligste valgresultat nogensinde.
I tilfælde af et ja, vil Merkel tirsdag blive genvalgt til kansler af Forbundsdagen, hvorefter den tredje store koalition i forbundsrepublikkens historie kan blive taget i ed.
I tilfælde af et nej, vil tysk politik blive kastet ud i kaos.
CDU-formand Merkel bliver så nødt til at starte helt forfra og indlede forhandlinger med De Grønne. Hele SPD's ledelse ventes at træde tilbage, og et nyvalg kan også komme på tale.
