Talsmand: Putin og Porosjenko er i store træk enige
Præsidenter for Rusland og Ukraine er enige om måder til at overvinde krise, fortæller russisk talsmand.


 Ruslands præsident, Vladimir Putin, og hans ukrainske kollega, Petro Porosjenko, har talt sammen i telefon og er i store træk enig om, hvad der skal til for at løse den ukrainske krise, siger Putins talsmand til nyhedsbureauet Interfax.
- Statslederne udvekslede meninger om, hvad der først skal gøres for at bringe blodsudgydelserne til ophør i den sydøstlige del af landet så hurtigt som muligt, siger talsmanden, Dmitrij Peskov.
- Synspunkterne hos præsidenterne for de to lande er stort set sammenfaldende om de måder, der er mulige for at komme ud af denne alvorlige krise, konstaterer han.
Putin og Porosjenko mødtes i sidste uge i Hvideruslands hovedstad, Minsk. Det kom der ikke noget ud af.
Tværtimod er konflikten i et østlige Ukraine intensiveret over de seneste mange dage.
Efter den ukrainske hær i løbet af sommeren har været på fremmarch og har haft omringet de to centrale byer Donetsk og Lugansk, er de prorussiske separatister i regionen gået i offensiven og har blandt andet indtaget den strategisk vigtige lufthavn i Lugansk fra den ukrainske hær.
Ukraines regering anklager Rusland for at have sendt soldater og militært udstyr ind over grænsen for at støtte separatisterne.
Rusland omtaler konsekvent konfliktområdet som det sydøstlige Ukraine. Kampene i syd er begrænsede.
Putin har for få dage siden omtalt det sydøstlige Ukraine som Novorossija - Det ny Rusland.
EU vil fredag skærpe sine sanktioner over for Rusland i frustration over, at Moskva ikke vil bidrage til en fredelig løsning på konflikten i Ukraine.
