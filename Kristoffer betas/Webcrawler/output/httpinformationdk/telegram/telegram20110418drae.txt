18 er dræbt ved helikopterstyrt i Indien
En russiskbygget civil passagerhelikopter er styrtet ned i det nordøstlige Indien tæt på grænsen til Kina.


 Mindst 18 mennesker er dræbt og fem andre er alvorligt kvæstet, efter at en civil passagerhelikopter styrtede ned i det nordøstlige Indien tæt på grænsen til Kina, oplyser en lokal politichef.
- Der var 23 personer om bord i helikopteren, og fem overlevede styrtet, men de er kommet slemt til skade og har fået alvorlige brandsår, siger generalpolitiinspektør S.B. Singh i delstaten Arunachal Pradesh.
- Øjenvidner siger, at helikopteren eksploderede som en ildkugle, da den skulle lande i Tawang. Der er allerede bjærget 16 omkomne fra vraget, yderligere to er på vej, og fem er indlagt på sygehus med alvorlige brandskader, siger Singh.
To af de fem kvæstede er besætningsmedlemmer. Endvidere var der to børn om bord i helikopteren, da den styrtede. Børnenes tilstand er ikke kendt.
Det statsdrevne Pawan Hans Helicopters sørger for en daglig helikopterforbindelse mellem Guwahati og Tawang samt andre afsides steder i Arunachal Pradesh og resten af det nordøstlige område af Indien.
Der er ingen oplysninger om, hvad der kan være årsagen til det fatale helikopterstyrt .
