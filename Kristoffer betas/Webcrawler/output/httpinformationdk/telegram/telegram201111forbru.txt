Forbrugernes yndlingsfisk har det skidt
Det går tilbage for verdens fiskebestande. Forbrugerne kan ved fiskedisken være med til at bestemme, hvor galt det skal gå. En ny guide viser vej i fiskejunglen


 Fisk er godt. Fisk er sundt. Danskerne bør spise det året rundt. Sådan lyder kostrådene igen og igen.
Til gengæld har fiskene det rigtigt skidt. Alt for mange af de fisk, forbrugerne spiser, er truede, eller også skader fiskeriet miljøet.
14 ud af 35 på WWF Verdensnaturfonden årlige fiskeundersøgelse kommer enten fra overfiskede bestande eller er opdrættet eller fanget på en måde, der ødelægger havmiljøet.
Kun 8 af 35 arter er fra bestande, der har det godt og er fanget eller opdrættet med omtanke for havmiljøet. Og som forbrugerne kan spise med god samvittighed.
WWF har derfor udarbejdet fiskeguiden "Hva for en fisk?". Den skal hjælpe forbrugerne med at træffe det bæredygtige valg, når de køber fisk i supermarkedet eller hos fiskehandleren eller går på restaurant.
- Fortsætter vi, som vi gør i dag, er der stor sandsynlighed for, at der i yderste konsekvens ikke er flere fisk tilbage i havet til vores børnebørn, når de er voksne, siger WWF's generalsekretær, Gitte Seeberg.
Især populære danske spisefisk som tunen, atlanterhavstorsken og ålen er under pres. Inden for Europas grænser er op mod 70 procent af fiskebestandene overfiskede.
90 procent af verdens store fisk som tun, torsk og hajer er forsvundet siden 1950. Fortsætter udviklingen, rammer det både fiskeriet og de mange millioner i de fattige lande, der er helt afhængige af fisk som proteinkilde.
- De danske forbrugere og virksomheder har stor indflydelse på, hvordan verdens fiskebestande kommer til at udvikle sig, siger Gitte Seeberg og fortsætter:
- Når vi står med indkøbskurven, er vores valg med til at forbedre fremtiden for havets fisk. Det gælder også, når vi sidder på restaurant i et af Middelhavslandene eller i Thailand, som er destinationer, mange danskere besøger hvert år, siger Gitte Seeberg.
