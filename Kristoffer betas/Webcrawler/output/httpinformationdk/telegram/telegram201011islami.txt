Islamister er utilfredse med egyptisk valg
Beskyldninger om valgsvindel får Det Muslimske broderskab til at overveje at trække sig fra egyptisk valg.


 Det Muslimske Broderskab overvejer at trække sig fra parlamentsvalget i Egypten, efter at det ikke er lykkedes for bevægelsen at få en eneste plads i parlamentet i første valgrunde.
Broderskabet siger, at Egyptens regeringsparti svindlede ved valget.
- Vi drøfter i øjeblikket, hvorvidt vi fortsat vil deltage i valget, eller om vi vil trække os, siger Essam al-Erian, der er et højtstående medlem af broderskabet.
Broderskabet, der er forbudt af et forbud mod religiøse partier, havde 88 pladser i det afgående parlament svarende til en femtedel af pladserne. Dermed var Det Muslimske Broderskab den største oppositionsblok i parlamentet.
Broderskabet opstiller kandidater som uafhængige for at omgå forbuddet mod religiøse partier.
Iagttagere siger, at regeringen ønsker at trænge sine islamiske modstandere ud i margenen af formel politik inden præsidentvalget næste år. 
Egyptens præsident, Hosni Mubarak, der har været ved magten siden 1981, har ikke sagt, om han vil genopstille.
Menneskerettighedsorganisationer og oppositionen beskylder myndighederne for både at have svindlet ved valget og for at have ført skræmmekampagne ved første valgrunde, der fandt sted søndag.
