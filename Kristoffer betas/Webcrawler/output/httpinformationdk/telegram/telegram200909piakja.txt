Pia Kjærsgaard afviser rød skattereform



  Dansk Folkeparti støtter ikke millionærskatten, som S-SF vil indføre for godt 28.000 danskere med en indkomst på over én million kroner årligt.
 Det fastslår Dansk Folkepartis leder, Pia Kjærsgaard. Hun siger til TV2 News, at millionærskatten ikke kan ses isoleret fra S-SF's samlede skatteudspil.
 - Det får ikke mig til at ligge vågen om natten overhovedet. Men vi skal lige have greb om det hele. Og det er røde skatter og afgifter. Der er ingen tvivl om, at skatter og afgifter vil stige. Det lægger de heller ikke skjul på. Kørselsafgifter og dén millionærskat, som jeg tror, S-SF har overvurderet. Regeringen beregner, at den vil give 600 millioner kroner, plus at der vil komme nogle minusser, hvor S-SF faktisk har fordoblet beløbet, siger Pia Kjærsgaard.
 Regeringens skattereform, der træder i kraft frem til 2019, begrænser dén diskussion, som ellers vil løbe mellem VK-regeringen og Dansk Folkeparti, siger hun.
 - Dét, som de røde kalder en rødvinsreform, er en noget billig 21 kroners rødvin. Den var helt afbalanceret og o.k., siger Pia Kjærsgaard.     
