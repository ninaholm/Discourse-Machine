Ny dansk ishockeyoverraskelse mod USA
Danmark er i mellemrunden ved ishockey-VM i Tyskland. Holdet slog ishockeystormagten USA med 2-1 i overtiden og har kurs mod et stort resultat i Köln.


 Da Danmark vandt 5-2 over USA ved ishockey-VM i 2003, var det pivheldigt og en kæmpesensation. Da holdet mandag eftermiddag syv år senere besejrede samme store ishockeynation med 2-1 efter overtid var det fortjent og ikke nær så overraskende med den indsats, som holdet har leveret i turneringen indtil nu. 
Resultatet var helt i orden efter en jævnbyrdig match, og det betyder, at Danmark allerede inden den sidste gruppekamp mod Tyskland er sikker på at gå videre til mellemrunden.
Det var ellers forventet, at USA ville komme med et enormt tryk lige fra kampens begyndelse, men sådan blev det slet ikke. Danskerne spillede afventende og klogt og holdt amerikanerne på passende afstand af målet. Det gav endda et par kontrachancer, hvor blandt andre Frans Nielsen var tæt på at slippe helt fri. Mål blev det dog ikke til for Danmark, men amerikanerne kunne heller ikke få hul på målmand Patrick Galbraith.
Og næsten halvvejs i kampen lykkedes det så endnu engang danskerne at score kampens første mål, nøjagtig som mod finnerne forleden. Lars Eller trak af langt ude fra og sendte pucken lige forbi amerikanernes målmand. Vild jubel på den danske bænk, mens den danske målscorer skøjtede i boksen, smilende over hele femøren.
USA skiftede imidlertid gear og lagde pres på danskerne. To udvisninger til Peter Regin betød, at pucken i resten af anden periode ofte befandt sig i danskernes zone, og en enkelt gang endte den også i mål. 
Uafgjort 1-1 inden tredje periode var vel egentlig mere, end danskerne havde turdet håbe på inden kampen. Men som spillet formede sig, kunne de med god ret ærgre sig over, at det ikke lykkedes at hive sejren hjem. Danmark havde to minutters overtal kort før afslutningen og kunne med lidt mere skarphed have afgjort kampen til egen fordel.
Det gjorde de så kort inden i overtiden, da Stefan Lassen i to omgange huggede på mål og scorede det afgørende mål.
Senere mandag mødes de to andre hold i Danmarks VM-pulje, Tyskland og Finland 
