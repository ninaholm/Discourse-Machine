Krarup og Behnke dropper dispensationskrav
De Konservative og Dansk Folkeparti bakker nu op om integrationsminister Birthe Rønn Hornbech (V) i spørgsmålet om dispensation ved indfødsretsprøven.


 De Konservative og Dansk Folkeparti vender nu på en tallerken i spørgsmålet om fejl i sidste måneds indfødsretsprøve.
Både Tom Behnke (K) og Søren Krarup (DF) krævede for få uger siden dispensation til de deltagere i prøven, der dumpede med én fejl for meget og samtidig fejl i det spørgsmål, der ikke kunne besvares korrekt ud fra de tre svarmuligheder.
"I Guds navn, lad dem dog få statsborgerskabet, hvis de ellers har opfyldt betingelserne," sagde eksempelvis Søren Krarup til Politiken.
I sidste uge afgjorde integrationsminister Birthe Rønn Hornbech (V) dog, at der ikke bliver tale om dispensation til de i alt 86 uheldige.
Søren Krarup husker udmærket sin udtalelse, men siger nu:
- Ved du hvad, jeg vil i Guds navn lade ministeren få lov at bestemme det. Det er så lille en sag, at jeg ikke synes, der er grund til at lave larm over det.
Det famøse spørgsmål handlede om, hvilken opgave Nordisk Råd har.
Ifølge facitlisten skulle deltagerne sætte kryds ved, at Nordisk Råd rådgiver de nordiske landes parlamenter, men det svar er ifølge direktøren for Nordisk Råd forkert.
Rådets opgave er at rådgive de nordiske regeringer, men den svarmulighed var der slet ikke.
Men heller ikke Tom Behnke mener længere, at man skal lade tvivlen komme prøvedeltagere til gode.
- Efter en gennemgang af spørgsmålet og svaret og lærebogsmaterialet og efter drøftelse med ministeren er jeg nået frem til, at det er ok ikke at give dispensation i den pågældende prøve, siger han nu, og påpeger, at deltagerne med udelukkelsesmetoden burde kunne udelukke de to øvrige - og mere forkerte - svarmuligheder. 
Socialdemokraternes integrationsordfører, Henrik Dam Kristensen, fastholder til gengæld sit krav om dispensation.
- Når man på så vigtigt et område laver en klokkeklar fejl, bør det komme de uskyldige til gode, siger han.

