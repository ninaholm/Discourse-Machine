Farvel til afgift: Sodavandssalget tordner opad
Salget af læskedrikke er steget, efter at sodavandsafgiften blev sløjfet af et flertal i Folketinget sidste år


 Det danske salg af sodavand stiger med rekordfart. Ifølge Bryggeriforeningen er salget af læskedrikke steget 11,6 procent fra første halvår 2013 til første halvår i år, skriver Politiken Søndag.
I Coop, der blandt andet driver Fakta, Brugsen, Kvickly og Irma, er salget af sodavand på dåse boomet. I Coops 1200 butikker er der indtil 1. juli solgt næsten en million dåsesodavand, og det er 80 procent mere end i samme periode sidste år.
- Årsagen er helt klart bortfaldet af sodavandsafgiften 1. januar i år, siger chefkonsulent Peter Fenger, Bryggeriforeningen.
Han henviser til, at afgiftsændringer først 1. juli 2013 og siden til nytår har gjort øl og sodavand billigere.
- Udviklingen viser, at det var en god idé, politikerne fik, da de besluttede at sætte afgifterne ned. Jo mindre forskellen bliver til Tyskland, jo færre tager turen til Tyskland efter danske øl og vand.
- Der er stadig en meget omfattende handel, men udviklingen i år viser, at det går i den rigtige retning set med danske øjne, siger kategorichef Susanne Hegnbo, Coop, til Politiken.
Sodavand på dåse, der er en meget populær grænsehandelsvare, sælges i Danmark altovervejende i pakninger med seks dåser. Før afgiften faldt bort 1. januar, kostede 6 dåser Coca-Cola 51,95 kroner, men i år kan Coop sælge dem til 39,95 kroner.
Over 60 procent af danskerne har ifølge en ny undersøgelse fra Dansk Erhverv købt øl eller sodavand på dåse i grænsebutikker i de seneste to år.
Ifølge en anden ny undersøgelse fra De Samvirkende Købmandsforeninger er sodavand den ubestridt mest populære grænsehandelsvare. 87 procent af dem, der har foretaget grænsehandel, har købt sodavand.
Et politisk flertal udenom Enhedslisten blev i 2013 enige om en vækstplan, der blandt andet fjernede afgiften på øl og sodavand fra årsskiftet.
