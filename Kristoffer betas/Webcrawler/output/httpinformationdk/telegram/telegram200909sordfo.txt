S-ordfører er på afveje, siger rigsadvokat



 Socialdemokraternes retsordfører Karen Hækkerup går galt i byen med sin kritik af anklagemyndighedens linje i knivsager. Det mener landets øverste anklager, rigsadvokat Jørgen Steen Sørensen.
 Karen Hækkerup har påstået, at anklagemyndighedens beslutning om at anke bødestraffe i knivsager til landsretten med krav om fængsel "går på tværs af de intentioner, vi som politikere havde med loven."
 Hertil siger rigsadvokat Jørgen Steen Sørensen:
 - Vores opgave er at forsøge at realisere lovgivningsmagtens intentioner bedst muligt. Det er ikke os i anklagemyndigheden, der træffer de endelige afgørelser. Vores opgave er at indbringe de sager, der ligger på kanten, for de overordnede domstole, så vi kan få nogle autoritative afgørelser, således at vi kan få fastlagt en linje, siger rigsadvokaten.
 Socialdemokraterne har foreslået, at politikerne griber ind nu for at få "stoppet det her cirkus," som Karen Hækkerup udtrykker det.
 Men rigsadvokaten opfordrer politikerne til at tøve.
 - Det er selvfølgelig en rent politisk beslutning, om man vil lave nye regler nu, men som retsanvendere ser vi gerne, at Højesteret får lejlighed til at lægge en linje, før der kommer en ny lovændring, siger Jørgen Steen Sørensen.
 Han tilføjer, at det er meget svært at skrive en lovtekst, som tager højde for alle tænkelige situationer.
 I øvrigt er rigsadvokaten tilhænger af, at den meget omtalte sag om fynboen, der blev idømt syv dages fængsel for to hobbyknive i sin bil, skal indbringes for Højesteret. Også selv om anklagemyndigheden i Østre Landsret fik medhold i sin påstand om fængsel.
 - Vores holdning vil være, at vi vil støtte en ansøgning til Procesbevillingsnævnet, siger rigsadvokaten.
 Justitsminister Brian Mikkelsen (K) er på linje med rigsadvokaten og mener, at politikerne skal vente, indtil Højesteret har taget stilling til straffen til den unge fynbo.

