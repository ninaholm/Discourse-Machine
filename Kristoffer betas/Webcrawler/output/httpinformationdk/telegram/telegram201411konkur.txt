Konkursramt investor kræver 1,9 milliarder i erstatning
Carsten Leveau, der gik konkurs i forbindelse med krakket i Roskilde Bank, kræver nu stor erstatning.


 Den fallerede ejendomsinvestor Carsten Leveau, der i 2008 gik konkurs efter krakket i Roskilde Bank, stævner nu blandt andet statens skraldespandsselskab Finansiel Stabilitet, advokatfirmaet Plesner og to medlemmer af Roskilde Banks tidligere ledelse for i alt 1,9 milliarder kroner, skriver Jyllands-Posten.
Carsten Leveau mener at kunne bevise, at hans konkurs for seks år siden skete på en forkert baggrund. Han fik nemlig aldrig den kredit, som han var stillet i udsigt, da han i april 2008 lod to af sine selskaber kautionere for et tredje selskabs gæld til Roskilde Bank, mener han.
Samtidig gik han ind og kautionerede med sin personlige formue.
- Jeg havde aldrig før kautioneret privat over for hverken Roskilde Bank eller nogen som helst andre banker. Det var fuldstændig ekstraordinært. Og det var kun, fordi Roskilde Bank ville låne mig 140 millioner kroner og i den forbindelse forlangte sikkerhed, siger Carsten Leveau til Jyllands-Posten.
De to selskaber, som han stillede som garanti for det tredje, havde en samlet opgjort egenkapital på 1,9 milliarder kroner, og de gik ifølge Carsten Leveau konkurs, fordi Roskilde Bank reelt væltede selskaberne, da den aktiverede kautionerne.
Hos advokatselskabet Plesner, der er et af Danmarks største og i sin tid på vegne af Roskilde Bank indgav konkursbegæring mod Carsten Leveau, har man ikke meget til overs for stævningen.
- Det her er under lødighedsgrænsen. Vi har sendt stævningen til vores forsikringsselskab, der har opfordret os til at gøre en bestemmelse gældende, som vil pålægge Carsten Leveaus advokat personligt at bære sagens omkostninger, siger managing partner i Plesner Tom Kári Kristjánsson til Jyllands-Posten.
Stævningen på 1,9 milliarder kroner beskrives som en af danmarkshistoriens største.
