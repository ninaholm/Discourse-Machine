Stieg Larsson hjalp biografer til rekord



 Danskerne valfartede i biffen sidste år. Billetsalget i de danske biografer steg med seks procent fra 2008 til 2009 og endte på 14,1 millioner solgte billetter.
Det er det højeste antal siden 1982, viser tal fra Danmarks Statistik.
Det var især filmatiseringen af Stieg Larssons krimitrilogi, der trak danskerne ind for at se film på de store lærreder. 
Samlet set solgte de tre film 2,15 millioner biografbilletter i 2009, og alle tre film figurerer på top ti-listen over de mest sete film i 2009. 
Allerflest biografgængere så "Mænd der hader kvinder" med 959.000 solgte billetter. Dermed er filmen den 12. meste sete biograffilm siden 1976. 
Danske film fylder ikke meget på årets top ti over populære biograffilm. Kun én enkelt dansk film - "Sorte kugler" - fandt vej til top ti.
I det hele taget var 2009 ikke et særlig godt år for dansk film i biograferne.
Billetsalget til danske film generelt faldt med 43 procent fra 2008 til 2009 og blev dermed det laveste siden 2000. Danske film udgjorde 17 procent af det samlede billetsalg i 2009 mod 32 procent i 2008. 
Til gengæld er danskerne tilsyneladende vilde med Hollywood - seks ud af top ti-filmene er fra USA.
Amerikanske film havde en fremgang i billetsalget på 12 procent i forhold til 2008. Den mest sete amerikanske film var "Harry Potter og halvblodsprinsen" med 596.000 solgte billetter. 
I alt kunne biografgængerne vælge imellem 665 film sidste år. 270 af dem var amerikanske.
Der blev vist i alt 130 danske film, 53 franske, 39 britiske og 25 svenske film. Samlet set udgjorde europæiske film 32 procent.

