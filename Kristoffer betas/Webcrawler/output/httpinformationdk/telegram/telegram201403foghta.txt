Fogh taler dunder til Rusland
Rusland opfører sig mere som en modstander end en partner, siger Natos chef og lægger op til et nyt forhold.


 Nato vil gerne være ven med Rusland. Men det er svært, når Rusland ikke vil.
Og derfor er den vestlige forsvarsalliance - meget mod sin vilje, men tro mod sine egne forpligtelser - nødt til at genoverveje sit forhold til Rusland, når udenrigsministrene mødes i Bruxelles om to uger og stats- og regeringscheferne holder topmøde i Wales til september.
Det er budskabet fra Nato-generalsekretær Anders Fogh Rasmussen under et debatarrangement fredag aften i Bruxelles i den amerikanske tænketank German Marshall Fund.
- Krisen i Ukraine er et farligt øjeblik. Den sætter spørgsmålstegn ved vores vision om et helt, frit og fredeligt Europa.
- Det er ikke en isoleret hændelse. Opførslen følger et mønster, mener Fogh.
Han kæder blandt andet krisen på Krim sammen med tidligere kriser i andre dele af det tidligere Sovjetunionen:
- Hvad der binder disse kriser sammen, er ét stort land, der ensidigt beslutter sig for at omskrive de internationale regler.
- Fra den ene dag til den anden og på egen hånd. Og som igen skaber nye skillelinjer i Europa, 25 år efter at Europas frie folk viskede dem ud, siger Fogh.
Nato-chefen understreger, at han stadig ser samarbejde mellem Nato og Rusland som den rigtige vej fremad. Men den tidligere danske statsminister siger også, at det er svært, "når Rusland opfører sig mere som en modstander end som en partner".
- Det er ikke noget, vi har ønsket. Det er meget bekymrende. Og det sætter spørgsmålstegn ved hele grundlaget for vores samarbejde med Rusland, siger Fogh og opridser tre prioriteter for den vestlige forsvarsalliance.
Det handler om, at samarbejdet med Rusland ikke kan fortsætte som "business as usual". At Nato-alliancen med 28 medlemslande må øge støtten til Ukraine, der ikke selv er med. Og at Nato må genbekræfte sin forpligte til det kollektive forsvar for de lande, der er med.
- Ingen skal tvivle på Natos beslutsomhed, hvis en af dens medlemmers sikkerhed skulle blive truet. Denne forpligtelse handler ikke bare om ord, men om virkelige aktiver og handlinger (...). Og tag ikke fejl - vi vil forsvare vores allierede, siger Fogh.
