Det er blevet billigere at gå i børnehave
Det er blevet billigere at sende børn i vuggestue og børnehave, mens fritidsordning og dagpleje er dyrere.


 For første gang i fire år er det blevet billigere at sende børnene i vuggestue, børnehave og aldersintegrerede institutioner.
Det viser nye tal fra Danmarks Statistik.
Fra 2010 til 2011 er priserne faldet med henholdsvis knap otte og syv procent i vuggestuer og børnehaver, mens taksten for de aldersintegrerede institutioner er faldet med hele 11 procent.
En del af faldet skyldes, at flere institutioner i 2010 havde en frokostordning med i prisen. Således var der for de 0-2-årige et par rugbrødsmadder inkluderet i prisen i 49 kommuner, mens kun 33 kommuner har madordning for de yngste i 2011.
Således ligger den gennemsnitlige pris for at sende et enkelt barn i vuggestue på omkring 32.500 kroner i 2011 - næsten 3000 kroner mindre end året før.
Til gengæld er det blevet dyrere at sende børnene i dagpleje, skolefritidsordning og ungdomsklub.
