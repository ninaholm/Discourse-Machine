CNN: Republikanerne sejrer i Kongressen
Republikanerne har stadig flertal i Repræsentanternes Hus, en af de to kamre i Kongressen, vurderer CNN.


 Republikanerne fastholder ifølge CNN deres flertal i Repræsentanternes Hus ved tirsdagens valg i USA.
Repræsentanternes Hus udgør - sammen med Senatet - de to kamre i den amerikanske Kongres, som har den lovgivende magt.
Magtbalancen i Kongressen er afgørende for, om manden i Det Hvide Hus - uanset om han hedder Romney eller Obama til efternavn - kan gennemføre sin politik.
 Et flertal i begge kamre skal være enige om en lovtekst, før præsidenten med sin underskrift kan føre loven ud i livet. Hver delstat i USA er repræsenteret efter befolkningstal i Repræsentanternes Hus, som sammenlagt har 435 medlemmer.
De folkevalgte "repræsentanter" eller "kongresmænd", som de også kaldes, vælges alle for to år ad gangen.
 Indtil tirsdagens kongresvalg, som har fundet sted sideløbende og også noget i skyggen af præsidentopgøret mellem Barack Obama og Mitt Romney, har Republikanerne siddet på 240 pladser i Repræsentanternes Hus, mens Demokraterne har rådet over 190.
De sidste fem har stået ledige. Med den hidtidige magtfordeling for øje kommer det ikke som nogen stor overraskelse, at Det Republikanske Parti formentligt bevarer sit flertal i kammeret, og republikaneren John Boehner fortsætter på formandsposten.
Selvom omverdenens opmærksomhed er fokuseret på præsidentvalget i USA, er resultatet af kongresvalget også enormt vigtigt. Blandt flere andre magtbeføjelser har Repræsentanternes Hus indflydelse på, hvordan staten USA bruger sine penge.
Politikerne i kammeret kan også indlede og behandle en rigsretssag med en folkevalgt og høres også ofte i større udenrigspolitiske emner - for eksempel i spørgsmål om krig.
