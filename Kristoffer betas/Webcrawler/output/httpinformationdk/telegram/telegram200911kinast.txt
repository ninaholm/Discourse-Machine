Kina "studerer" dansk klimaplan



 Den kinesiske regering i Beijing "studerer" Danmarks forslag om at udsætte en juridisk bindende klimaaftale indtil 2010 og i stedet nøjes med at indgå en politisk aftale på FN-topmødet i København næste måned. 
 Det oplyser Kinas udenrigsministerium mandag. 
 Statsminister Lars Løkke Rasmussen (V) præsenterede forslaget søndag på et møde i Singapore for 21 Stillehavs-nationer. Her var både USA's præsident Obama og hans kinesiske kollega, Hu Jintao, til stede.  
 - Kina har noteret sig den idé, der er rejst af tilhængere af en "politisk aftale", og studerer den nu, hedder det i en udtalelse fra det kinesiske udenrigsministerium til Reuters. 
 Præsident Barack Obama, der er presset på hjemmefronten, har udtalt sig positivt om forslaget om at opgive en juridisk bindende aftale i første omgang, men Kina har endnu ikke givet planen udelt opbakning.
 USA og Kina er verdens største CO2-udledere med omkring 40 procent af det globale udslip, og uden deres støtte kommer der ingen effektiv aftale om at begrænse klimaændringerne.
 Kina henviser ofte til tankesættet i Kyoto-aftalen, især princippet om, at alle lande har et "fælles, men differentieret ansvar". Det indebærer, at industrilandene bærer hovedansvaret for klimaændringerne og derfor også må bære den største byrde for at bremse dem. 
 - Kina mener, at uanset hvilket slags dokument, der vedtages i København... (skal det) konsolidere og udvide den konsensus og de fremskridt, der allerede er gjort i forhandlingerne om CO2-reduktioner, klimatilpasning, finansiering, overførsel af teknologi og andre aspekter, lyder det fra udenrigsministeriet i Beijing. 
