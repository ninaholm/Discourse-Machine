Grækenland behøver flere penge og mere tid
Europæiske kilder siger til tysk avis, at Grækenland behøver yderligere 30 milliarder euro og mere tid.


 Den økonomiske redningsplan for Grækenland er i fare. Det gældsplagede land har brug for mere tid og endnu flere penge for at kunne leve op til aftalen med de øvrige lande i euro-samarbejdet.
Det bekræfter højtplacerede EU-diplomater over for avisen Süddeutsche Zeitung.
De siger, at Grækenland behøver mindst to års længere frist og yderligere 30 milliarder euro (224 milliarder kroner) for at kunne leve op til de krav, som EU og Den Internationale Valutafond (IMF) har sat for at yde krisehjælp til grækerne.
- Vi har lige nu et grundlæggende problem, siger en EU-diplomat til den tyske avis.
Ifølge den nuværende hjælpepakke skal Grækenland fra 2015 være i stand til at finansiere sit statsbudget uden hjælp udefra.
Og fra 2020 skal grækerne være i stand til at refinansiere hele deres gæld på de almindelige finansmarkeder.
Men det mål kan Grækenland ikke nå.
Aftalen med euro-landene bliver nødt til at køre i yderligere to år mere, og Grækenland skal tilføres ekstra 30 milliarder euro for at nå i mål, siger kilderne med henvisning til et nyt, stort hul i den græske statskasse.
Dermed er det usikkert, om euro-landende og Den Internationale Valutafond (IMF) kan udbetale næste rate af de 130 milliarder euro, som er indeholdt i redningspakken for Grækenland.
For hvis Grækenland ikke kan overholde kravet om refinansieringen af gælden senest i 2020, så skal IMF ifølge valutafondens egne regler stoppe pengeoverførslerne til Grækenland, skriver Süddeutsche Zeitung.
IMF's leder, Christine Lagarde, har senest foreslået, at Grækenland får mere tid til at gennemføre de krævede reformer op besparelser, og at euro-landene påtager sig den økonomiske byrde, som en forlængelse medfører.
Det afviser flere lande, heriblandt Tyskland.
