Kronprinsen løber med den olympiske fakkel
Torsdag eftermiddag bliver kronprins Frederik en af mange berømtheder, som får lov at løbe med OL-ilden.


 Kronprins Frederik løber torsdag eftermiddag klokken cirka 17.20 dansk tid med den olympiske fakkel i Notting Hill i London.
Når kronprinsen overtager den olympiske fakkel, skal han løbe en cirka 360 meter lang rute fra Ladbroke Grove over Notting Hill Gate og give ilden videre ved Hillgate Street. Det oplyser kommunikationschef Lene Balleby fra kongehuset.
Sidst kronprins Frederik bar faklen var i 1994. Dengang var faklen på vej op til vinter-OL i norske Lillehammer, og over 100.000 danskere fulgte ilden på turen igennem København. Det skriver Danmarks Idræts-Forbund.
Stafetten begyndte ved Hovedbanegården, og blandt andre sejleren Paul Elvstrøm, cykelrytteren Bjarne Riis og roeren Arne Nielsson bar faklen videre.
Kronprinsen var den sidste på stafetten, og han blev ledsaget af 80 børn og flere tusinde mennesker
Også da vinter-OL blev afholdt i Helsinki i 1952, var ilden forbi Danmark.
Den sportsglade kronprins er den internationale olympiske komités repræsentant i Danmark, og han er taget til London for at deltage i møder i komitéen op mod legene.
Faklen har i dagene op til fredagens åbningsceremoni været i hænderne på mange forskellige typer berømtheder - blandt andre fodboldmålmand Gordon Banks, som stod for det legendariske engelske hold, der vandt VM-guld i 1966.
- Det var en stor ære rent faktisk at have været her og holdt faklen med den ild, som går så mange, mange år tilbage. Det er ret uvirkeligt, siger Gordon Banks ifølge nyhedsbureauet dpa.
Også Harry Potter-stjernen Rupert Grint - som spiller Ron Weasley i filmene - har været blandt bærerne.
- Det er noget, jeg finder svært at forklare med ord - et overvældende slør af en oplevelse, som jeg kommer til at huske for altid, siger den 23-årige skuespiller.
Fredag til åbningsceremonien skal faklen tænde den olympiske ild på det olympiske stadion i London.
