Intern rivalisering mellem islamister i Syrien: 51 dræbt
Nusra Fronten og Islamisk Stat i Irak og Levanten kæmper videre indbyrdes, og kampene er meget blodige.


 Mindst 51 personer er dræbt torsdag under kampe i forlængelse af en intern rivalisering mellem islamistiske grupper i det borgerkrigshærgede Syrien.
Drabstallet kommer fra Det Syriske Observatorium for Menneskerettigheder, som er på oprørernes side, og som er en af hovedkilderne til information om, hvad der sker under den blodige konflikt.
Kampene begyndte ved morgengry torsdag, da Islamisk Stat i Irak og Levanten angreb en af Nusra Frontens stillinger.
Nusra Fronten er knyttet til al-Qaeda.
Både gruppen Islamisk Stat i Irak og Levanten og Nusra Fronten har som mål at nedkæmpe præsident Bashar al-Assads styre.
Men de to grupper har længe været i blodig konflikt.
Oppositionen i Syrien er i det hele taget dybt splittet mellem en række grupper, der spænder fra konservative islamister til sekulære og den Frie Syriske Hær, som i begyndelsen af krigen udgjorde det mest troværdige alternativ til Assad.
Ingen af grupperne synes imidlertid at have bred legitimitet i den syriske befolkning i dag efter mere end tre års krig, der menes at have kostet flere end 150.000 mennesker livet.

