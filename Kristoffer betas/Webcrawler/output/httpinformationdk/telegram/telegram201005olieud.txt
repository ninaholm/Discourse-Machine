Olieudslip udløser flodbølge af retssager
Olieselskabet BP og en række andre virksomheder kan se frem til en sand flodbølge af søgsmål ovenpå olieudslippet i Den Mexicanske Golf.


 De forskellige selskaber, der er forbundet med det voldsomme olieudslip i Den Mexicanske Golf, står over for en flodbølge af søgsmål, hvilket kan betyde enorme erstatningsudbetalinger.
Indtil videre er der anlagt næsten 100 søgsmål på tværs af de berørte stater og advokater mener, at der kan blive tale om en større erstatninger end i forbindelse med olieudslippet fra tankskibet Exxon Valdez i 1989.
- Det er ikke kun en miljøkatastrofe, det er en retlig katastrofe, siger Troy King, rigsadvokat i staten Alabama.
- Det virker til, at denne her vil overgå Exxon Valdez-erstatningen, siger Zygmynt J.B. Plater, der stod spidsen for en særlig juridisk kommission i forbindelse med Exxon Valdez-ulykken.
Selskabet BP står over for flest søgsmål. Den engelske oliegigant ejer den undersøiske oliekilde, der i øjeblikket spyr omkring 795.000 liter råolie ud i Den Mexicanske Golf hvert døgn.
Olieudslippet truer både lokal fiskeindustri, strande, økosystemet og dyrelivet i kystområderne ved Den Mexicanske Golf.
BP planlægger at arbejde på og omkring en nødventil ved oliekilden på bunden af Den Mexicanske Golf i løbet af kort tid i håb om at stoppe udslippet.
Olieplatformen Deepwater Horizon sank cirka 80 kilometer ud for Louisianas kyst efter en eksplosion den 22. april, hvilket betyder at defekte undersøiske rørledninger lukker olie ud i Den Mexicanske Golf. 11 personer omkom i ulykken.
