Udenlandske kunstnere på dansk støtte



 Udenlandske kunstnere skal nu have mulighed for at søge danske støttemidler hos Kunstrådet, så de i en periode kan arbejde i Danmark.
 Udspillet bygger på erfaringerne fra en lignende ordning inden for billedkunsten. Nu vil rådet udvide ordningen, så den også kommer til at omfatte litteratur, scenekunst og musik.
 Kunstrådets formand, Mads Øvlisen, siger i en pressemeddelelse, at målet med ordningen er at fremme dialogen inden for kunstens verden.
 - Det er indlysende vigtigt og udviklende for dansk kunst, at danske kunstnere kommer ud i verden, men lige så vigtigt, at udenlandske kunstnere kommer til Danmark, understreger han.
 Kunstrådet forventer, at 25-30 udenlandske kunstnere hvert år vil komme til landet med støtte fra ordningen. Der er foreløbigt afsat seks mio. kr. til initiativet i det næste par år. 

