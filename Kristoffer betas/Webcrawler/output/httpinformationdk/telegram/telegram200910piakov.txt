Pia K: Overraskende god tale fra Løkke



 Overraskende god.
 Det er karakteren fra Dansk Folkepartis formand, Pia Kjærsgaard, efter statsministerens åbningstale i Folketinget.
 - Den var faktisk overraskende god - bedre, end jeg havde forventet, siger hun.
 Pia Kjærsgaard har ved flere lejligheder efterlyst, at statsminister Lars Løkke Rasmussen markerer sig skarpere på hjemmebanen frem for i det verdensomrejsende klimadiplomati. Hun hæfter sig ved, at talen fokuserede på nære temaer som konsekvens og kriminel lavalder.
 - Det er godt, at man nu ser på en sænkning af den kriminelle lavalder sammen med en god forebyggende indsats. Det er også godt med en konsekvens for forældre, der ikke sørger for at være efter deres børn, siger hun med henvisning til regeringens planer om at sænke den kriminelle lavalder til 14 år samtidig med, at børnefamilieydelsen for unge mellem 15 og 17 år fremover gøres afhængig af, at de er under uddannelse, i arbejde eller laver noget andet.
 Hun er også tilfreds med, at statsministeren i hendes ører reelt aflyser en afstemning om de danske EU-forbehold.
 Regeringens planer om regelforenkling i den offentlige sektor er Pia Kjærsgaard en forsigtig tilhænger af.
 - Jeg er ikke sikker på, at det er lige godt alle steder. Der skal tilsyn med, at de ældre i vores samfund har det godt. Men regelforenkling er godt. Hvis vi kan fjerne regler for at få mere tid til den enkelte, så er det rigtig godt, siger hun.
 Regelforenkling har været et tema, som regeringen har sagt mange ord om i årevis, uden at det har rykket sig ret meget. Men Pia Kjærsgaard tror på, at der sker noget nu.
 - Jeg synes, det var forpligtende denne gang. Det har ikke i den grad været inde i åbningstaler tidligere og med tal på, hvor meget man kan spare. Det skal regeringen holdes op på, siger hun.
