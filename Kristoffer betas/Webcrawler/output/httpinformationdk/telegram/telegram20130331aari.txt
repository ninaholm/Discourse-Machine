31-årig norsk kvinde er bortført i Egypten
En norsk kvinde og en israelsk mand blev bortført, da de var på vej til Dahab i Sinai-ørkenen.


 To turister er blevet bortført af bevæbnede beduiner i Sinai-ørkenen i Egypten. Den ene af dem er en 31-årig norsk kvinde, mens den anden er en israelsk mand.
Det egyptiske politi siger, at turisterne var på vej fra feriestedet Taba på grænsen mellem Egypten og Israel til badebyen Dahab, da seks bevæbnede mænd standsede deres bil.
Parret blev tvunget over i angribernes bil og kørt bort fra stedet, mens deres egyptiske chauffør blev frigivet.
Israelske myndigheder bekræfter, at der forhandles om deres løsladelse, men det norske udenrigsministerium ønsker ikke at sige noget om udviklingen i sagen.
- Vi ønsker ikke at gå nærmere ind i detaljerne i håndteringen af situationen, men vi arbejder intenst med sagen, siger kommunikationsrådgiver Svein Michelsen i Udenrigsministeriet til NTB.
- Vi tager situationen dybt alvorligt og har sammen med relevante myndigheder mobiliseret de nødvendige ressourcer for at håndtere situationen. Vi har gode forhåbninger om, at dette løser sig på en god måde, siger Michelsen.
Han bekræftede tidligere fredag, at en norsk kvinde var blevet bortført.
Militante grupper i Sinai har tidligere foretaget bortførelser, hvor de har krævet at få udvekslet deres gidsler med fængslede oprørere.
Israel har gentagne gange advaret mod gidseltagninger i Sinai, hvor militante på et forholdsvist lavt niveau kæmper mod militær og politi og fra tid til anden foretager angreb mod Israel.
Fredagens bortførelse synes dog ikke at være politisk motiveret. Beduiner i området siger, at gidseltagerne vil forsøge at udveksle gidslerne med fængslede familiemedlemmer.
Beduiner bortførte for to uger siden to briter. De blev frigivet få timer senere efter forhandlinger med myndighederne.
Det britiske par blev bortført, mens de forsøgte at hæve penge i en bank på deres vej mod feriebyen Sharm el-Sheikh.
