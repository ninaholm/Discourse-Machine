Fakta om klyngebomber: Den lumske dræber
Forsvaret er gået i gang med at afskaffe sine klyngebomber, som ofte er skyld i dødsfald blandt civile.


 * Klyngebomber kan afskydes som granater fra artilleri eller kastes som bomber.
 * De består af en beholder, som åbner sig i luften og spreder op til flere hundrede mindre bomber eller sprængladninger over et stort område.
Småbomberne falder frit og kan derfor ikke rettes mod et specifikt militært mål. For hver 100 ofre for klyngebomber er 98 civile og kun to soldater.
 * Klyngebomber skal eksplodere, når de rammer jorden, men det gør de ofte ikke. I stedet ligger de tilbage og fungerer som en slags landminer, der dræber og lemlæster civile lang tid efter, at krigen er slut.
 * Danmark besidder to typer klyngevåben, der skal destrueres senest 1. august 2018. Det drejer sig om i alt cirka 42.000 styk granater med klyngeammunition, der indeholder cirka 2.520.000 småbomber.
* Prisen for destruktionen bliver 17,7 millioner kroner, hvor der er afsat ni millioner kroner i 2012 og 8,7 millioner kroner i 2013.
* Sådan destruerer forsvaret klyngebomberne:
Efter granaten er blevet skilt ad, bliver udkasterladningen brændt af, mens slagmekanismen bliver transporteret til Spanien, hvor den bliver brændt i en speciel ovn.
Bombletten bliver kølet ned til minus 200 grader, hvorefter den bliver deformeret i en hydraulisk presse, hvor sprængstof bliver adskilt fra metal.
Herefter bliver sprængstofferne brændt, mens metaldelene bliver varmebehandlet, så man er sikker på, at alt sprængstof er fjernet. Granatbøssen bliver savet i mindre dele.
Alt sprængstof destrueres ved afbrænding.
(Kilder: Forsvaret og Ritzau)
