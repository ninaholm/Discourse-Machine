Atomforhandlinger med Iran er mislykket
Samtaler mellem Iran og den såkaldte P5+1 gruppe om iranernes omstridte atomprogram endte uden resultater.


 Iran og verdenssamfundet nåede ikke til nogen enighed, da parterne endnu en gang satte sig til bordet for at drøfte Irans kontroversielle atomprogram.
Tirsdag aften sluttede to dages forhandlinger mellem Iran og landene i den såkaldte P5+1 gruppe, der består af Sikkerhedsrådets fem permanente medlemmer - USA, Rusland, Storbritannien, Frankrig og Kina - samt Tyskland.
EU's udenrigschef, Catherine Ashton, sagde efterfølgende, at der er store forskelle i holdningerne mellem parterne.
- Det er fortsat klart, at der er betydelige kløfter mellem substansen i de to positioner, siger Ashton, der repræsenterer P5+1 gruppen.
EU-udenrigschefen tilføjer, at der har været "hårde og ligefremme" meningsudvekslinger under mødet, der foregik i Moskva.
Trusler om skærpede sanktioner har hængt over forhandlingerne, og efter det resultatløse møde erklærer Frankrig, at skruen bør strammes over for styret i Teheran i form af skærpede oliesanktioner fra EU's side fra 1. juli.
- Sanktionerne vil fortsat blive skærpet, så længe Iran afviser at forhandle seriøst, siger den franske udenrigsminister, Laurent Fabius, i en pressemeddelelse.
Iran og stormagterne holder dog liv i forhandlingerne i og med, at de er blevet enige om at fortsætte dem. Næste møde bliver i Istanbul i Tyrkiet den 3. juli.
Vesten mistænker Iran for at bruge sit atomprogram som skalkeskjul til at fremstille en atombombe, mens præstestyret i Teheran holder fast i, at programmet udelukkende tjener fredelige formål.
