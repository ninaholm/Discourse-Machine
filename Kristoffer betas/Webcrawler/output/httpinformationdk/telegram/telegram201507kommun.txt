Kommuner hyrer lobbyister til at påvirke Christiansborg
Inden for trafikpolitikken bruger en række danske kommuner lobbyister i kampen om veje, broer og tunneler.


 For at få de højeste ønsker på især trafikområdet opfyldt, tyr flere danske kommuner til lobbyister, som kan tale deres sag og påvirke politikerne på Christiansborg.
Det skriver Jyllands-Posten søndag.
Avisen har fået aktindsigt i alle 98 kommuners udgifter til ekstern lobbyisme fra 2012 og frem til dags dato. I den periode er der ifølge Jyllands-Posten brugt penge på lobbyindsatser i flere end 10 forskellige projekter.
Et eksempel er Odense Kommune, som har betalt bureauet Burson-Marsteller mindst 800.000 kroner i forbindelse med et letbaneprojekt.
Og Helsingør har sammen med svenske Helsingborg brugt knap en million kroner på at lobbye for en tunnelforbindelse under Øresund mellem de to byer, skriver Jyllands-Posten.
Andre har ifølge Jyllands-Posten brugt lobbykroner via komitéer til fordel for bestemte projekter eller ved at betale ingeniørrapporter og vækstanalyser af trafikinvesteringer, som de vil skabe momentum for.
Rasmus Prehn (S) har været transportordfører i fire år og siger, at kommunerne forsøger at påvirke i højere grad, når man har netop den post.
- Det oplever man i meget højere omfang som transportordfører end for eksempel som kommunalordfører, som jeg har været før.
- Der er flere henvendelser, og det er tydeligt, at der bliver brugt flere penge på at få lavet illustrativt materiale, der gennemgår projekterne, siger han til Jyllands-Posten.
Ifølge Henrik Gudmundsson, seniorforsker på Danmarks Tekniske Universitet (DTU) kan ifølge avisen godt kan forstå, at kommunerne betaler sig fra at få hjælp til at kortlægge magtens netværk.
- Det lyder meget forståeligt i mine ører, for der er en masse uformelle konstellationer, som ikke umiddelbart er synlige, når man ser på det udefra, siger han til Jyllands-Posten.
