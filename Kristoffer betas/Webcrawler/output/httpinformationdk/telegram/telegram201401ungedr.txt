Unge vil droppe DR: Er trætte af tvungen licens
Hvis de unge kan slippe for licensen, er 45 procent klar til at fravælge DR. Kæmpeproblem, siger medieforsker


 
	Flere danske unge er trætte af den tvungne licensbetaling til DR.

	45 procent af de 18-35-årige ville fravælge DR, hvis det betød, at de kunne slippe for at betale den årlige medielicens på 2436 kroner. Det viser en ny undersøgelse, som Gallup har lavet for Berlingske. For alle aldersgrupper er tallet 29 procent.

	Formanden for Liberal Alliances Ungdom, Rasmus Brygger, mener, at man bør skrotte den tvungne licens.

	- Tiden er ganske enkelt løbet fra hele tanken om public service. Den stammer fra en tid, hvor ikke alle formodedes at have adgang til information om samfundet eller ikke havde råd til det, men det har alle jo i dag.

	- Enhver kan oplyse sig selv efter egne behov ved at søge informationer på nettet, siger Rasmus Brygger til Berlingske.

	Gallup-undersøgelsen bekymrer DRs generaldirektør, Maria Rørbye Rønn. Men hun fremhæver dog selv en undersøgelse, der viser, at 96 procent af alle danskere benytter sig af DR i løbet af en uge, skriver avisen.

	- Vi har ikke været gode nok til at lave et tilstrækkelig stærkt public servicetilbud til de unge på TV. Men det spejler en tendens, der går igen over hele Europa, siger Maria Rørbye Rønn til Berlingske.

	- Og det er selvfølgelig også derfor, at vi har lavet DR3, der tager udgangspunkt i de unges virkelighed med emner, som de kommercielle medier ikke dækker, tilføjer hun.

	Undersøgelsen vækker også bekymring hos både Socialdemokraterne og Venstre, men ingen af partierne taler om at gøre licensbetalingen frivillig.

	Medieforsker Lars Kabel ved Danmarks Journalisthøjskole kalder det "et kæmpeproblem" for DR, at så mange unge gerne ville vælge public service-mediet fra.

	Ifølge ham viser undersøgelsen, at de unge benytter sig af andre medier end blot "klassisk broadcast", skriver Berlingske.

