Ingen kan slå Daniel Day-Lewis: Vinder tredje Oscar
Daniel Day-Lewis er den første til at vinde kategorien bedste mandlige hovedrolle tre gange.


 Daniel Day-Lewis vinder en Oscar for bedste mandlige hovedrolle ned titelrollen i Steven Spielberg-filmen "Lincoln".
Selvom store stjerner som Hugh Jackman (Les Misérables), Denzel Washington (Flight), Bradley Cooper (Silver Linings Playbook) og Joaquin Phoenix (The Master) også var nomineret til prisen for solide hovedroller, så var de bare statister til en af uddelingens helt store priser.
Snakken i Hollywood var, at med Daniel Day-Lewis som nomineret, så kunne konkurrenterne ligeså godt undlade at forberede en takketale. For chancen for at få brug for den var minimal.
Det er nemlig Daniel Day-Lewis' tredje Oscar, senest vandt han i 2008 for There Will Be Blood. Han er samtidig den eneste, der har vundet kategorien bedste mandlige hovedrolle tre gange.
Forinden havde han da også blandt andet taget prisen ved Golden Globe og Bafta-uddelingerne for sin forvandling til den amerikanske præsident Abraham Lincoln under arbejdet med at afskaffe slaveri i USA.
