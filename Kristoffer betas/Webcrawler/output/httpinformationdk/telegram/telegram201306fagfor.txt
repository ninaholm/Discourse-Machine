Fagforeninger: Stram kommuneaftale bremser væksten
Kommunerne skal have lov at bruge flere penge for at sætte gang i væksten, lyder det fra FOA og HK/Kommunal.


 Aftalen om kommunernes økonomi i 2014 er så stram, at den vil forlænge den økonomiske krise. Sådan lyder det fra fagforbundet FOA, der repræsenterer cirka 190.000 medarbejdere i hovedsageligt kommuner og regioner.
- Aftalen indebærer desværre, at kommunerne i 2014 skal fortsætte den økonomiske nedskæringslinje, som flere og flere økonomer vender sig imod, siger forbundsformand, Dennis Kristensen, fra FOA.
Han mener ikke, at det økonomiske råderum for kommunerne bliver større med aftalen.
Ifølge Dennis Kristensen får kommunerne lov til at flytte rundt med pengene, men alt peger stadig på, at kommunerne sparer langt mere, end de er forpligtet til ifølge aftalen med regeringen.
- FOAs budgetundersøgelse fra forleden viser, at mere end hver fjerde kommune putter med de penge, som var beregnet til børn, elever, ældre, syge og udsatte.
- Det er tæt på at være forrykt i en tid, hvor næsten alle - og selv vismændene - anbefaler øget økonomisk aktivitet for at sætte gang i job, vækst og øget service, siger Dennis Kristensen.
Også hos HK/Kommunal er man langt fra tilfreds med aftalen.
Borgere og virksomheder er taberne med den nye kommuneaftale for 2014, hvor driftsudgifterne til den borgernære velfærd i en reel minusvækst bliver barberet med 2,6 milliarder kroner sammenlignet med 2013.
Sådan lyder det fra HK/Kommunals formand, Bodil Otto, der repræsenterer 55.000 kommunale medarbejdere.
- Børnehaver, skoler, ældrepleje, sygdomsforebyggelse og effektive behandlinger af sager som bygge- og miljøtilladelser spiller en helt afgørende rolle for, at der kan ske ny fremgang i hele samfundet, siger Bodil Otto.
Hun peger på, at velfærdsydelser er forudsætningen for, at der bliver skabt vækst og job i den private sektor.
Bodil Otto er blandt andet bekymret for en del af aftalen, hvor der skal frigøres 770 millioner kroner i 2014 til en mere effektiv, kommunal administration.
- Jeg er gået og vil fortsat gå konstruktivt ind i alle processer, der har til formål at effektivisere den offentlige sektor, så borgerne tilbydes mest mulig velfærd for pengene. Men med finansministerens aftale med KL for 2014 bør alle borgere bekymre sig.
