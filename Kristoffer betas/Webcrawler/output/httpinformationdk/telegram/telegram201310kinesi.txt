Kinesisk domstol vil høre Bo Xilais appel
Den tidligere toppolitiker i Kina Bo Xilai får mulighed for at appellere dommen, han fik for korruption.


 Det kinesiske retsvæsen giver nu den dømte, tidligere toppolitiker Bo Xilai mulighed for at appellere sin livstidsdom i fængsel. Det vides ikke, hvornår appellen vil komme for retten, men reglerne foreskriver, at han skal høres inden for to måneder.
I en kort udtalelse giver retten i Jinan, der er hovedstad i den østlige Shandong-provins i Kina, ham lov til at appellere dommen, efter at han under sin retssag havde "nægtet at acceptere dommen".
- Retten har, efter undersøgelser, besluttet at acceptere appellen i tråd med loven, lyder det i udtalelsen fra retten på dens hjemmeside.
Men selvom Bo har ret til at appellere, er det ikke sandsynligt, at hans dom vil blive omstødt, da retsvæsnet er kontrolleret af det ledende kommunistparti, der for længst har kendt ham skyldig.
Bo har fået dommen, efter at han er blevet kendt skyldig i anklager om korruption, bestikkelse og magtmisbrug.
Vestlige medier har ikke haft adgang til at følge retssagen mod Bo, der tidligere var partichef i den store kommune Chongqing med over 30 millioner indbyggere.
Men Kinas myndigheder rapporterede dagligt via sociale medier om forløbet af sagen.
Kineserne fik med sagen et indblik i det liv, der leves i den ledende klasse i landet. Et liv, hvor penge ikke er noget, man mangler.
Efter retssagen har kinesiske medier påpeget, at korruption ikke er noget, man slipper for - uanset på hvilket niveau, man befinder sig.
Trods den store fokus, der har været på sagen mod Bo Xilai, er det ifølge eksperter næppe sandsynligt, at sagen vil blive efterfulgt af andre sager mod korruption, så længe Kinas nye ledelse nyder loyalitet og lydhørhed.
