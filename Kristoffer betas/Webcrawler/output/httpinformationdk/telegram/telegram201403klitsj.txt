Klitsjko: Ukrainerne skal gribe til våben nu
Den ukrainske toppolitiker Vitalij Klitsjko vil have befolkningen mobiliseret til en eventuel krig mod Rusland


 Den fremtrædende ukrainske politiker og præsidentkandidat, Vitalij Klitsjko, har lørdag opfordret til generel mobilisering, efter at Ruslands parlament har givet præsident Vladimir Putin lov til at indsætte russiske styrker på Ukraines Krim-halvø.
- Klitsjko opfordrer til en erklæring om generel mobilisering, lyder det i en meddelelse fra partiet Udar, som den tidligere verdensmester i sværvægtsboksnings er formand for.
Klitsjko gør det klart, at han går ind for en øjeblikkelig militær mobilisering som svar på "den russiske aggression", dvs. at ukrainerne skal bevæbnes for at forsvare sig.
Ukraines midlertidige præsident, Oleksandr Turtjynov, har indkaldt sit nationale sikkerhedsråd på grund af udviklingen på Krim.
Flere vestlige lande har udtrykt bekymring over den tilspidsede udvikling på Krim og opfordret Rusland til at respektere Ukraines suverænitet. EU's udenrigsministre er indkaldt til et krisemøde om situationen i Ukraine mandag.
Også FN's Sikkerhedsråd er atter indkaldt til hastemøde lørdag aften på baggrund af den seneste udvikling og den usikre situation i Ukraine.
Det er Storbritannien, der har ønsket mødet, skriver den britiske FN-ambassadør Mark Lyall Grant på Twitter ifølge nyhedsbureauet dpa. Mødet begynder klokken 20 dansk tid.
Prorussiske militsgrupper i fuld kampmundering patruljerede ifølge nyhedsbureauet AFP i Krims hovedby Simferopol lørdag, og lignende grupper har i de foregående dage sikret sig kontrol over flere vigtige bygninger.
