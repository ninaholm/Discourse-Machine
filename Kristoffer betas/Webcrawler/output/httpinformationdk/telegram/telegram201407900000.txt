900.000 danskeres cpr-numre lækket ved en fejl
900.000 danskere risikerer at blive udsat for datakriminalitet efter en alvorlig fejl på CPR-kontoret.


 CPR-kontoret under Økonomi- og Indenrigsministeriet har onsdag ved en fejl lagt 900.000 danskeres cpr-numrene frit frem på internettet. De risikerer dermed at blive ofre for identitetstyveri og anden datakriminalitet, skriver Børsen.dk.
De danskere, der er berørt af fejlen, har registreret sig på dem såkaldte Robinson-liste, der betyder, at man ikke ønsker adresserede reklamer, samt at virksomheder ringer uopfordret til én med tilbud og reklamer.
Datalækagen blev ifølge børsen.dk opdaget af Finn Gilling, der driver firmaet Gilling ApS, som i over 10 år har arbejdet med personfølsomme data som statens distributør af ejendomsoplysninger.
- Vi reagerer med det samme, og skriver til CPR-kontoret, at der er kommet cpr-numre på listen.
- Vi fik først klokken 19.29 svar fra CPR-kontoret om, at listen var taget ned. Min opfattelse er, at det danske cpr-nummer-system er så kompromitteret, at cpr-nummeret alene ikke mere bør kunne benyttes til nogen former for online-transaktioner, siger Finn Gilling til Børsen.dk.
Kontorchef på CPR-kontoret Carsten Grage bekræfter ifølge Børsen.dk, at hundredtusindvis af danskeres cpr-numre er blevet lækket.
- Fejlen er sket hos CSC, der siden 2000 har leveret en datafil hvert kvartal. Af en eller anden grund er cpr-numrene denne gang kommet med sammen med personernes navne og adresser, siger Carsten Grage til Børsen.dk.
Han forventer en hurtig redegørelse fra CSC om forløbet.
Ifølge Carsten Grage har lækagen stået på i 50 minutter, før CPR-kontoret lukkede for adgang. Op mod 18 firmaer har i dette tidsrum hentet listen til brug for deres markedsføring. Firmaerne har i dag til klokken 16 til at bekræfte over for CPR-kontoret, at data er slettet, skriver Børsen.
Sagen om fejlen på CPR-kontoret sker i kølvandet på flere ugers debat om datasikkerhed i Danmark.
For omkring to uger siden lækkede hackere cpr-numrene på 91 folketingsmedlemmer, der var med til at stemme en lov igennem, som opretter et nyt center for cybersikkerhed.
