Kommunerne skærer hårdt i ældreplejen
Kommunernes budgetter skal hænge sammen med nedskæringer - ikke mindst på ældreområdet - viser ny undersøgelse


 Mindre rengøring og færre bade til landets ældre. Det kan være nogle af konsekvenserne af de nye krav til kommunernes budgetter, viser en ny undersøgelse ifølge Avisen.dk.
Fire ud af ti kommuner forventer således, at både antallet af ansatte og serviceniveauet vil falde i deres kommune i 2016 ifølge en ny undersøgelse, som analysebureauet Epinion har foretaget for fagforbundet FOA. 84 af landets 98 kommuner har svaret.
Kravet om besparelser er blevet nødvendigt, efter at regeringen fik forhandlet det såkaldte omprioriteringsbidrag hjem i kommuneaftalen.
Konkret betyder det, at kommunerne skal aflevere én procent af deres budget - 2,4 milliarder kroner - til regeringen de næste fire år. De får 1,9 milliarder tilbage i 2016, men samme tilbagebetaling er der ingen garanti for i 2017, 2018 og 2019.
Finansordfører René Christensen (DF) forstår ikke, at Martin Damm (V), formand for Kommunernes Landsforenings (KL), har fået mandat til at indgå kommuneaftalen med regeringen, når kommunerne nu forudser så alvorlige konsekvenser af den.
- Jeg håber, KL fremover forvalter deres mandat bedre, end de har gjort denne gang. Vi har været med til at godkende aftalen i Folketinget, men det er sket i respekt for det kommunale selvstyre - mere ligger der ikke i det.
- Og hvis jeg sad i en kommune, ville jeg være meget opmærksom på, hvad KL går til forhandling med fremover, siger han til Avisen.dk.
45 procent af kommunerne nævner "generelle besparelser/rammebesparelser", når de skal pege på, hvor man vil se nedskæringerne i næste års budget.
Som supplement til Epinions undersøgelse har FOA udarbejdet en stikprøve blandt spareforslag, som 20 kommuner i øjeblikket arbejder med i forbindelse med budgetterne for 2016.
Samtlige kommuner foreslår rammebesparelser, serviceforringelser eller effektiviseringer på ældreområdet.
