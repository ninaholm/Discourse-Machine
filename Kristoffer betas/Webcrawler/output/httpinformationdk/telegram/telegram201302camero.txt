Cameron advarer Skotland: Selvstændighed koster jer dyrt
Skotland mister økonomisk styrke, indflydelse og national sikkerhed, hvis de bryder unionen med London.


 Den britiske leder, David Cameron, går i offensiven mod de skotske nationalister, som kræver selvstændighed.
Han sætter nu blus under den kampagne, som skal overbevise befolkningen i Skotland om at blive i Storbritannien - forud for folkeafstemningen næste år, hvor skotterne skal stemme om uafhængighed.
Mandag spiller regeringen i London ud med sin første analyse af en eventuel skotsk løsrivelse - samme dag, som der kommer en rapport fra en arbejdsgruppe, der har kigget på de økonomiske muligheder for et selvstændigt Skotland.

- Vi vil levere en ekspert-baseret analyse, der skal forklare Skotlands plads i Storbritannien, og hvordan det vil ændre sig med en adskillelse, siger David Cameron ifølge BBC.

- Vi vil ikke undvige fra at lægge kendsgerninger og beviser på bordet til det skotske folk. Dette må ikke være et spring ud i mørket, men en beslutning, der skal træffes i dagslys, tilføjer han.
Folkeafstemningen om Skotlands uafhængighed, der finder sted i 2014, kan føre til, at Storbritannien brydes op efter 300 år, så der fremover kun vil være England, Wales og Nordirland i unionen.
Det vil David Cameron for alt i verden undgå.
- Vores forfædre udforskede verden sammen, og vores bedsteforældre gik i krig sammen ligesom vores venner og slægtninge, og dette efterlader dybe, ubrydelige bånd mellem folkene på disse øer, siger han.
Den britiske regeringsleder peger på, at skotterne allerede har sit eget parlament i Edinburgh, som tager sig af blandt andet sundhed og uddannelse.
- Skotterne kan tage alle disse beslutninger og mere til for at imødekomme Skotlands konkrete behov, siger Cameron.
 - Og det kan de gøre uden at miste fordelene ved at være en del af Storbritannien - økonomisk styrke og muligheder, international indflydelse og national sikkerhed, lyder det.
Skotland har sit eget flag, sit eget retssystem, sine egne sportshold samt en klar national identitet rundet af de mange århundreders rivalisering med naboen i syd.
I foråret 2011 vandt den skotske førsteminister, Alex Salmond, og hans Skotske Nationale Parti (SNP), som har lovet vælgerne en folkeafstemning, valget til det skotske parlament.
Salmond mener selvstændighed vil styrke Skotlands økonomi og bane vejen for mere velstand.
Et af de store stridspunkter i drøftelserne mellem London og Edinburgh er fordelingen af olien i Nordsøen. Det skønnes, at der kan udvindes olie og gas svarende til 20 milliarder tønder olie fra den britiske del af Nordsøen.
