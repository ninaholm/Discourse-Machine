23 russere på skib kapret af pirater



 Der befinder sig 23 russiske, to filippinske og to ghanesiske søfolk om bord på en thailandsk fisketrawler, der er blevet kapret af somaliske pirater. Det oplyser Ruslands udenrigsministerium fredag.
 Ingen blev såret, da skibet, Thai Union 3, blev kapret torsdag, hedder det i en erklæring fra ministeriet.
 - Vi har modtaget en liste over besætningsmedlemmer, der viser, at der er 23 russiske søfolk om bord, såvel som to filippinere og to ghanesere, hedder det.
 Fiskerfartøjet blev angrebet af to skiffbåde omkring 200 sømil nord for Seychellerne, oplyser den EU-flådestyrke, der er sat ind for at bekæmpe pirater.
 Somaliske pirater har næsten dagligt gennemført angreb i nærheden af Seychellerne, siden de kraftige monsunvinde i området aftog for en måned siden. Piraterne tilbageholder i øjeblikket ni skibe med tilsammen omkring 200 besætningsmedlemmer.
