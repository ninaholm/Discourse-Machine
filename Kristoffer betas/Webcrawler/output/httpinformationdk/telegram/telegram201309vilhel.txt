Vilhelmsen: Ingen ældre skal frygte manglende pleje
Socialministeren slår fast, at ældres plejebehov ikke skal være overladt til deres børns velvilje.


 Ældrepleje er og bliver en samfundsopgave, som kommunerne skal tage sig af.
Det slår Socialminister, Annette Vilhelmsen (SF) fast i et skriftligt svar til Ritzau.
Jyllands-Posten bringer mandag en undersøgelse fra Rambøll Analyse, hvor 71,3 procent af de adspurgte mener, at pårørende ikke bør passe og pleje deres ældre familiemedlemmer mere, end de gør i dag.
Annette Vilhelmsen er enig med flertallet og maner til ro. Hun understreger, at det ikke kommer på tale, at ældrepleje i en højere grad skal ske gennem ens egen familie.
- Det er vigtigt, at de pårørende forbliver en aktiv del af de ældre menneskers sociale liv, så vi undgår ensomhed og social isolation. Men jeg vil gerne slå fast, at ingen skal frygte at være overladt til deres børns velvilje, når det gælder plejebehovet, siger ministeren.
- Ældre borgere, der kan selv, skal hjælpes til at forblive uafhængige af hjælp så længe som muligt. Jeg tror på, at det er et grundlæggende ønske hos alle mennesker, at man er selvhjulpen og kan indrette sin tilværelse, som man selv ønsker, siger hun.
Undersøgelsen fra Rambøll Analyser overrasker ikke Enhedslistens socialordfører, Finn Sørensen. Men hvis man i fremtiden skal sikre, at plejebehovet bliver dækket af uddannet personale i stedet for de pårørende, må man sadle om, mener han.
- De seneste fem år er fem millioner timer til ældreplejen sparet væk. Det er vigtigt at prioritere ældreomsorg rent økonomisk, så der er de fornødne ressourcer, forklarer han.
Socialdemokraternes ordfører, Maja Panduro (S), er heller ikke overrasket over danskernes holdning i undersøgelsen, men understreger:
- I regeringens økonomiske planer er der sat penge af til såkaldte demografiske udfordringer.
- Dem, der har regnet på udgifterne til de ældre, siger, at det svarer til en 0,6 procents vækst eller 33.000 ekstra sæt hænder i 2020 til blandt andet ældrepleje, fortæller hun.
