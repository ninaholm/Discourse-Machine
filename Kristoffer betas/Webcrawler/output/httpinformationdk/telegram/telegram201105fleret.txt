Flere tyskere vil dø af farlig tarmbacille
Tarmbakterien VTEC vil kræve endnu flere tyske dødsofre, forudser hospitalschef. Foreløbig er 11 tyskere døde.


 Den farlige VTEC-bakterie har indtil videre kostet 11 tyskere livet, og den vil fortsætte med at kræve dødsofre i den kommende tid.
Det forudser professor Jörg Debatin, leder af Hamburgs Universitetshospital Eppendorf over for det tyske nyhedsbureau dpa.
De tyske myndigheder har mistanke om, at flere end 1200 er ramt af bakteriesygdommen.
Senest har en 91-årig kvinde søndag mistet livet i Paderborn. Dermed blev hun det 11. dødsoffer. Der er tale om det første dødsfald uden for Nordtyskland.
I Hamburg alene er flere end 400 mennesker mistænkt for at være smittet med den sjældne bakterie. Af dem har mindst 91 fået den alvorlige følgesygdom HUS, der angriber nyrerne.
Jörg Debatin siger dog, at antallet af nye infektioner er på retur.

Ingen ved endnu, hvorfra smitten kommer, men det europæiske center for sygdomsforebyggelse og kontrol i Stockholm, ECDC, har indtil videre hæftet sig ved, at alle udbrud har vist sig hos personer, som har spist i Tyskland.
Senest er en dansker dog kommet under mistanke for at være ramt af bacillen fra Nordtyskland uden at have været over den dansk-tyske grænse.
Mandag eftermiddag har den tyske forbrugerminister, Ilse Aigner, og sundhedsminister Daniel Bahr indkaldt delstater og sundhedsmyndigheder til et krisemøde i Berlin for at få et overblik over epidemien.
De farlige bakterier er fundet på grøntsager, og det har fået konsekvenser for handlen - blandt andet i den tyske delstat Niedersachsen.
- Alene i Niedersachsen har fem store kunder annulleret deres bestillinger af grøntsager, siger Axel Boese fra de nordtyske grøntsagsproducenters forening ifølge radiostationen NDR's hjemmeside.
Symptomerne på VTEC-infektion strækker sig fra kortvarig, ublodig diaré over svær blodig diaré med voldsomme mavesmerter til alvorlige komplikationer som nyresvigt og dødsfald.

Normalt ses nyresvigt især hos børn, men i det aktuelle udbrud er der tale om især voksne patienter.
