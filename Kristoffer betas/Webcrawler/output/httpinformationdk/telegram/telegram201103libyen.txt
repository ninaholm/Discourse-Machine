Libyens oprørere tager kontrol med olieby
Oprørere hævder at have sendt Gaddafis styrker på flugt og taget kontrollen med olieby i det østlige Libyen.


 Libyske oprørere har efter voldsomme kampe drevet Muammar Gaddafis styrker på flugt fra oliebyen Ras Lanuf i det østlige Libyen.
Det oplyser to oprørere i telefonen til nyhedsbureauet Reuters.
- Vi har taget Ras Lanuf 100 procent, Gaddafis styrker er alle ude, siger en af oprørerne, Hafez Ihrahim, der befinder sig i byen.
En tilsvarende melding kommer fra en anden oprører, Rajab Zawawei, der befinder sig i byens lufthavn.
- Vi har taget Ras Lanuf 100 procent. Vi tog den for en time siden, sagde han ved 19.30-tiden dansk tid.
Det er ikke umiddelbart muligt at få oplysningerne bekræftet fra uafhængig side, men kort efter afviste den libyske viceudenrigsminister, Khaled Kaim, at Gaddafis styrker har måttet give slip på byen.
- Regeringen kontrollerer byen. Alt er roligt i Ras Lanuf, hævder han.
Tidligere på dagen havde oprørsstyrken indledt angreb mod en militærbase i udkanten af Ras Lanuf, hvor hæren svarede igen med artilleri og maskingeværild fra helikoptere.
Fra slagmarken hørtes eksplosioner, brag og hylende sirener fra de ambulancer, der kørte til og fra området.
Ifølge en læge er der mange dræbte og sårede, men kampene har gjort det umuligt for redningsmandskab at komme frem til ofrene.
Ras Lanuf ligger strategisk vigtigt på kystvejen. Byen har et raffinaderi, olierørledninger og en olieterminal.
Samtidig afviser en regeringskilde, at oprørerne skulle have taget kontrollen med Brega, der ligger syd for landets næststørste by, Benghazi.
- Brega er ikke faldet. Vi forfølger stadig en gruppe terrorister og sabotører i det område, siger kilden.
Forinden havde en anden regeringsembedsmand erkendt, at "Brega er tabt på nuværende tidspunkt".
