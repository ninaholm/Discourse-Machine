Skovbrand er blandt de største nogensinde i Californien
Det er lykkedes at få kontrol med en del af den enorme brand, der muligvis begyndte på en hashfarm.


 Den voldsomme skovbrand i Californien er ved at udvikle sig til en af de største i delstatens nyere historie.
Branden har hærget siden midten af august og er nu en af fire største, som er registreret i Californien, oplyser amerikanske embedsmænd.
Flammerne har forvandlet 900 kvadratkilometer land til aske og fortæret store områder af nationalparken Yosemite, der er en af vestkyststatens store turistattraktioner.
I weekenden er det lykkedes at bremse ilden ved at lave brandbælter og omringe de områder, hvor flammerne hærger. Flere tusinde brandfolk og næsten 700 specialtrænede indsatte fra Californiens fængsler deltager i slukningsarbejdet.
Adskillige boliger er blevet ødelagt, men endnu har branden ikke kostet menneskeliv.
To områder med Redwood-træer er truet af flammerne, men der er håb om, at de gigantiske nåletræer klarer sig.
- Vi gør alt for at beskytte dem, siger brandvæsnets talsmand Leslie Auriemmo.
Efterforskningen af årsagen til branden har endnu ikke ført til endelige konklusioner, men myndighederne har en mistanke om, at den er startet i en ulovlig cannabis-plantage.
Fem ud af de syv største skovbrande i Californiens moderne historie har fundet sted siden 2007.
