Protestledere overgiver sig i Thailand



 Fire af bannerførerne bag de seneste ugers masseprotester mod Thailands regering har i dag overgivet sig til politiet.
 Det oplyser landets politichef, efter at de regeringskritiske tilhængere af den tidligere premierminister Thaksin Shinawatra foreløbig har afblæst protesterne for at undgå blodsudgydelser. Demonstranterne begyndte tidligt på dagen at trække sig tilbage fra Bangkoks regeringskvarter, hvor voldsomme sammenstød i går kostede to mennesker livet og sårede 113 andre. 
 Blandt de protestledere, der har overgivet sig, er Veera Musikapong, som tidligere på dagen opfordrede demonstranterne til at give op "for at spare uskyldige menneskers liv". Sammen med titusinder af andre rødklædte Thaksin-støtter havde han blokeret premierminister Abhisit Vejjajivas hovedsæde i Bangkoks centrum og krævet regeringens afgang samt nyvalg.
 Protesterne fik i weekenden regeringen til at aflyse et asiatisk topmøde og erklære undtagelsestilstand i Bangkok, hvor politiet vil retsforfølge de rødklædtes ledere for brud på undtagelsestilstanden.
 Og selv om regeringschefen nu har fået situationen under kontrol igen, kan balladen hurtigt blusse op igen, da landet er dybt splittet.
 - Alt i alt tror jeg ikke, at historien slutter her. Krisen vil stadig trække i langdrag, siger Danny Richards, cheføkonom ved den økonomiske tænketank EIU i London. 
