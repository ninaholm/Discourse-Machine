Konservative holder teaparty i Washington
Tusindvis af konservative amerikanere samlet i Washington for at høre blandt andre Sarah Palin tale. Det sker på årsdagen for Martin Luther Kings berømte tale.


 Adskillige tusinde amerikanere fandt lørdag vej til Lincoln Memorial i hjertet af den amerikanske forbundshovedstad, Washington, hvor der var kaldt til konservativ folkedemonstration.
Talkshowværten Glenn Beck fra tv-stationen Fox har været en af hovedkræfterne bag arrangementet, der faldt på 47-års-dagen for, at den sorte borgerretsforkæmper Martin Luther King holdt sin berømte tale om "I have a dream" - netop ved Lincoln Memorial.
Men det er et rent tilfælde, at det konservative arrangement fandt sted på denne dag, siger Beck, der også har nedtonet kritik af sammenfaldet.
Mange af de, der mødte op lørdag, tilhører den bevægelse, der kaldes "teaparty" - en konservativ bevægelse, der af flere sorte grupper er blevet kritiseret for racisme.
Beck siger, at arrangementet var tænkt som u-politisk.
- Hvide ejer ikke Abraham Lincoln, sorte ejer ikke Martin Luther King, sagde han tidligere på måneden.
Blandt talerne var en af teaparty-heltinderne, nemlig den tidligere vicepræsidentkandidat, Sarah Palin, der talte om, at amerikanerne må vende tilbage til tidligere tiders værdier.
- Vi må ikke ændre Amerika fundamentalt, som nogle gerne vil. Vi må genindføre Amerika, genetablere hendes ære, sagde hun.
- Se jer omkring. I er ikke alene. I er amerikanere. I har den samme stålrygrad og det moralske mod som Washington, Lincoln og Martin Luther King. Det er i jer. Det vil holde jer oppe, som det holdt dem oppe, sagde hun, mens de mange mennesker svarede: "USA, USA, USA".
