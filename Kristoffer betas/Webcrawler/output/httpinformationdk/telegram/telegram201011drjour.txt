DR-journalister fordømmer Plummer-bog
DR's journalister vil ikke forsvare den tidligere generaldirektør Kenneth Plummer. Men man tager skarpt afstand fra metoderne bag bogen, der fældende Plummer.


 DR's journalister har fået begrænset deres arbejdsmetoder, efter at bogen om DR's nu tidligere generaldirektør Kenneth Plummer kom på gaden. 
Derfor tager journalistgruppen i DR nu "skarpt afstand" fra metoderne bag Kurt Lassens bog "Plummer - summen af kardemommen". Det sker i en fælles pressemeddelelse.
Kurt Lassen valgte at citere Kenneth Plummer, selvom de havde aftalt, at nogle oplysninger kun var til baggrund. Det er at gå over stregen, siger fællestillidsmand for journalisterne i DR, Steen Larsen.
- Der er ingen tvivl om, at Kenneth Plummer har kvajet sig og overskredet alle grænser for, hvad man bør gøre som generaldirektør. Men det legitimere ikke, at man bryder det etiske princip om at beskytte sine kilder, siger Steen Larsen.
Ved at bryde aftalen kunne Kurt Lassen afsløre, at Plummer har forsøgt at købe sig til tavshed om sit privatliv ved at tilbyde to historier, der indeholder fortrolige oplysninger. 
Blandt andet fortalte Plummer, hvem der var hans modkandidater i 2005, da der skulle findes en ny generaldirektør.
Men metodevalget bag afsløringen har fået konsekvenser for DR's journalister, som nu har sværere ved at få kilder til at tale til baggrund.
- Det er til skade for den uafhængige, fair og troværdige journalistik, DR ønsker at bedrive og har pligt til over for befolkningen, skriver journalisterne i en fælles udtalelse. 
Her garanterer DR's journalister samtidig, at kilder fortsat kan stole på, at en samtale til baggrund kun er til baggrund, indtil andet er aftalt.
