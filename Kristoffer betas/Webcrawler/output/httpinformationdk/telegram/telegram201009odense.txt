Odense afslører millionsvindel
Odense Kommune er plaget af socialt bedrageri med hjemmehjælpen. Kommunens kontrolgruppe har afsløret svindel for op mod halvanden million kroner.


 En gennemgang af bevillingerne til Odense Kommunes i alt 140 borgeres privatansatte hjemmehjælpere afslører en omfattende svindel. 
I 24 - eller i hver sjette - af sagerne har kommunens kontrolgruppe afsløret socialt bedrageri for op mod halvanden million kroner. Det skriver Fyens Stiftstidende.
- Det er meget, meget voldsomt, og det svækker tilliden til velfærdssamfundet, siger Peter Rahbæk Juel (S), social- og arbejdsmarkedsrådmand i Odense, til avisen. 
Ifølge loven kan plejekrævende borgere få penge af kommunen til at ansætte sine egne hjemmehjælpere - den såkaldte paragraf 94-ordning. I halvdelen af de 24 sager er hjælperne nu blevet fyret.
Ifølge Beth Tolstrup, leder af kontrolgruppen i Odense Kommune, er der primært tale om sager, hvor borgeren slet ikke har opholdt sig i Danmark i den periode, han eller hun har fået penge af kommunen til at aflønne hjemmehjælpen.
I de øvrige 12 bedrageritilfælde har kommunen desuden afsløret snyd med blandt andet boligsikring og pensionstillæg. I nogle tilfælde er der afsløret snyd for over 100.000 kroner pr. borger. 
Beth Tolstrup konstaterer desuden, at bedrageriet er centreret omkring Odense-bydelen Vollsmose. 
- Vi fik en række anonyme tip om, at der var noget at komme efter derude, så derfor gik vi i gang, siger hun til Fyens Stiftstidende. 
