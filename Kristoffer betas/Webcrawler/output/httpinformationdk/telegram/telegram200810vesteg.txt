Vestegnen kræver ny S-togstation



  Det daglige pres på morgen- og eftermiddagstrafikken på Københavns Vestegn er nu så voldsom, at kun en ny S-togsstation kan løse problemet.
 Det mener i hvert fald Brøndbys borgmester, Ib Terp (S), og Søren Enemark, hans kollega og partifælle i Glostrup, der vil anlægge en ny station ved Priorparken. 
 Derfor har de to bykonger rettet henvendelse til den konservative transportminister Lars Barfoed og Folketingets trafikordførere med en køreklar plan, der kan gøre den kollektive trafik mere smidig for vestegnens erhvervsliv, borgere og fodboldfans til og fra Brøndby.  
 - Vi har en færdig plan for en ny Priorparken S-togsstation, som er lige til at gå til, og som vil bidrage til, at mange menneskers hverdag bliver nemmere. Det mener vi, alle vil kunne se - forhåbentlig også regeringen, udtaler de to borgmestre i en pressemeddelelse. 

