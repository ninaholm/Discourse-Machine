Fransk ambassadør: Danmark er udfordret omkring Europol
Statsminister Lars Løkke Rasmussen informerer tirsdag EU-landenes ambassadører om det danske nej i torsdags.


 Efter det danske nej ved folkeafstemningen om retsforbeholdet arbejder statsminister Lars Løkke Rasmussen (V) på højtryk for at tage de første vigtige skridt i forhold til at få en parallelaftale på plads om det europæiske politisamarbejde, Europol.
 Danmark står efter nejet til at falde ud af politisamarbejdet i 2017.
Tirsdag har Løkke inviteret EU-landenes ambassadører til møde i Statsministeriet for at informere dem om det danske nej.
Blandt deltagerne er Frankrigs ambassadør i Danmark, François Zimeray. Han kommer ikke for at give Løkke gode råd på Frankrigs vegne, siger han.
- Det ville være fransk arrogance at anbefale statsministeren nogle ting. Jeg er her for at høre fra statsministeren, hvordan den danske regering vil håndtere det her emne efter folkeafstemningen - specielt hvad de sikkerhedsmæssige aspekter angår, siger han.
 Zimeray mener ikke, at han - eller at han på den franske regerings vegne - behøver kommentere den danske folkeafstemning eller resultatet.
- Vi behøver ikke kommentere den. Vi respekterer de danske vælgeres nej. Vi anerkender den danske regerings ønske om at holde Danmark så tæt på den europæiske kerne som muligt, siger han.
Den franske ambassadør fastslår dog, at Danmark har brug fra goodwill for at få en parallelaftale om Europol.
- Det er meget nødvendigt, og det er, som jeg forstår, også den danske regerings intention at få en aftale på plads omkring Europol, men det bliver ikke nemt, siger han.
Under valgkampen sagde nej-siden ved flere lejligheder, at en parallelaftale om Europol godt kunne laves.
Adspurgt, om den mission bliver nem eller vanskelig, svarer Zimeray:
- Jeg ved det ærlig talt ikke. Men der arbejdes på at lave en aftale, og det er vigtigt af hensyn til de sikkerhedsmæssige aspekter. Det er op til alle EU-lande at finde ud af det, og jeg ved ikke, hvordan det kommer til at fungere, siger Zimeray.
Ifølge den italienske ambassadør i Danmark, Stefano Queirolo Palmas, ville det være godt, hvis Danmark kunne få en parallelaftale.
- Alle ønsker, at der kan findes en løsning på en aftale. Det er i vores fælles interesse. Men jeg er ikke ekspert nok til at kunne sige i detaljer, om det bliver svært eller ej, siger han.
Efter sine møder med ambassadørerne tager Løkke fredag til Bruxelles for at drøfte den videre køreplan for en eventuel parallelaftale om Europol.
