20 dræbt af amerikansk fly i Pakistan



 Et amerikansk raketangreb mod en træningslejr for Taliban i det nordvestlige Pakistan kostede i dag mindst 20 mennesker livet, mens flere end 50 blev kvæstet. Det oplyser kilder i byen Barjo i regionen Kurram.
 Fire raketter slog ned i huse, hvor medlemmer af Taliban opholdt sig, siger lokale embedsmænd. I forbindelse med eksplosionerne fløj to førerløse amerikanske fly hen over området.
 En lokal beboer fortalte til udenlandske nyhedsbureauer, at en af raketterne slog ned i en stærkt befæstet bygning, som Taliban benyttede til ammunition og bolig.
 Ifølge flere øjenvidner omkom adskillige civile i forbindelse med angrebet.
 Medlemmer af Taliban og al-Qaeda gennemfører angreb mod udenlandske styrker i Afghanistan fra baser i det nordvestlige Pakistan. USA har i de seneste måneder gennemført adskillige angreb mod de militante gruppers baser i Pakistan med små førerløse fly.

