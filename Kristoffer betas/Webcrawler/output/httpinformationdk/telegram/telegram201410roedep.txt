Røde partier giver regeringens asyl-regning kold skulder
Hverken Enhedslisten eller SF vil lade udviklingsbistand betale den pludselige asyl-regning.


 En dårlig idé.
Sådan lød det i et utal af variationer fra Enhedslisten og SF, da de to partier skulle forholde sig til regeringens plan om at finansiere en væsentlig del af regningen for det voldsomme boom i antallet af asylansøgere over udviklingsbistanden.
- Vi synes, at det er en ualmindelig dårlig idé at skære 2,5 milliarder på udviklingsbistanden, siger Enhedslistens politiske ordfører, Johanne Schmidt-Nielsen, på vej ind til tirsdagens finanslovforhandlinger med regeringstoppen i Finansministeriet.
- Og det er også en kortsigtet idé, fordi udviklingsbistand blandt andet går til at bekæmpe kriser, der er med til at skabe flygtningestrømme, siger hun.
Samme toner lyder fra SF-formand Pia Olsen Dyhr:
- Vi synes, at det er en dårlig idé, og vi kommer også med nogle andre forslag til at finansiere det. For der er ikke nogen tvivl om, at det er et problem, der skal løses, siger hun.
Selvom ingen af partierne understregede, at en beskæring af udviklingsbistanden i milliardklassen ligefrem kommer til at stå i vejen for en samlet aftale, så lægger spørgsmålet om, hvordan asylregningen på omkring 4,5 milliarder kroner skal betales, sig oven i allerede kendte knaster.
Især hjemsøger det velkendte dagpenge-spøgelse traditionen tro Finansministeriet op til finanslovforhandlingerne.
Enhedslisten og SF vil have halveret retten til genoptjening af dagpenge fra det nuværende år, indtil regeringens dagpengekommission har præsenteret sine forslag til en omkalfatring af dagpengereformen til næste efterår.
Senest har partierne slået sig sammen med Dansk Folkeparti i det krav, som regeringen dog har afvist.
