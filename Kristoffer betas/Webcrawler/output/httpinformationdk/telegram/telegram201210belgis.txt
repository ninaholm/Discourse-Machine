Belgiske separatister høster stor valgsejr
Flamsk uafhængighedsparti, som vil opsplitte Belgien, har sejret stort ved søndagens lokalvalg.


 Lederen af det separatistiske Ny Flamsk Alliance - som ønsker Flanderns uafhængighed fra det øvrige Belgien - kunne søndag lade sig hylde af sine tilhængere, mens resultaterne fra søndagens lokalvalg tikkede ind.
I den store og vigtige havneby Antwerpen står løsrivelsespartiet til en storsejr på 37,7 procent af stemmerne, mens byens socialistiske borgmester, Patrick Janssens, må nøjes med 28,6 procent. Han har allerede erkendt sit nederlag.
Med sin "historiske" sejr i hånden kræver den flamske nationalistleder, Bart De Wever, nu politiske forhandlinger, der skal sikre, at "Flandern og Vallonien kan tage sig af sine egne affærer", lyder det.
Han opfordrer den belgiske premierminister, Elio Di Rupo, til radikalt at ommøblere den belgiske føderalstat, som består af flamsktalende Flandern, fransktalende Vallonien og det officielt tosprogede hovedstadsområde Bruxelles.
Og han har tilsyneladende mange flamlænderes opbakning bag sine krav.
I Flandern, hvor de seks millioner mennesker taler flamsk - en dialekt af sproget, man taler i nabolandet Holland - står Bart De Wevers separatistparti til mellem 20 og 30 procent af det samlede stemmetal ved søndagens lokalvalg.
Dermed har den 41-årige flamlænder en stærk position frem mod 2014, hvor belgierne skal til stemmeurnerne i et valg på føderalt plan, som kan vise sig afgørende for landets fremtid.
Premierminister Di Rupo siger efter søndagens lokalvalg, at han anerkender den opbakning, som Ny Flamsk Alliance har fået, men understreger samtidigt, at der kun er tale om lokalvalg.
I andre dele af Europa rumler andre uafhængighedsstrømninger også:
Skotterne barsler med en folkeafstemning om uafhængighed i det kommende år, og i det økonomisk trængte Catalonien har der på det seneste været et fornyet pres for større selvstændighed fra den spanske centralregering i Madrid.
