Statslig svensk gigant vil sælge elnettet



 Der er kommet stærke reaktioner efter en rapport om, at det statslige svenske elselskab Vattenfall vil sælge elnettet i Sverige.
 Svensk TV 4 har fået adgang til et internt dokument fra Vattenfalls ledelse, som viser, at Vattenfall regner med at indkassere tæt på 50 milliarder svenske kroner (36 milliarder danske kroner) på et sådant salg. 
 Pengene skal angiveligt bruges til at investere i britisk atomkraft, og Vattenfall venter at finde købere inden årets udgang.
 Næsten 850.000 svenske husstande er koblet på elnettet, og både oppositionen og fagbevægelsen kritiserer stærkt den omtalte salgsplan.
 - Strømnettet er en vigtig del af landets infrastruktur, og spørgsmålet bør derfor fremlægges i Riksdagen, siger socialdemokraternes erhvervspolitiske talsmand, Tomas Eneroth.
 - Det er knusende for både Vattenfall, svenske borgere og en sikker strømforsyning, siger Janne Rudén, leder i fagforbundet Seko.
 Vattenfall afviser i en pressemeddelelse, at der er truffet beslutning om et salg af elnettet. Men selskabet kommenterer ikke oplysningerne om, at der ligger en plan om salg.

