Mexico vil redde landsmænd i Kina



 Det mexicanske udenrigsministerium annoncerede i dag, at regeringen har planer om, at sende et fly til Kina for at hente op mod 70 mexicanere hjem. De er blevet placeret i karantæne af de kinesiske myndigheder, som frygter H1N1-influenzaen. De indespærrede mexicanere er primært lokaliseret i Beijing og Shanghai.
 Planen bidrager yderligere til en spirende diplomatisk krise mellem Mexico og Kina. I weekenden beskyldte den mexicanske udenrigsminister Patricia Espinosa således Kina for at diskriminere mexicanske statsborgere over hele Kina ved at idømme dem karantæne, selvom de ikke har vist tegn på sygdom.
 - Tilbuddet om, at komme hjem med det fly, vi sender, er henvendt til alle mexicanere i Kina, som har et ønske om, at vende hjem til Mexico, siger en talsmand for det mexicanske udenrigsministerium.
 I Kina afviser udenrigsministeriet imidlertid i dag på sin hjemmeside, at man har anbragt de berørte mexicanere i karantæne, blot fordi de har et mexicansk pas.
 - Midlerne, vi har taget i brug, er ikke specifikt orienteret mod mexicanske statsborgere, og der finder ingen diskrimination sted, udtaler en talsmand for ministeriet, Ma Zhaouxu.
 Sådan oplevede en 39-årig mexicansk kvinde dog ikke situationen, da hun i går vendte hjem til Kina, hvor hun bor til daglig, fra en uges strandferie på Bali, langt fra Mexico.
 Ved ankomsten til lufthavnen i Beijing blev hun mødt af store skilte med ordet "Mexico" trykt på engelsk og kinesisk, og da hun hev sit mexicanske pas frem, blev hun straks eskorteret til et isoleret område, hvor hun blev tjekket for H1N1-symptomer som eksempelvis feber. Hendes mand og to børn, som alle har franske pas, kunne til gengæld fortsætte ud af lufthavnen uden problemer.
 - Nu ved jeg, hvad forskellen på et mexicansk og et fransk pas er, fortæller Rocio Zamora, som ikke har besøgt sit hjemland i over fire år, efter episoden.
