Tryg: Skybrud er det dyreste nogensinde
Aldrig før har forsikringsselskabet Tryg haft så mange skader efter skybrud. Anmeldelserne vælter fortsat ind.


 Aldrig er så mange kældre blevet oversvømmet og så mange butikker blevet hærget af vandmasser. Det massive skybrud, der væltede ned over Sjælland i weekenden, sætter rekorder hos forsikringsselskaberne.
- Onsdag middag har vi registreret 7540 skader. Dermed er det allerede det største antal skader efter et skybrud, vi nogensinde har været oppe på, siger kommunikationschef Gerhard Dall fra forsikringsselskabet Tryg.
Her arbejdes der fortsat på højtryk for at behandle de mange skadesanmeldelser og modtage nye, der fortsat strømmer ind.
 - Vi ved desværre af erfaring, at der vil komme væsentligt flere skader til i de kommende dage. Vi skal nok et stykke ind i næste uge, før vi har hørt fra alle, siger Gerhard Dall.
Sidste års skybruds rekord hos Tryg lød på 6600 skader, så den gamle rekord er allerede slået med flere længder.
Gerhard Dall er da heller ikke i tvivl om, at den samlede regning for forsikringsselskaberne for skybrudssæsonen i år, som løber sommeren over, bliver større end sidste års rekord på en lille milliard kroner.
- Desværre bliver det et nyt rekordår. Regningen skal væsentligt højere op denne gang, siger Gerhard Dall.
