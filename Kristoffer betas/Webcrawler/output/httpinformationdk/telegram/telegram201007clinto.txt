Clinton-datteren Chelsea skal giftes
Bill og Hillary Clintons datter skal giftes om to uger. Chelsea Clinton har givet sin mor mundkurv på, men Hillary har svært ved at bevare tavsheden.


 Chelsea Clinton, det eneste barn af den tidligere amerikanske præsident Bill Clinton og udenrigsminister Hillary Clinton skal giftes senere på måneden. Gommen er Chelseas mangeårige kæreste Marc Mezvinsky og brylluppet skal stå i en lille by lige nord for New York City.
Gisninger om det forestående bryllup har længe cirkuleret i Washington, men nu er brudens mor begyndt at tale åbent om begivenheden.
Under et besøg i Pakistan sagde Hillary Clinton, at det åbne spørgsmål er, hvorvidt Bill Clinton klarer sig gennem ceremonien uden at gå følelsesmæssigt i spåner.
- I må regne med, at hvis han klarer den ned af kirkegulvet i et stykke, så vil det være en stor bedrift, siger den amerikanske udenrigsminister til tv-stationen NBC.
- Han kommer til at være så følelsesladet, ligesom jeg selv, men vi glæder os begge til det og er meget lykkelige, tilføjer Hillary Clinton.
Amerikanske medier vil vide, at brylluppet finder sted den 31. juli på en ejendom i velhaverområdet Rhinebeck, nord for New York City. Gisninger går desuden på, at den 30-årige brud vil være klædt i en kreation af Oscar de la Renta.
- Min mund er lukket med syv segl. Jeg har fået strenge ordrer om ikke at tale om sagen, siger Hillary Clinton.
