Sanchez slår til på favoritternes fridag
Spanieren Luis Leon Sanchez vinder 14. Tour de France-etape efter en dag, hvor klassementrytterne sparede sig.


 På en dag, hvor ingen af rytterne i toppen af klassementet gad bruge unødvendige kræfter, slog spanske Luis Leon Sanchez til.

Han kom med i det rigtige udbrud på Tourens 14. etape, tog initiativet og viste sig i sidste ende som den stærkeste.
En kærkommen triumf for Rabobank-holdet, der efter en stribe uheld kun har fire mand tilbage i løbet.

Team Saxo Bank-Tinkoff Banks Chris Anker Sørensen havde på forhånd meldt ud, at han godt kunne tænke sig at komme i udbrud, fordi der var gode muligheder for, at det ville holde hjem.
Det lykkedes dog ikke for danskeren, men derimod for hans portugisiske holdkammerat Sérgio Paulinho at komme af sted.
Sammen med 10 andre etablerede han dagens lange udbrud, som hurtigt øgede afstanden til feltet til mere end et kvarter.
Med en af feltets hurtigste afsluttere i udbrydergruppen - Peter Sagan - var de øvrige nødt til at forsøge et eller andet for at ryste slovakken af.
Spanske Luis Leon Sanchez tog sagen i egen hånd og rykkede op af dagens sidste stigning, Mur de Péguère. Tre andre ryttere fulgte med, mens Paulinho og Peter Sagan måtte slippe - i første omgang i hvert fald.

For Sagan i den grønne pointtrøje lod sig ikke ryste så let af. Efter at være kørt agterud med 20 sekunder halede han stille og roligt ind på de forreste, og på toppen var der stort set status quo igen.

Med godt 10 kilometer tilbage forsøgte Sanchez sig endnu engang. Denne gang havde Sagan tilsyneladende ikke noget svar, og dermed kunne spanieren sikre sig sin og Rabobank-holdets første etapesejr i år.
Nede hos favoritterne var der ikke megen dramatik. I hvert fald ikke indtil det øjeblik, hvor sidste års vinder, Cadel Evans, punkterede på toppen af Mur de Péguère.
På grund af de smalle veje var der ingen servicebiler i nærheden, og australieren måtte derfor vente i to minutter, før han kunne komme på cyklen igen.
Et katastrofalt tidstab, hvis det da ikke var fordi den førende Bradley Wiggins og hans Sky-mandskab respektfuldt valgte at sænke farten og vente på BMC-rytteren.
Evans var i øvrigt ikke den eneste rytter, der punkterede. Folk som Haimar Zubeldia, Michele Scarponi og Denis Menchov måtte også have skiftet hjul, og det virkede som om, at nogen bevidst havde forsøgt at sabotere løbet med tegnestifter eller lignende.
Men det fik altså ikke nogen betydning, fordi rytterne blev enige om at neutralisere løbet, og dermed rullede alle favoritterne sammen over målstregen, mere end 18 minutter efter Luis Leon Sanchez.
Topstillingen er således intakt, inden feltet bevæger sig i retning af Pyrenæerne i mandagens etape fra Samatan til Pau.
