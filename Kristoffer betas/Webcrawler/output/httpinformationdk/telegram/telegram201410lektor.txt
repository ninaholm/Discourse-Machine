Lektor: Landbruget hyrer personen Karen Hækkerup
Landbrug & Fødevarers valg af en socialdemokrat som direktør afspejler, at personlighed vægter over parti.


 Personlighed og holdninger betyder mere, end hvilket politisk parti man kommer fra.
Derfor er det ganske naturligt, at Landbrug & Fødevarer har valgt socialdemokraten Karen Hækkerup som ny direktør for organisationen, der ellers historisk set har været tæt forbundet med Venstre.
Det vurderer Lars Hovbakke Sørensen, der er ekstern lektor i historie på Københavns Universitet.
Karen Hækkerup har fredag meddelt, at hun bliver ny direktør i Landbrug & Fødevarer og dermed forlader posten som justitsminister og politik i det hele taget.
- Det (valget af Hækkerup, red.) er et udtryk for, at man er mere pragmatisk, end man har været tidligere. Partierne er ikke længere i samme grad knyttet til bestemte erhverv eller grupper i samfundet, som de var for nogle år siden, siger Lars Hovbakke Sørensen til Ritzau.
- Så i dag er det egentlig lige så naturligt at vælge en socialdemokrat til at lede Landbrug & Fødevarer, som det er at vælge en Venstre-politiker, siger han, men tilføjer, at Hækkerup har fordel af tidligere at have været minister for området.
Valget af en socialdemokrat er dog ikke nødvendigvis et udtryk for, at Venstre ikke længere er forbundet med landmændene, vurderer Lars Hovbakke Sørensen. Der er bare sket et skred.
Han peger på, at Socialdemokratiet heller ikke er lige så stærkt knyttet til fagbevægelsen, som partiet tidligere har været.
- Man skal se det som en naturlig samfundsudvikling, hvor bestemte erhverv og sociale grupper er kommet til at spille en mindre rolle, siger Lars Hovbakke Sørensen og fortsætter:
- Vi har fået en individualisering af samfundet og det politiske liv, hvor det er den enkelte politikers holdninger, der er afgørende, og i mindre grad hvilket parti man kommer fra, og hvilke grupper ens parti traditionelt har repræsenteret, siger han.
Han vurderer, at der givetvis vil være landmænd, som banker i bordet over, at en socialdemokrat skal arbejde for at fremme landbrugets rammevilkår, men at Karen Hækkerup har den fordel, at hun befinder sig til højre i Socialdemokratiet.
Hun bliver derfor langt fra opfattet som en fjende af landbruget, påpeger han.
