American Express malkede sine kunder
Den amerikanske kreditkortgigant har fået stor bøde for at snyde 250.000 kunder, der nu får kompensation.


 Kreditkortfirmaet American Express har fået en bøde på 27,5 millioner dollar (160 millioner kroner) for vildledende markedsføring og for at have malket flere af sine kunder gennem for høje og fejlagtige opkrævninger af kreditkortgæld.
Ud over bøden har den amerikanske kortgigant fået besked på at refundere 85 millioner dollar (491 millioner kroner) til de berørte kunder.
Både det amerikanske finanstilsyn, forbundsbanken og flere andre kontrolorganer har efterforsket kortudstederens ulovlige metoder, der fandt sted fra 2003 til i år.
American Express har accepteret bøden og lover at tilbagebetale alle pengene.
Richard Cordray, direktør for det tilsyn, der på forbrugernes vegne skal holde øje med finanssektoren, er hård i sin kritik efter afgørelsen.
- American Express brød alle love, der skal beskytte forbrugerne på alle punkter. Lige fra det øjeblik en forbruger henvendte sig for at få et kort til det tidspunkt, hvor kunden modtog et telefonopkald om, at der var trukket for meget på kortet, siger han.
 I alt blev omkring 250.000 kunder snydt og ført bag lyset. Mange havde fået deres kort i datterselskaberne American Express Centurion Bank og American Express Bank.
Centurion Bank lovede blandt andet sine kunder, at de ville modtage 300 dollar for at bestille et kreditkort, men beløbet blev aldrig udbetalt.
