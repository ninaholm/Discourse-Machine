SAS-folk og ledelsen slås igen: Sammenbrud i forligsen
Overenskomstforhandlingerne mellem SAS og check in-personale i HK/Privat er brudt sammen.


 Forhandlingerne om de næste års løn og arbejdsvilkår for omkring 900 check in-folk i SAS er brudt sammen.
Lørdag gik SAS-personalets repræsentanter i HK/Privat og luftfartsselskabets forhandlere fra hinanden i Forligsinstitutionen, fordi de ikke kunne blive enige. Det siger overenskomstchef i HK Service Hovedstaden, Helle Lindgreen.
- Arbejdsgiverne kræver mere fleksibilitet fra medarbejderne - men uden at ville betale for det. Det kan vi ikke gå med til. Vi vil gerne diskutere fleksibilitet, men det koster selvfølgelig, siger Helle Lindgreen til Ritzau.
Hun siger, at der ikke er givet lønstigninger til medlemmerne af HK/Privat i SAS siden 2001 på grund af selskabets pressede økonomiske situation.
- Denne gang var der en forventning om en lønstigning. Når ledelsen så samtidig vil have mere fleksibilitet gratis, så var det dråben, siger Helle Lindgreen.
SAS ønsker mere fleksibilitet af medarbejderne i forhold til for eksempel vagtplanen og arbejdstiden, siger hun.
SAS fremlagde fredag knaldrøde tal for regnskabsårets første kvartal. SAS' underskud på bundlinjen lød på 94,4 millioner kroner. Og hvis man ser bort fra ekstraordinære indtægter på knap 863 millioner kroner, ser regnskabet langt værre ud.
Men selskabets pressede situation har ikke haft indflydelse på overenskomstforhandlingerne, siger Helle Lindgreen.
- Det har ikke været kriseforhandlinger på nogen måde, og der har ikke været meldinger om, at der skulle spares, siger hun.
Der er ikke udsigt til, at SAS og HK/Privat genoptager forhandlingerne. Derfor ventes HK'erne i SAS at blive omfattet af det mæglingsforslag, som hovedorganisationerne LO og DA forhandler i Forligsinstitutionen hen over weekenden.
Op mod 40.000 lønmodtagere under LO kan blive omfattet af det kompromis, som skal tegne løn- og arbejdsforhold for områder, hvor parterne ikke selv har kunnet blive enige.
Mæglingsforslaget ventes at kunne blive præsenteret i de kommende dage.
De ansatte og ledelsen i SAS har før haft svært ved at nå hinanden. Mest kendt er de ugelange kriseforhandlinger mellem otte fagforeninger og ledelsen i SAS i november 2012, da den omfattende spareplan blev forhandlet på plads.
