DF: Øget konkurrence må ikke blive en spareøvelse
I et nyt socialpolitisk principprogram vil Venstre blandt andet forbedre konkurrencevilkår på socialområdet.


 Det er i udgangspunktet ikke et problem, at man vil skabe øget konkurrence på tilbud til udsatte borgere. Men når det drejer sig om meget sårbare mennesker, er det essentielt at fokusere på kvaliteten af tilbuddene, lyder det fra Dansk Folkeparti.
- Det er jo ikke sådan, at private ansatte er dårligere end offentligt ansatte, siger partiets socialordfører Karin Nødgaard.
- Men det er alfa og omega for Dansk Folkeparti, at der er fuldstændig styr på, at kvaliteten er i orden, og borgerne får den service, de er berettiget til. Det vil jo være forfærdeligt, hvis kommunerne vælger et privat alternativ blot for at spare penge.
Lørdag præsenterede Venstres socialordfører, Karen Ellemann, i Berlingske et socialpolitisk principprogram, som blandt andet skal være med til at sikre frit valg for borgerne og mere fair konkurrencevilkår på socialområdet.
Til Ritzau fortæller Karen Ellemann, at målet ikke entydigt er at forbedre vilkårene for private aktører, men det handler blandt andet om at skabe gennemsigtighed i forhold til priser på og indhold af sociale tilbud, så kommunerne kan vælge den bedste løsning.
- Vi har længe sagt, at den gennemsigtighed er et must, hvis man vil sikre, at borgerne får den bedste service, og der er styr på tingene, når det drejer sig om de særligt sårbare i vores samfund, siger Karin Nødgaard og fortsætter:
- Det skal vi sikre, uanset om det er fra privat eller kommunal hånd. Men det er meget vigtigt, at man opstiller nogle kvalitetskrav, hvis kommunerne vælger at udlicitere deres opgaver.
I Berlingske skriver Karen Ellemann, at en undersøgelse lavet af Copenhagen Business School viser, det koster samfundet 72,3 milliarder kroner årligt, at så mange danskere står uden for det arbejdende fællesskab.
