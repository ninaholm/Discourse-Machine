Vilhelmsen: SAS-aftale gavner erhvervslivet
Medarbejderne i SAS har udvist stort ansvar, roser erhvervs- og vækstministeren.


 Erhvervs- og vækstminister Annette Vilhelmsen (SF) glæder sig over, at der er lavet aftaler mellem de faglige organisationer og SAS, som sikrer flyselskabets fortsatte eksistens.
- Helt overordnet er jeg tilfreds med, at der med aftalerne er skabt et godt grundlag for, at SAS kan komme videre i arbejdet med at sikre SAS som et konkurrencedygtigt flyselskab.
- SAS er utrolig vigtig for Københavns Lufthavn, for Amager, København, og for hele erhvervsudviklingen i Danmark, siger Vilhelmsen.
SF-formanden roser samtidig de mange medarbejdere i SAS, der har måttet acceptere en lønnedgang og dårligere arbejdsvilkår som en del af redningsplanen.
Og hun lover, at der fra politisk side vil blive holdt nøje øje med flyselskabets videre udvikling.

 - Medarbejderne og de faglige organisationer har udvist et meget stort ansvar og ydet markante ofre for at sikre SAS s fortsatte muligheder.
- Det skal nu håndteres klogt af ledelsen og bestyrelsen i SAS, og det vil vi følge tæt, siger Vilhelmsen.
Erhvervs- og vækstministeren påpeger, at SAS med sine direkte, oversøiske flyruter til særligt Københavns Lufthavn er med til at sikre let adgang til Danmark.
- Det er til gavn for erhvervslivet generelt, herunder turismen i Danmark, siger Annette Vilhelmsen.
