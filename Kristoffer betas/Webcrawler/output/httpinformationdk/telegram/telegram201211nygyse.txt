Ny gyser i Florida: Kandidater er helt lige
Få tusinde stemmer skiller Obama og Romney i den folkerige svingstat. Valggyser fra år 2000 kan gentage sig.


 Der er lagt op til en sand valggyser i den vigtige kampstat Florida. Med over 80 procent af stemmerne optalt står begge kandidater til hver 50 procent - få tusinde stemmer skiller Obama og Romney, rapporterer CNN.
En valgstedsmåling fra tv-stationen tidligere på natten gav Barack Obama 50 procent af stemmerne, mens Mitt Romney fik 49 procent.
Florida er med sine knapt 19 millioner indbyggere den største af de såkaldte svingstater, og afgørelsen har ofte været knivskarp. I år har Mitt Romney længe, ifølge målingerne, ligget til at erobre den folkerige stat på USAs sydøstlige solskinskyst.
I 2008 vandt Barack Obama i Florida, men en skrantende økonomi og et stigende antal konservative pensionister har sendt staten i Romneys retning.
Til gengæld er delstaten også befolket af mange latinovælgere - helt præcist 22,5 procent af befolkningen - som traditionelt stemmer demokratisk.
I valgsammenhæng huskes Florida dog især for gyseren i 2000, hvor George W. Bush efter et sandt drama vandt delstaten med få hundrede stemmer foran konkurrenten Al Gore. Det skete, efter USAs Højesteret nægtede en omtælling af samtlige stemmesedler i Florida.
Bush sikrede sig dermed samtlige valgmænd samt præsidentposten, til trods for at han faktisk ikke fik flest stemmer på landsplan. Totalt stemte lige i underkanten af 60 millioner vælgere på demokraten Gore i 2000. Cirka 500.000 flere end på Bush.
Også i år har Florida tiltrukket sig opmærksomhed. Statens republikanske ledelse valgte at lukke for muligheden for at stemme på forhånd tidligere end normalt.
Det har resulteret i lange køer og stor utilfredshed blandt mange demokrater, der har kaldt beslutningen for politisk motiveret. Det er nemlig ofte demokrater, der benytter muligheden for at stemme tidligt.
Meningsmålingerne i Florida har længe været opmuntrende læsning for Romney. En måling for Florida Times-Union gav ham mandag et stort hul til Obama med 52 procent mod 47 procent.
En anden måling fra Reuters/Ipsos gav udfordreren en mere snæver føring på 48 procent mod 47 procent.
