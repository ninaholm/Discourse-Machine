Udenrigsministeriet fraråder rejser på grund af ebola
Ebola-epidemien får Udenrigsministeriet til at fraråde ikke-nødvendige rejer til tre lande i Vestafrika.


 Udenrigsministeriet fraråder nu alle ikke-nødvendige rejser til de tre vestafrikanske lande Sierra Leone, Guinea og Liberia på grund af de verserende udbrud af sygdommen ebola.
Fredag er antallet af personer, der er døde af ebola, nået op på 961, mens 1800 er blevet smittet med sygdommen. Næsten alle er fra Vestafrika.
Hvis man som dansker rejser til eller allerede opholder sig i et af de tre lande, opfordrer Udenrigsministeriet til, at man uanset opholdets varighed registrerer sig på den såkaldte Danskerliste.
Borgerservice vil herefter sørge for, at man bliver holdt orienteret om udviklingen i de kriseramte lande.
I onsdags havde 95 danskere i fire vestafrikanske lande ifølge ministeriets Borgerservice fulgt opfordringen og ladet sig registrere på listen.
35 danskere, befandt sig i de tre værst ramte lande - Liberia, Sierra Leone og Guinea - mens 61 danskere havde oplyst, at de er i Nigeria, hvor situationen ikke i samme grad som i de øvrige lande er ude af kontrol.
Udenrigsministeriet fraråder da heller ikke rejser til Nigeria på grund af ebola, men anbefaler, at man holder sig orienteret om situationen, og at man registrerer sig på Danskerlisten.
Alle rejsende opfordres i øvrigt til at holde sig orienteret om ebola-udbruddene på Statens Serum Instituts hjemmeside.
Samtidig gør ministeriet opmærksom på, at ebola-udbruddet er en stor udfordring for sundhedsvæsnet i de ramte lande. Det betyder, at behandlingen af andre sygdomme er under stigende pres.
