Røde Kors' hovedkvarter også ramt i Haiti



 Jordskælvet i Haiti har også ramt nødhjælpsorganisationen Røde Kors hårdt. De 40 medarbejdere i landet kæmper for at få et overblik, og halvdelen af hovedkvarteret er smadret af skælvet. Det fortæller Røde Kors' danske chef, Anders Ladekarl.
- En af de store udfordringer er, at lufthavnen ikke er åben efter skælvet. Samtidig kan vi ikke ringe til vores medarbejdere. De må ringe til os. Men vi har ikke et overblik endnu, siger Anders Ladekarl til Ritzau.
Nødhjælpsorganisationen har derfor sendt et fly af sted fra Panama. Det skal blandt andet hjælpe folkene på jorden med at få et overblik over kaos efter tirsdagens skælv, der målte 7,0 på richterskalaen.
De 40 medarbejdere i Røde Kors i Haiti kan ifølge Anders Ladekarl fortælle om voldsomme ødelæggelser. En af de første opgaver har været at lave en eftersøgningstjeneste, så overlevende kan komme i kontakt med venner og familie.
- Men opgaven er svær. Vores kolleger fortæller om veje, der er ødelagt, store bygninger er brast sammen, og slumkvarterer er fuldstændig jævnet med jorden, siger Anders Ladekarl. 
Røde Kors har et kæmpe lager i Panama, hvor der allerede er ved at blive samlet og sendt nødhjælp af sted. Men indsatsen kræver, at lufthavnen i Haiti bliver klar til at modtage fly igen. Fra Danmark er Røde Kors klar til at sende telekommunikationsudstyr til området, mens organisationens andre afdelinger blandt andet bidrager med telte.
- Men medicin og mange andre ting køber vi fra Panama. Ellers bliver det alt for dyrt, siger Anders Ladekarl. 
Ifølge Udenrigsministeriet er der 13 danskere i Haiti. De fem savnes fortsat sent onsdag eftermiddag.
