Jordans ambassadør er bortført i Libyen
Jordans ambassadør i Libyen er blevet taget til fange, oplyser en talsmand for Libyens udenrigsministerium.


 Jordans ambassadør i Libyen, Fawas al-Itan, er tirsdag morgen blevet bortført af bevæbnede, ukendte gerningsmænd i to biler i det nordafrikanske land. Ved angrebet i Tripoli blev ambassadørens chauffør skudt og såret.
Chaufføren overlevede angrebet og bliver nu behandlet på et hospital, oplyser talsmand Said Laswad fra Libyens udenrigsministerium ifølge nyhedsbureauet Reuters.
Angrebet er det seneste i Libyen mod landets ledere og udenlandske diplomater, som er mål i det stadig mere lovløse nordafrikanske land tre år efter, at Nato-støttede oprørere styrtede den autokratiske leder, Muammar Gaddafi.
- Den jordanske ambassadør blev taget til fange i morges. Hans bil blev angrebet af en gruppe af hætteklædte mænd, der kørte i to civile biler, siger Said Laswad ifølge nyhedsbureauet AFP.
Den jordanske regering i Amman bekræfter bortførelsen.
- Jordans myndigheder har fået oplyst, at vort lands ambassadør i Libyen, Fawas al-Itan, er blevet bortført, siger det jordanske udenrigsministeriums talsmand Sabah Rafae og tilføjer, at sagen nu bliver efterforsket.
Bortførelsen finder sted to dage efter, at Libyens premierminister Abdullah al-Thani valgte at træde tilbage, fordi, som han sagde, han og hans familie havde været ofre for et forræderisk væbnet angreb dagen forinden.
I januar tog bevæbnede mænd fem egyptiske diplomater til fange i Tripoli og tilbageholdt dem i adskillige timer.
11. september 2012, 11 år efter terrorangrebet mod USA, blev det amerikanske konsulat i den urohærgede by Benghazi i det østlige Libyen angrebet. Den amerikanske ambassadør Chris Stevens og tre andre amerikanske statsborgere blev dræbt.
Det skete tre måneder efter, at en bilkolonne med den britiske ambassadør i Libyen, Dominic Asquith, blev ramt af en raketdrevet granat i Benghazi. Ved den episode blev to vagter såret.
