Hjertestartere benyttes for sjældent
De mange hjertestartere, der hænger rundt om i landet, bliver brugt alt for sjældent, selv om de redder liv.


 Hvert år falder cirka 3500 danskere om med et hjertestop uden for hospitalet.
Deres overlevelseschancer kan forbedres, hvis de hurtigt behandles med en af de op imod 15.000 hjertestartere, der de senere år er sat op i hele landet, men hjertestarterne bruges langtfra i tilstrækkelig grad.
Det viser nye tal, som fredag bliver præsenteret på en konference afholdt af Sundhedsstyrelsen, skriver Berlingske.
- Selv om hjertestarterne bliver brugt langt oftere end tidligere, så er det stadig relativt sjældent, at vi på hospitalerne modtager hjertestop-patienter, der har modtaget stød med hjertestarter, før ambulancen ankom, siger læge og forsker Fredrik Folke fra Gentofte Hospital.
Han har været med til at udvikle de nye anbefalinger fra Sundhedsstyrelsen.
De præcise tal for, hvor mange gange af hjertestarterne, der har været i brug og dermed været med til at redde liv, offentliggøres først fredag på konferencen.
Men tal fra TrygFonden, der har doneret 765 hjertestartere siden 2007, viser, at disse hjertestartere kun er blevet brugt 46 gange. Til gengæld har de reddet 23 liv.
Derfor kommer Sundhedsstyrelsen nu med nye anbefalinger for hjertestartere til regioner, kommuner og private, der skal føre til øget kendskab til de allerede opsatte hjertestartere.
- Et af problemerne har været, at det reelt kun er få, som ved, at de er der. Men vi ved fra udlandet, at hvis det sker organiseret og systematisk, kan vi redde flere menneskeliv, siger Else Smith, direktør i Sundhedsstyrelsen
Hun påpeger, at det er vigtigt, at alle hjertestartere registreres på et centralt hjertestarter-netværk, så de er lettere at finde frem til.
Blandt anbefalingerne er, at hjertestarterne sættes op udenfor, så de er tilgængelige 24 timer i døgnet.
Samtidig anbefaler Sundhedsstyrelsen at sætte flere hjertestartere op. Især i områder hvor mange folk færdes som eksempelvis i lufthavne og bytorve, men også i tyndtbefolkede områder hvor der er relativt lange ambulance-responstider.
