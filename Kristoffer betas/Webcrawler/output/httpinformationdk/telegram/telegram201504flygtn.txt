Flygtningelejr ved Damaskus er indtaget af militante
Palæstinensisk flygtningelejr, der har været under belejring i to år, er næsten indtaget helt af islamister.


 Militante fra Islamisk Stat (IS) siger, at de har vundet næsten total kontrol over den store palæstinensiske flygtningelejr Yarmouk i Syrien, oplyser BBC.
Lejren har været under belejring i næsten to år, hvilket har medført, at mindst 200 palæstinensere er døde af sult.
FN appellerer til alle sider om at indstillet fjendtlighederne i Yarmouk, som har været hjem for mange de palæstinensere, der bor i Syrien. I dag er der under 20.000 tilbage i lejren.
Overvågningsgruppen Syriens Observatorium for Menneskerettigheder siger, at IS og Al-Nusra Fronten har taget kontrol over 90 procent af lejren.
- Alle vil væk fra lejren, siger en syrisk aktivist og tidligere indbygger i Yamouk, Abu Mohammed.
 - Der er ingen elektricitet, og IS kontrollerer hospitalet, så de sårede har ingen steder at gå hen, siger han til CNN, som også melder om rapporter om halshugninger og massedrab.
Palæstinensiske kilder siger, at 2000 mennesker blev evakueret fra den palæstinensiske flygtningelejr i weekenden.
- Omkring 2000 mennesker - 400 familier - har forladt lejren, sagde palæstinensere til Reuters.
FN's flygtningeorgan for palæstinensiske flygtninge, Unwra, har appelleret til det internationale samfund om at yde mere humanitær hjælp til området.
- Situationen i Yarmouk er en skamplet for det internationale samfund, siger talsmænd for Unwra.
Jihadisterne angreb lejren onsdag. Yarmouk-lejren er ikke en teltlejr, men et boligkvarter i udkanten af Damaskus, en bydel som siden 1957 har været hjemsted for palæstinensiske flygtninge.
Islamisk Stats offensiv mod Yarmouk giver gruppen en vigtig tilstedeværelse kun få kilometer fra præsident Bashar al-Assads magtbase.
Inden krigen i Syrien brød ud, boede der omkring 150.000 mennesker i kvarteret.
