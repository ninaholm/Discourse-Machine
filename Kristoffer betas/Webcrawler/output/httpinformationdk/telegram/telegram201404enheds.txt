Enhedslisten om dansk ulighed: Regeringen har svigtet
Titlen som verdens mest lige land er fortid. Regeringen har simpelthen ikke gjort nok, mener Enhedslisten.


 Danmark er det vesteuropæiske land, hvor uligheden er steget mest de seneste år.
Det betyder et markant skred med ligheden i Danmark, og det viser, at regeringen har svigtet danskerne, lyder det fra Enhedslisten, der er parlamentarisk grundlag for regeringen.
- Ikke nok med, at Socialdemokraterne gik til valg på målet om at mindske uligheden, har regeringen også i sit eget regeringsgrundlag skrevet, at den ville måles på sin evne til at mindske ulighed og fattigdom, siger Enhedslistens gruppenæstformand, Pernille Skipper.
- Hvis det stadig står til troende, har regeringen ikke bestået sin egen eksamen. De har slet og ret svigtet, uddyber hun.
Fra at have positionen som verdens mest lige land, viser en ny Cevea-analyse torsdag, at Danmark er raslet ned af listen, så vi i dag kun er det 14. mest lige land i Europa målt på.
Fortsætter udviklingen ser fremtiden dyster ud. For så vil Danmark rode rundt i den absolutte bund i Europa i 2020.
- Det er helt essentielt, at vi i løbet af de næste år får vendt ulighedsudviklingen i Danmark.
- Ellers risikerer vi at ende med et samfund præget af store klasseskel og stor økonomisk og social ustabilitet, som vi ser det hos østeuropæiske lande som Rumænien og Bulgarien, siger analysechef ved Cevea Jens Jonatan Steen.
Danmarks ulighed er steget fem gange så meget som gennemsnittet, viser Gini-koefficienten, som er et mål på uligheden i et samfund.
- Regeringen har dybest set ikke gjort noget som helst for at bekæmpe fattigdom og ulighed i Danmark. Jo, fattigdomsydelserne blev afskaffet, men siden har regeringen indført en række lige så lave ydelser.
- Vi har stadig ikke set de fulde konsekvenser af deres nedskæringer på kontanthjælpen, som højst sandsynligt vil sende tusindvis af unge mennesker ud i fattigdom, hjemløshed og social deroute, siger Pernille Skipper.
Hun peger samtidig på, at regeringen har indgået flere forlig med den blå blok om eksempelvis skattereform og fleksjobreform.
Den Internationale Valutafond (IMF) og samarbejdsorganisationen OECD advarer mod den stigende uligheds skadelig indflydelse på både vækst og sammenhængskraft for et land som Danmark.
