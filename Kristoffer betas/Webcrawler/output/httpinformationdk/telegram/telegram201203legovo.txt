Lego vokser og hitter blandt ungerne
Lego er stadig blandt ungernes førstevalg, når de skal have nyt. For 8. år i træk stiger Legos markedsandel.


 Lego går stadig imod strømmen af dårlige udmeldinger, som virksomheder verden over ellers kommer med på grund af den globale krise.
Sidste år satte Lego sig på 7,1 procent af markedet for legetøj - og det er ottende år i træk, at legetøjskoncernen med hovedsæde i Billund erobrer markedsandele.
- Væksten i salget på det nordamerikanske marked fortsatte med uformindsket styrke, og også på de fleste europæiske og asiatiske markeder fik vi tocifrede stigninger i omsætningen.
Det siger Jørgen Vig Knudstorp, administrerende direktør i Lego, i en kommentar til regnskabet for 2011.
Samlet steg salget af Legos produkter - klodser, spil og andet godt til børneværelset - med 17 procent i forhold til året før til 18,7 milliarder kroner.
Overskuddet efter skat steg også. Sidste år landede det på 4,16 milliarder kroner mod 3,72 milliarder i 2010.
- Det er et særdeles tilfredsstillende resultat, hvor overskuddet er vokset pænt, siger Jørgen Vig Knudstorp.
Legos driftsresultat - det vil sige resultatet før skat og finansielle poster - steg til 5,67 milliarder kroner mod 4,97 milliarder i 2010.
Det er de traditionelle klodser i et nyt design som Star Wars' helte og skurke, troldmænd og fabeldyr fra Harry Potters verden, og sørøvere i Pirates of the Caribbean, der sidste år oversteg forventningerne.
Men børnene vil stadig gerne have de helt almindelige gammeldags Legoklodser - dog i en moderniseret udgave. Især den store lancering i 2011 af Lego Ninjago - den største produktintroduktion i koncernens historie - har overgået forventningerne.
Men et sted skuffer Lego egne drømme. Det online baserede spil Lego Universe er blevet lukket efter et års kamp for at vinde børnenes gunst. Spillet har ellers kostet Lego et trecifret millionbeløb at udvikle.
Det er ikke blot på børneværelserne, at Lego vokser. Sidste år blev der ansat over 1000 nye medarbejdere, så Lego nu beskæftiger 9374 globalt.
