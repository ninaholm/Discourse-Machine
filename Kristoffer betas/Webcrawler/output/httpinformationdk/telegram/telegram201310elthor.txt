EL til Thorning: Det er ikke nok at tale om fællesskab
Thorning taler om fællesskab, men regeringens reformer og nedskæringer har ramt mange mennesker, siger EL.


 Enhedslistens politiske ordfører, Johanne Schmidt-Nielsen, opfordrer statsminister Helle Thorning-Schmidt (S) til at gøre mere for svage grupper i Danmark frem for kun at tale om det.
Det siger Johanne Schmidt-Nielsen efter Helle Thorning-Schmidts tale ved Folketingets åbning.
- Jeg synes, det er positivt, at statsministeren betoner et stærkt fællesskab som udgangspunkt for et godt samfund. Problemet er bare, at regeringen med sine reformer har skadet det selv samme fællesskab.
- Forringelserne for arbejdsløse, sygemeldte og mennesker med handicap undergraver den tryghed, som er nødvendig for et stærkt fællesskab, siger Johanne Schmidt-Nielsen.
Inden statsministerens åbningstale i Folketinget tirsdag havde Enhedslisten meldt klart ud, at arbejdspladser - både i det offentlige og i det private - står højt på partiets ønskeliste.
- Og jeg ville ønske, at det stod højere på regeringens liste også, siger Johanne Schmidt-Nielsen efter talen.
Enhedslistens politiske ordfører er dog godt tilfreds med, at der nu lægges op til, at der gøres en del for erhvervsuddannelserne. Især løftet om flere praktikpladser får fløjpartiet til at strække armene i vejret.
- Jeg er godt tilfreds med, at regeringen faktisk nævnte, at vi skal gøre noget for at skabe flere praktikpladser. Vi glæder os til at se, hvad det betyder ude i virkeligheden.
- Men vi savner, at de så også får en konkret politik, som skaber flere arbejdspladser, styrker vores fællesskab og genopretter vores velfærd, siger Johanne Schmidt-Nielsen.
- Regeringen har ikke ligefrem været nærig. Den har brugt mange milliarder på skattelettelser til dem, der tjener mange penge og til de store selskaber.
- Men den har ikke brugt særlig mange penge på velfærden. Og det kan mærkes, siger Enhedslistens politiske ordfører.
