Avis: Her er prisen på betalingsringen
Det kommer til at koste penge at køre ind og ud af København, hvis en rød regering kommer til magten.


 Hvis den røde blok erobrer regeringsmagten, skal billister, som gerne vil køre ind i København, fremover betale et beløb på 25 til 50 kroner i bompenge.
Det viser beregninger, som Berlingske har foretaget.
S og SF vil først regne på deres eget forslag om en betalingsring rundt om København, hvis de vinder valget.
Dog ligger det fast, at de gerne vil indføre en betalingsring, hvis har et flertal bag sig efter næste folketingsvalg. Det fremgår af den økonomiske plan "Fair Løsning 2020".
Betalingsringen skal sikre et årligt provenu på to milliarder kroner, og pengene skal bruges til at sænke priserne på bus, tog og metro med 20 procent. Den nye afgift skal også begrænse biltrafikken og luftforureningen.
Berlingskes beregninger baserer sig på, at der kører 541.000 biler over kommunegrænsen til Københavns Kommune i døgnet.
Trafikminister Hans Christian Schmidt (V) kalder forslaget fra oppositionen for "helt gak" og "ikke andet end en ny rød skat".
- Bompengeforslaget fra S og SF rammer helt skævt og hårdt. Mange mennesker, især børnefamilier, som ikke kan klare sig uden bilen, vil få en ekstra regning på 18.000 kroner årligt, siger han.
De økonomiske vismænd har konkluderet, at et gebyr på 20 kroner pr. passage ind og ud af betalingsringen - som forhøjes til 40 kroner i myldretiden - skaffer et bruttoprovenu på 2,39 milliarder kroner.
Det vil koste 210 millioner kroner at drive anlægget om året ifølge vismændene, skriver Berlingske.
