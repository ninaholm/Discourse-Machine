Boligejere kan se frem til stigende friværdier
Nationalbankens boligprognose vil give den gennemsnitlige boligejer en øget friværdi, hvis den holder stik.


 Nationalbankdirektør Lars Rohde havde godt nyt til boligejerne, da han onsdag fremlagde bankens kvartalsoversigt for 1. kvartal 2015.
Her gav han nemlig også Nationalbankens bud på, hvor meget boligpriserne vil stige de kommende år, og der er udsigt til pæne stigninger.
Selv om skønnet for 2016 nedjusteres en smule fra 3,4 procent til 3,3 procent, så går skønnet for 2015 hele 0,5 procentpoint op til 3,4 procent, og det helt nye skøn for 2017 lyder på 3,5 procent.
- Prisstigningen skal ud over det meget lave renteniveau ses i lyset af fremgang i husholdningernes disponible indkomster og den generelt bedre stemning, der synes at være på vej i økonomien, hedder det i redegørelsen.
Hvis Nationalbanken får ret, har Nordeas boligøkonom Lise Nytoft Bergmann regnet sig frem til, at den gennemsnitlige boligejer med et hus på 140 kvadratmeter, der kostede 1.550.000 i 2014, opnår en værdistigning svarende til 5100 kroner om måneden fra 2015 til 2017.
- Det må betragtes som en ganske god ekstraopsparing for de danske boligejere. ikke mindst når man tager i betragtning, at den er skattefri, og at de øvrige priser i samfundet kun forventes at stige beskedent, siger Lise Nytoft Bergmann.
Tallene skal dog tages med det forbehold, at der er tale om gennemsnitsberegninger.
Der har vist sig at være store regionale forskelle på prisstigningerne landet over, hvor særligt hovedstadsområdet har trukket gennemsnittet op.
