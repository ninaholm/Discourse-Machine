De unge huskøbere lurepasser på boligmarkedet
Huskøberne er blevet ældre de seneste 10 år. I dag er over halvdelen af de nye husejere over 35 år.


 Normalt forbinder man nyslåede husejere med et ungt vordende forældrepar. Men sådan forholder det sig faktisk ikke i dag.
En analyse foretaget af ejendomsmæglerkæden Home viser en overvægt af ældre huskøbere i 2012. Knap seks ud af 10 huskøbere har rundet 35 år.
For 10 år siden var mere end hver anden ny boligejer under 35 år, oplyser Home.
- Grunden til, at vi ser en stigende gennemsnitsalder for dem, der køber villaer, er, at der har været finanskrise, siger Mads Ellegaard, relationschef i Home, til Ritzau.
- Det har gjort, at folk har haft en tilbøjelighed til at blive boende lidt længere i deres lejligheder, end de normalt ville gøre. Man kigger lidt strammere på sin egen økonomi og har derfor lagt låg på sin boligdrømme.
Selv de unge med en sund økonomi lurepasser på boligmarkedet. Det er lektien fra finanskrisen, der får unge under 35 år til at tøve med store investeringer.
- En konsekvens af finanskrisen er, at folk er blevet mere opmærksomme på deres egen økonomi. I en overgang har man næsten været overforsigtige i forhold til, hvad man vil tillade sig selv, fortæller Mads Ellegaard.
- Derudover har der selvfølgelig også været en stramning af bankernes kreditpolitik. Det er en stor del af forklaringen.
Men de seneste 10 års tendens med ældre boligkøbere er allerede i gang med at vende, fortæller Home.
- Det er, som om vi er i en brydningstid igen. Vi kan godt nok konstatere, at boligkøberne er blevet ældre over de seneste 10 år, men vi forventer egentlig, at det så småt begynder at gå den anden vej, siger Mads Ellegaard.
- Det skyldes, at der på nuværende tidspunkt er flere, der udsender signaler om, at de godt kunne tænke sig at flytte. Og det er mange flere, end der har været før. Der er omkring 200.000 danskere, der vil flytte inden for det næste halve års tid.
Det er, ifølge udregninger fra Dansk Ejendomsmæglerforening, et godt tidspunkt at blive boligejer på. Prisniveauet er så lavt, at man skal tilbage til 1999 for at finde noget tilsvarende.
