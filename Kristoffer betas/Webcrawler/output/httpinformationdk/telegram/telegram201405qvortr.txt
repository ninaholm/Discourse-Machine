Qvortrup nægter Se og Hør-overvågning af Thorning
Tidligere chefredaktør på Se og Hør afviser påstand om, at han tog initiativ til overvågning af toppolitikere.


 Tidligere chefredaktør på Se og Hør Henrik Qvortrup afviser gennem sin advokat Anders Németh at kende til systematiseret overvågning af toppolitikere som statsminister Helle Thorning-Schmidt (S).
Heller ikke enkeltepisoder med overvågning kender han til, skriver advokaten i en pressemeddelelse.
Det er den tidligere Se og Hør-journalist Ken B. Rasmussen, der fredag over for DR Nyheder har beskyldt Henrik Qvortrup for at have orkestreret overvågning af toppolitikere.
Han er forfatter til bogen "Livet, det forbandede", som fik Se og Hør-skandalen til at rulle, og selv sigtet for overtrædelse af straffeloven og markedsføringsloven i forbindelse med overvågningen.
Ifølge Ken B. Rasmussen forsynede den nu sigtede tys-tys-kilde bladet med oplysninger om den daværende oppositionsleder Helle Thorning-Schmidts og også Venstre-folk som Lars Løkke Rasmussens, Kristian Jensens og Søren Pinds kreditkorttransaktioner.
- Vi overvågede Helle Thornings transaktioner, fordi vi drømte om et billede af hende topløs. Planen var, at vi ville udkomme med det billede af hende på forsiden, når hun var blevet statsminister, siger Ken B. Rasmussen og beskylder Qvortrup for at stå bag.
Men det afviser hans advokat, Anders Németh.
- I relation til de senest fremkomne påstande fra Ken B. Rasmussen oplyses, at Qvortrup intet kender til en systematiseret overvågning eller enkeltepisoder med overvågning af toppolitikere, herunder Helle Thorning-Schmidt og Lars Løkke Rasmussen, skriver han i pressemeddelelsen.
Advokaten afviser også, at Qvortrup skulle have taget initiativ til en overvågning af Helle Thorning-Schmidt med henblik på at offentliggøre kompromitterende billeder.
- Påstanden er helt og aldeles usand, hedder det i pressemeddelelsen.
Se og Hørs brug af tys-tys-kildens kreditkortoplysninger, der skulle fortælle, hvor kendte danskere opholdt sig, og hvad de lavede, stod angiveligt på fra 2008 til 2012. Og Henrik Qvortrup var chefredaktør på bladet fra 2002 til sidst på året 2008.
Men Henrik Qvortrups kendskab til den påståede anvendelse af kreditkortoplysninger fra sommeren 2008 og frem til hans ophør som chefredaktør har været "uhyre begrænset", skriver Anders Németh.
Hverken Henrik Qvortrup eller advokaten ønsker at gå i detaljer med påstandene i sagen.
 Advokaten henviser til, at hans klient finder det mest korrekt at medvirke til afdækningen af Se og Hør-sagen gennem afhøring hos Københavns Vestegns Politi, der efterforsker sagen.
