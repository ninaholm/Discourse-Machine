Ny strid om rensning af dansk drikkevand
Naturfredningsforeningen beskylder miljøministeren for at bryde med historisk princip om at beskytte drikkevand mod forurening i stedet for at ty til rensning.


 En ny plan fra miljøminister Karen Ellemann (V), der skal sikre danskerne rent drikkevand, får skarp kritik fra Danmarks Naturfredningsforening (DN). Ifølge DN giver planen ingen garanti for, at danskerne også i næste generation kan drikke rent urenset drikkevand. 
- Planen lægger i stedet op til i større omfang at rense drikkevandet frem for at beskytte det. Dermed bryder regeringen med dansk tradition om at forebygge at få gift i drikkevandet, som den rigtige måde at bevare rent vand på. Giver man los på den kant, så forsvinder incitamentet til at få forbruget af sprøjtegift ned til voldsom skade for naturen, siger Ella Maria Bisschop-Larsen, præsident i DN.
Rensning bruges i dag kun helt sporadisk i dansk drikkevandsforsyning. Men ifølge miljøministerens drikkeplan kan rensning af vandet i områder med knappe grundvandsressourcer være en løsning - både når det gælder menneskeskabt forurening og geologiske forhold, der kan medføre brunt vand.  
- Det er en meget egoistisk tilgang. Selvom man renser vandet, så mennesker kan tåle det, så vil eksempelvis giftrester stadig tilflyde dyr, planter og insekter, siger Ella Maria Bisschop-Larsen og fortsætter:
- Der er stor risiko for en cocktaileffekt, så selvom stofferne enkeltvis ikke kan påvises at skade så gør de det sammen. 
Vandværkernes forening Danva er også opmærksomme på, at øget rensning kan blive en glidebane. 
- Overordnet skal vi beskytte drikkevandet mod forurening. Men vi kan godt acceptere vandrensning i en periode. Når det for eksempel gælder geologisk forurening af drikkevandet, hvor det misfarves, men ellers er uskadeligt, så kan rensning være en god løsning, siger Danvas direktør Carl Emil Larsen. 

