Bevæbnet mand tog på drabstogt med 1300 patroner
Ung mand slog fredag fire mennesker ihjel i Santa Monica i USA. Han var tidligere studerende på college i byen


 Den drabsmand, som fredag gik amok i Santa Monica ved Los Angeles og skød flere mennesker, var bevæbnet med omkring 1300 patroner, et halvautomatisk våben og en pistol.
Amerikansk politi beskriver angrebet som planlagt og siger, at drabsmanden var 23 år. Han var tidligere studerende på Santa Monica College, hvor skuddramaet endte, da gerningsmanden blev dræbt af politiet, skriver nyhedsbureauet AFP.
Inden da havde han slået fire mennesker ihjel og såret flere. Et af de kvæstede skudofre er i livsfare, lyder det fra politiet i Santa Monica.
Den unge mand skød først to personer i et hus, som politiet mener, at gerningsmanden har en relation til.
Dernæst stjal han en bil, og i et vejkryds affyrede han flere skud, som blandt andet ramte en bus, inden han skød to mennesker i en firehjulstrækker. Et af ofrene blev dræbt.
Han afsluttede sit drabstogt på campusområdet på Santa Monica College, hvor han først dræbte en kvinde uden for skolebiblioteket, inden han forsøgte at skyde flere inde i bygningen. Men politiet fik ram på ham, inden flere mistede livet.
Campusområdet var fyldt med studerende, som var til afsluttende eksamener.
Politiet i Santa Monica har ikke karakteriseret fredagens drabstogt som et skoleskyderi, fordi skyderiet begyndte et andet sted og endte på campusområdet. Politiet er også usikker på, om gerningsmanden havde i sinde at gå til angreb på skolen, lyder det.
USA's præsident, Barack Obama, satte våbenloven højt på den politiske dagsorden efter skolemassakren i Newtown i december, hvor 20 børn og seks voksne mistede livet.
Men i april led Obamas planer om en strammere våbenlov et stort nederlag, da Senatet nedstemte en række ændringsforslag.
 Et flertal af politikerne afviste at udvide baggrundstjekket af folk, der ønsker at købe skydevåben samt at forbyde halvautomatiske våben og store magasiner.
