Brasiliens tidligere præsident mistænkes for korruption
Tidligere præsident i Brasilien Luiz Inacio Lula da Silva skal afhøres i en stor korruptionssag.


 Brasiliens tidligere præsident Luiz Inacio Lula da Silva er fredag blevet tilbageholdt af landets føderale politi, fordi han skal afhøres i en stor korruptionssag.
Det rapporterer brasilianske medier.
Politiet mener, at Luiz Inacio Lula da Silva har taget imod bestikkelse fra det statsejede olieselskab Petroleo Brasileiro SA (Petrobras).
Pengene er ifølge politiet også gået til da Silvas parti og har blandt andet betalt for dele af en valgkamp.
Der er ifølge politiet gennemført 33 ransagninger og 11 anholdelser i sagen.
Omkring 200 politibetjente og 30 skattemedarbejdere deltog i fredagens operation, der er den seneste runde i efterforskningen, som har fået navnet Operation Carwash - eller på dansk: Operation Bilvask.
- Ekspræsident Lula var - udover at være partileder - den person, som i sidste ende var ansvarlig for beslutningen om, hvem der skulle være direktører i Petrobras og var selv en af dem, der fik mest gavn af disse forbrydelser, oplyser det føderale politi i en udtalelse.
- Der er beviser for, at de kriminelle handlinger har beriget ham og finansieret hans parti og valgkampagner, står der videre.
Luiz Inacio Lula da Silvas bagland oplyser i en udtalelse fredag, at den tidligere præsident aldrig har begået ulovligheder - hverken før, under eller efter sin embedsperiode, der løb fra 2003 til 2010.
