Hadet filmproducent frygter for sit liv
Amerikansk politi beskytter formodet skaber af islamkritisk film, som har ført til voldsomme demonstrationer.


 Den 55-årige mand, som angiveligt står bag den meget omtalte islamkritiske film "Innocence of Muslims", er blevet sat under politibeskyttelse i sit hjem i Los Angeles, USA.
Filmproducenten har selv bedt om hjælp fra ordensmagten, efter at vrede demonstranter har angrebet amerikanske ambassader og konsulater flere steder i Mellemøsten og Nordafrika på grund af den kontroversielle amatørfilm.
- Vi modtog et opkald og reagerede. Vi sørger for sikkerheden, og det bliver vi ved med, siger en talsmand for politiet i Los Angeles.
Flere journalister er samlet uden for den 55-åriges bopæl for at få et glimt af den hadede filmproducent, som går under pseudonymet Sam Bacile. Indtil videre har ingen set ham ved huset i Los Angeles-forstaden.
Dele af "Innocence of Muslims" blev tirsdag lagt ud på internettet. I filmen hånes profeten Muhammed og beskrives som doven, kvindeglad og krigerisk. Det har ført til optøjer i flere lande - blandt andre Libyen, Yemen og Egypten.
Natten til onsdag blev den amerikanske ambassadør dræbt i Libyen, da rasende demonstranter angreb USA's konsulatet i Benghazi.
Natten efter og i løbet af torsdagen var der også demonstrationer foran USA's ambassade i Egyptens hovedstad, Kairo, hvor muslimer og politistyrker tørnede sammen. Det lykkedes dog ikke demonstranter at komme ind på ambassaden.
Samme dag mistede fire personer livet i Yemen, da USA's ambassade i hovedstaden Sanaa blev stormet af vrede muslimer.
