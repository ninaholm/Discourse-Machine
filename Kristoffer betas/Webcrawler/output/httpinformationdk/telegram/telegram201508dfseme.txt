DF vil se mere end Goldman Sachs bud på Dong
Det er ikke Goldman Sachs, der skal bestemme, hvad Folketinget må se og ikke se, siger Dansk Folkeparti.


 Dansk Folkeparti er positiv over for, at Goldman Sachs nu offentligt melder ud, at finansminister Claus Hjort Frederiksen (V) har frie hænder til at give Folketinget indsigt i firmaets køb af Dong-aktier.
Men dermed er sagaen om salget af Dong til den amerikanske investerings-gigant ikke slut.
Det understreger Dansk Folkepartis finansordfører, René Christensen.
- Det er selvfølgelig positivt, men det er jo ikke Goldman Sachs, der skal bestemme den demokratiske proces i Danmark, siger han.
- Nu er jeg endnu mere optimistisk i forhold til, at finansministeren selvfølgelig imødekommer vores ønske om at få alt frem i lyset, men nu er det ikke kun Goldman Sachs' papirer, vi vil se, det er også de andre bud, siger han.
Det sker med henvisning til det, der hele tiden har været stridspunktet i Dong-sagen, nemlig om salget af aktier til Goldman Sachs var den bedste handel for den danske stat, eller om der var andre bud, der havde været lige så attraktive eller måske bedre.
- Det er da fint, det Goldman Sachs melder det her ud, men det er jo det samlede billede, vi gerne vil se, siger René Christensen.
Finansminister Claus Hjort Frederiksen har ingen andre kommentarer til Goldman Sachs udmeldingen, end at han "går ind for åbenhed", og at han "vil tage sagen op med Folketingets partier".
Og det er tegn på lydhørhed over for Folketinget, siger René Christensen:
- Jeg hører en finansminister, der gerne vil lægge ud med at have et tillidsfuldt forhold til Folketinget, og det er også rigtig vigtigt i et åbent demokrati.

