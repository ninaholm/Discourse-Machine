Lungesygdommen mers kræver flere dødsofre i Sydkorea
Antallet af mers-smittede i Sydkorea er oppe på 154. 19 har mistet livet efter at være blevet smittet.


 Fire nye tilfælde af smittede med lungesygdommen mers er blevet bekræftet i Sydkorea, oplyser landets sundhedsministerium tirsdag.
Samtidig står det klart, at sygdommen har krævet yderligere tre ofre i landet, hvilket får dødstallet til at nå 19. I alt 154 er blevet smittet, siden udbruddet begyndte i maj, skriver Reuters.
Størstedelen af de døde led i forvejen af alvorlige sygdomme som eksempelvis kræft.
Udbruddet i Sydkorea er det største i verden uden for Saudi-Arabien, hvor sygdommen blev opdaget første gang i 2012.
Ifølge nyhedsbureauet AFP er 17 mennesker, der tidligere blev smittet med mers, blevet erklæret raske og udskrevet fra hospitalet.
I alt 118 mennesker i Sydkorea modtager tirsdag behandling for sygdommen. 16 er i såkaldt "ustabil tilstand".
Verdenssundhedsorganisationen (WHO) advarede lørdag mod, at mers-udbruddet i landet er "stort og komplekst", og at man bør vente flere smittetilfælde.
5500 mennesker er i karantæne for at sikre, at de ikke bærer på smitten, mens 3500 andre har fået ophævet deres karantæne-ordre.
Det er støt gået den rigtige vej med hensyn til antallet af smittede i Sydkorea.
I begyndelsen blev et tocifret antal mennesker dagligt bekræftet smittet, men det tal er gået ned den seneste tid, hvilket har fået myndighederne til at tro på, at der er ved at komme kontrol med udbruddet.
Der findes ingen vaccine eller kur mod mers, som ifølge WHO har en dødsrate på cirka 35 procent.
Forskere ved ikke, hvordan mers smitter. Dromedarer er dog i Saudi-Arabien blevet sat i forbindelse med spredningen af mers. Der er ligeledes blevet fundet mers i en flagermus i landet.
Der har været tilfælde af mers i over 20 lande.
