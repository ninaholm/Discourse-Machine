Kandidat kræver afghansk stemmeoptælling stoppet
Den afghanske præsidentkandidat Abdullah Abdullah har ikke længere tillid til landets valgmyndigheder.


 Den afghanske præsidentkandidat Abdullah Abdullah forlanger, at stemmeoptællingen efter anden runde af landets præsidentvalg, der fandt sted i lørdags, skal standse øjeblikkeligt.
Abdullah Abdullah begrunder det med, at han ikke længere har tillid til landets valgmyndigheder. Han siger samtidig, at valget er omgærdet af beskyldninger om valgsvindel.
- Stemmeoptællingen bør stoppe omgående, og hvis den fortsætter, vil resultatet ikke have nogen legitimitet, siger den tidligere afghanske udenrigsminister.
Præsidentkandidaten siger, at hans folk har stoppet alt samarbejde med den afghanske valgkommission, og Abdullahs valgobservatører er blevet beordret til at forlade optællingsstederne.
Ifølge Abdullah Abdullah tyder de første optællinger, sammenholdt med andre beviser som er indsamlet af den tidligere udenrigsministers hold, på omfattende valgsvindel.
De indledende rapporter, som Abdullah Abdullahs valgmedarbejdere har modtaget, viser, at hans modkandidat Ashraf Ghani fører med knap én million stemmer.
Over syv af landets 12 millioner stemmeberettigede benyttede ifølge den afghanske valgkommission deres stemmeret ved anden runde af præsidentvalget.
Abdullah Abdullah vandt præsidentvalgets første runde og var således op mod Ashraf Ghani, der fik næstflest stemmer. Abdullah fik 45 procent af stemmerne, mens 32 procent stemte på Ghani i første valgrunde, der fandt sted i april.
 Begge kandidater havde observatører rundt om på valgstederne for at holde øje med, at alt foregik efter forskrifterne.
Den afgående præsident, Hamid Karzai, var ikke på stemmesedlen, da han i henhold til forfatningen ikke kunne genopstille. Han har siddet på posten siden overgangsregeringen i 2001 efter Taliban, og han er siden blevet valgt til posten i de to følgende femårige valgperioder.
