Gaddafi gemmer sig tæt på Algeriet
En højtstående militær officer fra TNC i Libyen siger, at jagten på Gaddafi har taget en ny drejning.


 Libyens styrtede leder, Muammar Gaddafi, menes at gemme sig i byen Ghadamis, tæt på grænsen til Algeriet.
Det oplyser en højtstående militærofficer i Den Nationale Overgangsregering (TNC) og tilføjer, at Gaddafi beskyttes af medlemmer af touaregklanen.
- En klan, tuaregerne, støtter ham fortsat, og han formodes at opholde sig i Ghadarmis-området i den sydlige del, siger Hisham Buhagiar, der er officer i Libyens nye ledelse, telefonisk torsdag.
Buhagiar, der koordinerer jagten på Gaddafi, siger, at den styrtede libyske leder menes at have befundet sig i den sydligt beliggende by Samnu for en uge siden, inden han flyttede til Ghadamis, som ligger 550 kilometer sydvest for Tripoli.
Han siger videre, at Gaddafis søn Saif al-Islam menes at opholde sig i Bani Walid, mens hans bror Mutassem angiveligt opholder sig i Sirte, Muammar Gaddafis fødeby.
- De overvejer begge at forlade Libyen for måske at rejse til Niger, tilføjer Buhagiar.
Sirte, der er en af de sidste bastioner, som støtter Gaddafi, er belejret af styrker fra Libyens regerende overgangsråd, TNC, ligesom byen bliver bombarderet af Nato-fly.
Hvis TNC-styrkerne erobrer Sirte 450 kilometer øst for Tripoli, vil det bringe overgangsregeringen tættere at få kontrol med hele landet.
Det har et mål, som endnu ikke er opnået mere end en måned efter, at krigerne erobrede hovedstaden.
Buhagiar siger, at klaner i syd var modstandere af Gaddafi, bortset fra tuaregerne, som fortsat støtter ham.
 - Der har været kampe mellem tuareger, som er loyale over for Gaddafi og arabere, der bor i sydlige del af landet. Vi forhandler. Eftersøgningen efter Gaddafi har taget en ny kurs, siger Buhagiar, uden at ville komme nærmere ind på det.
 Gaddafis datter Aisha, hendes brødre Hannibal og Mohammed, deres mor Safia og flere andre familiemedlemmer er flygtet til Algeriet i august og har boet der siden.
