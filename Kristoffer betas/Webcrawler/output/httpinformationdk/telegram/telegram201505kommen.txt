Kommentator: Næppe enighed om mistillid til Corydon
Finansminister Bjarne Corydon (S) kan dårligt røre sig i Dong-sag, mener politisk kommentator, Hans Engell.


 Selv om det er alvorligt, at finansminister Bjarne Corydon (S) i Dong-sagen mister støtte fra Enhedslisten, som er regeringens parlamentariske grundlag, så falder Corydon ikke som minister ved et mistillidsvotum fra Enhedslisten og de borgerlige partier.
Det vurderer politisk kommentator, Hans Engell. Venstre vil ikke kræve, at Corydon fremlægger fortrolige oplysninger for Folketingets finansudvalg, som Enhedslisten vil have, mener han.
- Det er utrolig alvorligt, at Enhedslisten truer landets finansminister på hans politiske liv. Men de får ikke Venstre med. Venstre vil stemme for et mistillidsvotum, men de vil ikke forlange papirer på bordet, så en ny regering er bundet, siger Hans Engell.
Læs også: Enhedslisten truer med mistillidsvotum over Dong-salg
Partierne har vidt forskellige interesser. Enhedslisten vil have udskrevet folketingsvalg inden sit årsmøde 7. juni, så politisk ordfører, Johanne Schmidt-Nielsen, kan genopstille. Dansk Folkeparti vil høste S-vælgere fra Socialdemokraterne i Dong-sagen, mener han.
- Sagen indgår i valgkampen. Dong fik Socialdemokraterne til at bløde. Det bragte Nyrup og Lykketoft på banen mod regeringen. Sagen har kostet S-vælgere til Dansk Folkeparti. Men Enhedslisten vil gerne have, at Thorning udskriver valg nu, siger Hans Engell.
- Venstre sidder som en lus mellem to negle. De vil ikke fanges af nye regler om højfortrolige sager i Folketinget.
- Politikerne i Folketinget kan ikke holde på fortroligheden, mener Hans Engell.
- Christiansborg er det eneste sted i landet, hvor lyden går hurtigere end lyset. Det er meget få sager, man har kunnet holde hemmelige, siger han.
Corydon frygter større åbenhed, mener Hans Engell.
- Så bliver den danske regering en utroværdig partner uanset partifarve. Finansministeriet vogter danske interesser, siger han.
