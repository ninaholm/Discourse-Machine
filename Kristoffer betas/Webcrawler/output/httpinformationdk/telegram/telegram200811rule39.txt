Rule 39 brugt mod Danmark seks gange



 I alt seks gange har Den Europæiske Menneskerettighedsdomstol måttet trække i nødbremsen og i sidste øjeblik forhindre Danmark i at tilbagesende afviste asylansøgere til hjemlande, hvor de risikerer forfølgelse.
 Det oplyser integrationsminister Birthe Rønn Hornbech (V) i et svar til Folketingets Udlændingeudvalg.
 Udvalget ønskede at vide, hvor mange gange menneskerettighedsdomstolen havde brugt den såkaldte Rule 39 over for Danmark, efter at domstolen så sent som i sidste uge igen måtte tage Rule 39 i brug. Det var fjerde gang alene i år. 
 Rule 39 bruges til at stoppe et medlemsland fra at bryde konventionerne.
 I alle fire tilfælde i år var det tamiler, som de danske udlændingemyndigheder forsøgte at sende tilbage til Sri Lanka. 
 11 tamiler er dog sendt hele vejen hjem til Sri Lanka siden januar 2004, oplyser integrationsministeren. De 11 er fordelt på fem i 2004, tre i 2005, to i 2006 og én i 2008.
