IMF: Mindre vækst i vente i 2011
Den Internationale Valutafond sænker forventningerne til den økonomiske vækst i verden næste år. IMF advarer om risiko for tilbageslag.


 Den Internationale Valutafond (IMF) sænker forventninger til den økonomiske vækst næste år. IMF siger i en ny analyse, at den globale økonomiske vækst bliver mindre end de 4,2 procent i 2011, som den hidtidige prognose lyder på.
IMF advarer desuden om, at den begyndende optur langt fra er på sikker grund. Især tvivler IMF på den begyndende optur i USA.
Den amerikanske økonomi er kun langsomt ved at komme i bedring. Årsagen er lav hjemlig efterspørgsel, hedder det. I årets andet kvartal faldt væksten til 1,7 procent fra 3,7 procent i første kvartal. IMF venter en vækst på 2,6 procent i år og 2,3 procent i 2011.
IMF peger også på, at Kina må styrke sin valuta, yuanen, for at øge kinesernes forbrug og efterspørgsel efter udenlandske varer. IMF vurderer, at der er brug for øget hjemlig efterspørgsel, for at Kina kan bevare den nuværende vækst.
Mens udsigterne for den globale økonomi og USA ikke er for gode, opskriver IMF forventningerne til væksten i eurolandene. IMF advarer dog om, at væksten bliver meget uens i eurolandene, hvor nogle får god vækst, mens andre kun vil opleve ringe eller ingen vækst næste år.
Udsigten for verdens tredjestørste økonomi, Japan, er blandende. IMF venter en vækst på 2,8 procent i år, og det er en anelse højre end ventet. Derimod er der risiko for, at væksten falder til 1,5 procent i 2011, og det er mindre end ventet. Tidligere prognoser tydede på en vækst på 1,8 procent næste år. 

