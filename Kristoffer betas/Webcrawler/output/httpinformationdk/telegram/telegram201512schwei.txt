Schweiz søger ejermænd til 2600 bugnende bankkonti
Schweiziske banker har offentliggjort liste over "forsvundne" indehavere af bankkonti og værdibokse.


 Schweiziske banker har i overensstemmelse med nye bestemmelser for første gang offentliggjort en liste over "sovende" bankkonti med samlede indeståender på 45 millioner dollar (308 millioner kroner), som har stået urørt i over 60 år.
Beløbet tilhører omkring 2600 kontoindehavere, som ikke har ladet høre fra sig siden midten af 1950'erne. Nogle af de berørte konti har ikke været anvendt i op mod 100 år.
Personer, som mener at have ret til penge fra en "sovende konto" kan henvende sig til bankombudsmanden i Schweiz på Bahnhofplatz i Zürich inden for et år. Derefter vil pengene blive konfiskeret af staten. På nogle konti står der kun få tusinde kroner.
Hvis nogen gør krav på pengene, og de schweiziske myndigheder kan bevise, at kravet er "åbenlyst uretmæssigt" risikerer man store regninger for sagsomkostninger.
Schweiziske banker, deriblandt storbanker som Credit Suisse og UBS, har offentliggjort listen over de "forsvundne" indehavere af de forskellige konti.
- Offentliggørelsen af listen er det sidste forsøg fra bankernes side på at få genetableret kontakten med de savnede kunder, siger Claude-Alain Margelish, direktøren for de schweiziske bankers brancheorganisation SBA.
En talskvinde for SBA, Sindy Schmiegel Werner, siger, at problemet med sovende konti er et globalt problem for banker.
Der søges også ejere til omkring 80 værdibokse, som er blevet åbnet efter at have været ubrugte i 60 år.
Schweiz har tidligere offentliggjort lister over "sovende konti", men kun dem, som er blevet sat i direkte forbindelse med ofre for Holocaust.
Størstedelen af navnene på kontoindehaverne er på schweiziske statsborgere, men der er også statsborgere fra USA, Argentina, Brasilien, Tyskland og Israel.
