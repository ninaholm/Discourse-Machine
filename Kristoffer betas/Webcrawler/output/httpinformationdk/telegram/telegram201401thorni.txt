Thorning står fast trods næse: Intet at komme efter
Statsminister Helle Thorning-Schmidt mener ikke at have handlet forkert i sagen om retsudvalget i Christiania.


 Folketinget har ingen grund til at kritisere statsminister Helle Thorning-Schmidt (S) eller Statsministeriet for retsudvalgets udskudte tur til Christiania, hvor Morten Bødskov (S) som justitsminister vildledte Folketinget.
Det siger Helle Thorning-Schmidt, nu da Enhedslisten forbereder en næse til hende med mild kritik efter fredagens fire en halv time lange åbne samråd i retsudvalget.
- Jeg har sagt igen og igen - og det mener jeg fortsat - at der ikke er noget at komme efter overhovedet i forhold til min eller Statsministeriets ageren i denne sag. Vi har handlet korrekt.
- Hver gang der er kommet nye oplysninger, har vi sikret, at oplysningerne blev delt med offentligheden. Derfor mener jeg overhovedet ikke, at der er grundlag for kritik, siger Helle Thorning-Schmidt.
Hun oplyste ved samrådet, at hendes departementschef Christian Kettel Thomsen 19. november drøftede en mail med en udtalelse fra Morten Bødskov med Justitsministeriets nu hjemsendte departementschef, Anne Kristine Axelsson.
Enhedslistens retsordfører Pernille Skipper understregede efter samrådet, at der ikke bliver tale om nogen stor næse.
- Vi har ingen grund til at tro, at statsministeren har været involveret i at konstruere en løgn eller dække over dén løgn, som Morten Bødskov gav til Folketingets Retsudvalg, sagde Pernille Skipper.
- Men samtidig må vi sige, at der er grund til at udtale en kritik fra Retsudvalgets side af, at man ikke i tilstrækkelig grad har reageret med rettidig omhu, forsøgt at få sagen oplyst og reageret på de alarmklokker, som bør ringe, når man får de beskeder, som Statsministeriet har fået, lød hendes udlægning.
De borgerlige oppositionspartier er mere kritiske, men Enhedslisten afgør flertallet.
