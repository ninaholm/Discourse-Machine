Fattige børn ryger mere og spiser usundt
Socialt dårligt stillede børn spiser mere fastfood, ryger flere cigaretter og dyrker mindre motion.


 Børn og unge med forældre på kontanthjælp har markant dårligere sundhedsvaner end børn fra veluddannede hjem.
Det er konklusionen i en ny Skolesundhedsundersøgelse blandt 11-15-årige børn og unge lavet af Statens Institut for Folkesundhed (SIF).
- Vi er ret overraskede over, hvor grelt det står til. Der er rigtig mange steder, hvor der er en betydelig ulighed, siger professor og sociolog Bjørn Holstein fra SIF, som har været med til at lave undersøgelsen
For eksempel er lidt over fire procent af børn og unge fra de højeste sociale lag overvægtige, mens det gælder for tre gange så mange af de svageste børn.
Og ser man på rygevaner hos de 15-årige, er der næste 20 gange flere fra de laveste sociale grupper, der dagligt suger røg ned i lungerne.
Bjørn Holstein mener, at man risikerer at tabe de svageste børn og unge på gulvet allerede fra en tidlig alder.
- Det kan få den konsekvens, at læringen nedsættes hos børnene, og så fortsætter den sociale ulighed i uddannelsen til næste generation. Den anden konsekvens er, at de dårlige motions-, spise- og drikkevaner trækker spor ind i voksenlivet, siger han.
Han mener, at samfundet har alle muligheder for at mindske den sociale ulighed med eksempelvis SFO'er, folkeskoler og sundhedsplejersker, men problemet er, at staten hele tiden svinger sparekniven over institutionerne.
Hos Børnerådet er man dybt bekymret over den sociale ulighed blandt børn og unges sundhed, og her peger man på en lovændring.
- Der er behov for, at børn og unge ligesom voksne også er omfattet af en arbejdsmiljølovgivning. Det vil sikre bedre rammer for børnenes trivsel og sundhed, siger Lisbeth Wilms, som arbejder med børns sundhed i Børnerådet.
