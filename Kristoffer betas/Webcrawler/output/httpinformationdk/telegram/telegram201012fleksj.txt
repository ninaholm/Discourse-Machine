Fleksjobbere skal holdes i kortere snor
Den økonomiske gevinst ved at være i fleksjob skal begrænses, og fleksjob skal kun bevilges midlertidigt.


 Det skal fremover ikke være muligt at være i fleksjob og på nedsat tid tjene over 700.000 kroner om året.
Det er at af elementerne i den førtidspensionsreform, som regeringen fremlægger onsdag.
- Det er besynderligt, hvis man tjener over 700.000 kroner i et fleksjob, siger beskæftigelsesminister Inger Støjberg (V), som med forslaget lægger op til, at ansatte i fleksjob kun skal have løn for den tid, de arbejder. I dag får fleksjobansatte fuld løn, uanset hvor mange timer de arbejder.
- Det skal bedre kunne betale sig for ansatte i fleksjob at øge deres arbejdstid, hvis de med tiden får det bedre, siger hun.
Fleksjob skal desuden gøres midlertidigt. En persons første fleksjob skal - uanset personens alder - maksimalt kunne bevilges for fem år - medmindre det er helt åbenbart, at arbejdsevnen ikke kan forbedres.
For kommunerne bliver incitamentet til at visitere til fleksjob mindsket. Regeringen vil reducere refusionen til kommunernes udgifter til det første midlertidige fleksjob fra 65 til 50 procent. Efter det første midlertidige fleksjob falder refusionen til 30 procent.
Beskæftigelsesminister Inger Støjberg forventer, at reformen vil give to milliarder kroner i besparelse til statskassen, når reformen er fuldt indfaset. Reformen skal kun gælde fremadrettet og skal således ikke ramme dem, som i dag er på førtidspension eller i fleksjob.
Målet er, at færre fremover skal omfattes af ordningerne - og til lavere ydelser.
- Vi bruger omkring 50 milliarder kroner på førtidspension, fleksjob og ledighedsydelse. Det er knap 9 milliarder kroner mere end forventet. Der er sket et stort skred økonomisk og i omfanget af, hvor mange personer der er omfattet, siger Inger Støjberg med henvisning til, at omkring 300.000 danskere er omfattet af ordningerne.
- Det er omkring 50.000 personer flere end ventet, siger hun.
Reformen skal nu forhandles med et bredt udsnit af Folketingets partier.
