Fransk-tysk samarbejde med Polen styrket
Frankrig og Tyskland signalerer stærkt politisk Europa i samarbejde med Polen.


 Frankrig og Tyskland har styrket et samarbejde med Polen, som står for at skulle overtage EU-formandskabet til sommer.
Ved et møde mandag i Warszawa mellem den tyske forbundskansler, Angela Merkel, den franske præsident, Nicolas Sarkozy, og den polske præsident, Bronislaw Komorowski, var EU's fælles udenrigs- og sikkerhedspolitik i fokus.
Ikke mindst relationerne til Rusland, Hviderusland og Ukraine.
- Dette møde mellem de tre europæiske ledere sender et klart signal om et politisk stærkt Europa, siger en polsk topdiplomat om mødet i den såkaldte "Weimar-trekant". Også udviklingen i Egypten og det øvrige Mellemøsten var på dagsordenen.
- Tyskland og Frankrig ønsker et samarbejde med Polen i den kommende pagt om konkurrenceevne, der skal binde eurolandenes økonomi tættere sammen, siger Merkel, som i Warszawa roser Polen for at være et reformivrigt land.
Eurozonens stats- og regeringschefer skal mødes i marts til et særligt topmøde med henblik på at vedtage en "europæisk pagt om konkurrenceevne",
- Det vil glæde os at se Polen gå med, understreger kansleren.
Polen er endnu ikke medlem af euroen og er forsigtig med at lægge sig fast på en dato på grund af den økonomiske krise.
De tre store EU-lande dannede det særlige forrum tilbage i 1991, da Frankrig og Tyskland ønskede at hjælpe Polen med overgangen til demokrati og markedsøkonomi. Lederne fra de tre lande i Weimar-trekanten var senest samlet i 2006.
Polen har udtrykt skuffelse over, at samarbejdet blev svækket mere og mere efter en lovende start.
- Der har været en lang fase med stagnation. EU's sikkerheds- og forsvarspolitik har ikke helt levet op til Polens forventninger, sagde Komorowski til det polske dagblad Gazeta Wyborcza forud for mødet med Merkel og Sarkozy.
