Professor: Fogh er ved udgangspunktet igen



 Tidligere statsminister Anders Fogh Rasmussen har taget en rejse omkring ytringsfrihedens ukrænkelighed og er kommet tilbage til sit udgangspunkt. Det vurderer retorikprofessor Christian Kock fra Københavns Universitet, når han bliver bedt om at vurdere Foghs tale i Tyrkiet mandag.
 - Den her tale vil nok opfattes som fornuftig og afbalanceret. Og den stemmer godt med hans nytårstale fra januar 2006, før det hele kogte op. Men under selve krisen, da ambassadørerne ville mødes Fogh osv., der var linjen ikke den samme som i nytårstalen forinden og som den, vi nu hører her, siger han til Ritzau.
 Og videre:
 - Den her tale er en anden linje, end han holdt under selve krisen, siger Christian Kock.
 I talen i Tyrkiet siger Fogh blandt andet, at både ytringsfrihed og dyb respekt for personlige religiøse følelser er essentielt, og at der skal holdes en balance mellem de to ting.
 Før Muhammedkrisen eskalerede i foråret 2006, lagde Fogh vægt på ytringsfrihedens ukrænkelighed, men også på at tage hensyn. Blandt andet i nytårstalen den 1. januar 2006.
 - Og ytringsfriheden kan ikke gradbøjes. Den er ikke til forhandling. Men vi har hver især et ansvar for at forvalte den på en sådan måde, at vi ikke opildner til had og ikke splintrer det fællesskab, som er én af Danmarks stærke sider. Det er en betydelig styrke for det danske samfund, at vi i reglen er ret gode til at snakke os til rette om tingene. Fordi vi generelt set viser hensyn og har tillid til hinanden, sagde Fogh dengang.
 Det lille "men", som nytårstalen rummede, var netop det "men", som meget af debatten rasede om i den danske debat under krisen, siger Kock. Og der var ikke noget "men" i Foghs grundlovstale senere samme år.
 - Ytringsfriheden kan ikke gradbøjes. Den er ikke til forhandling, sagde han ved den lejlighed.
 Det samme gjaldt, da Fogh skulle forklare, hvorfor han ikke ville mødes med 11 ambassadører fra muslimske lande om sagen.
 Og deri ligger bevægelsen, når Fogh i dag lægger vægt på både ytringsfriheden og hensyn til andre.
 - Mange danske debattører har været hidsige med at sige, at der er ytringsfrihed. Punktum. Man må ikke sige men. Men i den her tale (fra Tyrkiet, red.) er der et men, og det har han (Fogh, red.) tidligere haft travlt med at sige, at det måtte der ikke være, siger Kristian Kock.
