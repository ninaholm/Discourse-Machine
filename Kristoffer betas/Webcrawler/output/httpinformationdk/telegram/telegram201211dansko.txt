Dansk Oscar-håb vinder publikumspris i USA
Nicolaj Arcels "En kongelig affære" får hæderspris ved filmfestival. Det samme gør thrilleren "Kapringen".


 Det anmelderroste danske drama "En kongelig affære" med Mads Mikkelsen i hovedrollen har natten til fredag dansk tid vundet en pris ved AFI Fest i Los Angeles.
Filmen, som er Danmarks bud på en Oscar ved næste års uddeling, har sikret sig publikumsprisen "World Cinema Audience Award" ved festivalen, som det amerikanske filminstitut står bag.
Også "Kapringen", som er instrueret af Tobias Lindholm, er blevet hyldet. Thrilleren om det danske fragtskib, der bliver kapret af somaliske pirater, har vundet prisen "New Auteur Audience Award".
"En kongelig affære" er instrueret af Nicolaj Arcel og beskriver trekantsdramaet mellem kong Christian VII, hans tyske livlæge Struensee og den unge dronning Caroline Mathilde.
Det Danske Filminstitut besluttede sidst i september, at filmen skal være det danske bud på en Oscarvinder i kategorien bedste ikke-engelsksprogede film, når de prestigefyldte statuetter skal uddeles 26. februar næste år.
Filmen har international potentiale, mener instituttets direktør, Henrik Bo Nielsen.
Hvilke fem film, der i sidste ende bliver nomineret og får chancen for at kæmpe om Oscarstatuetten i kategorien, bliver offentliggjort 10. januar. Det er to udvalg under det amerikanske filminstitut, der tager beslutningen.

Og kommer "En kongelig affære" gennem det nåleøje, kan Nikolaj Arcel se frem til at gå side om side med Hollywoods største stjerner på den røde løber i Los Angeles.
Ved forrige Oscar-uddeling i 2011 vandt Susanne Bier kategorien for filmen "Hævnen", der har svenske Mikael Persbrandt og danske Trine Dyrholm i hovedrollen.
Det var i øvrigt første gang siden 1989, at Danmark vandt prisen. Dengang var det Bille August, der fik den gyldne statuette for "Pelle Erobren".
Året før, i 1988, gik prisen også til Danmark, nemlig til Gabriel Axel for hans Karen Blixen-filmatisering "Babettes Gæstebud".
