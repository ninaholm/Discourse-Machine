Ufaglærte får ufaglærte børn
Den sociale arv har en stor påvirkning på unges uddannelsesniveau. Det fastslår en ny undersøgelse.


 Børn af ufaglærte forældre ender i højere grad selv uden anden uddannelse end folkeskolen end deres klassekammerater. Det er konklusionen af en undersøgelse, som Danmarks Statistik har lavet af de 25-åriges uddannelsesniveau og beskæftigelse.
Lidt under en fjerdedel af de 25-årige har ikke fuldført nogen anden uddannelse end folkeskolen, og størst er gruppen af unge, hvis forældre heller ikke læste videre efter de obligatoriske år på skolebænken.
Faktisk er det hele 39 procent af de unge, hvis forældre ikke læste videre, der som 25-årige ikke har fået anden uddannelse end folkeskolen.
Den sociale arv bekymrer Louise Hare, der er beskæftigelseskonsulent ved Jobcenter for unge i København. Situationen på arbejdsmarkedet er nemlig ikke den samme, som den var for år tilbage.
 - Dengang var det mere normalt at være ufaglært og det var også en mulighed at komme ud og have et ufaglært arbejdsliv og blive arbejdsmand på en maskinfabrik. Men i dag ligger maskinfabrikken i Kina eller i Polen.
Hendes analyse bakkes op af en prognose fra Arbejderbevægelsens Erhvervsråd (AE), der viser, at efterspørgslen efter ufaglært arbejdskræft kun vil blive mindre de kommende år.
- Alle dem, der i disse år går ud af folkeskolen og ikke får en uddannelse, de kommer til at have en rigtig hård kamp om jobbene. Og det er derfor, der er mange, som aldrig vil få et job, siger Mie Dalskov, der er senioranalytiker hos AE.
Endnu større indflydelse på de unges uddannelsesniveau er forældrenes plads på jobmarkedet.
53 procent af de 25-årige, hvis forældre stod uden for arbejdsmarkedet, da de unge var 15 år, har ikke læst videre, mens det gør sig gældende for 21 procent af de unge, hvis forældre der var i arbejde.
