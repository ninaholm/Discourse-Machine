3F: Chefer må tale varsomt om overvægt
Kommuner bruger millioner på at bekæmpe ansattes overvægt. Men det er afgørende, at chefen ikke peger fingre.


 Det er altafgørende for medarbejderes lyst til at kaste sig ind i kommuners millionprojekter mod overvægt, at deltagelsen i kurserne ikke dikteres af chefen.
Det mener fagforeningen 3F, der jævnligt hører fra medlemmer, som er blevet såret og har mistet lysten til at slanke sig, hvis de føler sig presset af deres chef.
- Det er meget forskelligt, hvordan tilbuddene bliver givet, siger projektleder for sundhedsprojekter i 3F Peter Hamborg Faarbæk.
- Vores erfaringer i 3F er, at hvis der bliver udstukket tilbud om sundhedsprojekter fra ledelsen på en arbejdsplads, er det kun omkring 50 procent, der ønsker at deltage.
- Men hvis tilbuddene derimod udvikles i samarbejde med medarbejderne, er det 70 procent, siger Peter Hamborg Faarbæk.
Lige nu har 24 ud af landets 98 kommuner fået 100 millioner kroner til at blande sig i, om de ansatte er æble- eller pæreformede, viser en optælling, Avisen.dk har lavet på baggrund af tal fra Forebyggelsesfonden.
Ifølge professor og chef ved Forskningscenter for Forebyggelse og Sundhed i Region Hovedstaden Torben Jørgensen, er sundhedsprojekter på arbejdspladser dog slet ingen god idé. Heller ikke når medarbejdernes deltagelse ikke er orkestreret fra ledelsen.
- Det er ment omsorgsfuldt, men man kan diskutere, om kommunernes isolerede projekter er pengene værd. Hvis en kommune spurgte mig, ville jeg råde den til at bruge kræfterne på at skabe en sund kultur i hele kommunen, siger han til Avisen.dk.
- Generelt har slankekure en kortvarig effekt. Den eneste effektive slankekur er en operation, der gør mavesækken mindre, tilføjer han.
