Opinionstal giver Thorning solidt flertal
To samtidige meningsmålinger viser forskellige resultater. Den ene spår sejr til Løkke, den anden nederlag.


 Forvirringen er total. 
Næppe havde en meningsmåling, som Megafon havde lavet for Politiken og TV2 torsdag aften vist, at blå blok efter statsministerens nytårstale stod til at få et flertal med 50,9 procent af stemmerne ved et valg nu, før en Greens-måling i dagbladet Børsen fredag peger på flertal til rød blok.
Her står VK-regeringen sammen med Dansk Folkeparti og Liberal Alliance til kun at få 46,5 procent af stemmerne. Dermed vil Helle Thorning-Schmidt (S) kunne sætte sig til rette i statsministerstolen med solide 93 mandater bag sig mod blå bloks 82.
Greens har interviewet 1336 personer i dagene 3. - 5. januar, mens Megafon har talt med 1030 vælgere i dagene 4. - 6. januar.
Målingen i Børsen er særlig dyster læsning for De Konservative, som kun får tilslutning fra 4,5 procent, der i givet fald vil være det dårligste valgresultat siden 1913.
- Det er en nedsmeltning, og det er som om, der ikke er nogen bund, siger politisk kommentator Niels Krause-Kjær til Børsen. Han har selv været pressechef for De Konservative i 1990'erne.
Megafonmålingen peger på, at statsminister Lars Løkke Rasmussens (V) nytårstale, hvor han bebudede en afskaffelse af efterlønnen, belønnes af vælgerne med en fremgang fra 19,4 procent i december til nu 24,3 procent.
Hos Greens er Venstres fremgang kun fra 20,0 i december til nu 21,6 procent.
De to meningsmålingsinstitutter er også stærkt uenige om tilslutningen til Socialdemokraterne, som hos Greens står til 29,2 procent af stemmerne i dag mod kun 25,5 procent hos Megafon.
