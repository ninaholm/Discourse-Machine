Pendlere undrer sig over DSB-bonus



 DSB-selskabet DSBFirst får en million kroner i bonus fra Trafikstyrelsen på grund af kundetilfredshed på Kystbanen mellem Helsingør og København og videre til Københavns Lufthavn i første halvår af 2009. Det kommer meget bag på pendlerne, for passagererne har oplevet et halvår med mange forsinkede tog.
 - Jeg er absolut forundret over, at det ikke spiller mere ind, om togene kører til tiden. Rettidigheden er det vigtigste parameter for os, siger pendlertalsmand Michael Randropp til Ritzau.
 Trafikstyrelsen har haft et konsulentfirma til at måle kundetilfredsheden. Målingen viser, at passagerne er utilfredse med rettidighed og erstatningsbusser, men tilfredse med information, personale og forskellige forhold i togene og på stationerne. Og selv om kunderne altså dumper DSBFirst på det vigtigste parameter, er der en million kroner i bonus.
 - Jeg vil meget gerne have, at rettighed vægtede mere, for det er det vigtigste. Så betyder det mindre, om vi kører i gamle tog, siger Michael Randropp.
 DSBFirst overtog i januar togdriften i hele Øresundsregionen. Tiden herefter var præget af mange forsinkede tog, og DSBFirst måtte i flere måneder køre efter en nødkøreplan. Talsmanden understreger dog, at det set med pendlerøjne går den rigtige vej, og at han under togets personale del i den bonus, som DSBFirst overraskende har fået.
 - De medarbejdere, der er i togene, har gjort alt, hvad de kan, og de har været udsat for lidt at hvert, siger Michael Randropp.
