52 biler stødte sammen på tysk motorvej
Mindst fire blev dræbt og 35 blev kvæstet ved stort sammenstød i det nordlige Tyskland.


 Over 50 biler var involveret i en trafikulykke på en motorvej i det nordlige Tyskland sent fredag aften, oplyser myndighederne.
 - I harmonikasammenstødet med i alt 52 biler blev en kvinde og tre mænd dræbt, mens 35 andre blev kvæstet - 14 af dem alvorligt, siger en talskvinde for politiet i delstaten Nordrhein-Westfalen.
- Ulykkesstedet minder om en kæmpemæssig skrotplads.
Mange af de kvæstede sad fastklemte i deres biler og skulle skæres fri, og der blev tilkaldt ambulancer og redningskøretøjer fra et stort område for at få nok hjælp.
 Ulykken skete, da der var nedsat sigtbarhed på grund af tåge, men den direkte årsag til sammenstødene er ikke klarlagt.
I oktober var 14 biler involveret i et harmonikasammenstød i Bayern, hvor en blev dræbt, og 17 blev kvæstet.
I september var 36 biler med i en ulykke nær Hessen, hvor en baby omkom og syv blev kvæstet.
 I april blev otte dræbt og 90 blev kvæstet, da 80 biler var involveret i det værste harmonikasammenstød i Tyskland i 20 år. Det skete syd for Rostock under en storm, der hvirvlede sand og jord op, så sigtbarheden blev voldsomt nedsat.
