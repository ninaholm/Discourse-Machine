Klimaaftale bliver forsinket igen



 Fiaskoen ved COP15-klimaforhandlingerne i København har lange efterdønninger. Nu ser det ud til, at FN satser på blot at bruge COP16 i Mexico i år som trinbræt og først præsentere en egentlig klimaaftale på COP17 i Sydafrika i 2011. 
Det skriver netavisen EU-Observer.
En kilde tæt på forhandlingerne oplyser til netavisen, at EU's klimakommissær, Connie Hedegaard, var med på et lukket mødet for EU's udenrigsministre mandag. Her forklarede hun, at EU skulle satse på en trinvis tilgang og vente med en endelig aftale til december 2011.
Det vil være i sidste øjeblik, da Kyoto-protokollen udløber i 2012. Den er stadig den eneste juridisk bindende aftale om CO2-reduktion.
En diplomatisk kilde forklarer over for Ritzau, at det kan hjælpe med at få aftalen på plads, når et af de såkaldte BASIC-lande, der inkluderer Sydafrika, Brasilien, Indien og Kina, er vært for forhandlingerne. 
Gruppen var med til at forplumre aftalen på COP15 i København, men hvis de kan høste æren ved at få aftalen på plads ved COP17 i Sydafrika, er der bedre chancer for succes, forlyder det.
COP16 i Mexico forventes nu at blive brugt til at udrede, hvad man egentlig blev enige om i København, og få det oversat til nogle konkrete mål til vedtagelse på COP17.
København-erklæringen (Copenhagen Accord) fra december indeholder hensigter fra landene om at verdens temperatur ikke skal stige mere end 2 grader. Men den er hverken juridisk bindende eller fyldestgørende omkring, hvordan det mål skal nås.
