Tyve dræbt i mexicansk fængselsopgør
Det begyndte som et slagsmål mellem to fanger, men nu er tyve personer omkommet og yderligere 12 er kvæstet.


 Tyve personer blev lørdag dræbt under uroligheder i et fængsel i den mexicanske by Matamoros.
Det var et sammenstød mellem to indsatte, der udløste volden, oplyser lokale myndigheder. Men der er ingen yderligere oplysninger om, hvordan de tyve personer omkom.
Yderligere 12 skulle være blevet hårdt kvæstet.
Det lykkedes senere fængselsvagterne med politiets hjælp at få genoprettet roen i fængslet.
Matamoros ligger tæt på grænsen til USA.

Mange mexicanske fængsler er overfyldte og danner ofte rammen om voldelige sammenstød, der har forbindelse til landets narkokarteller.
Men lørdagens dødbringende opgør i Matamoros hører til de mest voldelige, der endnu har ramt landets fængselsvæsen i år.
