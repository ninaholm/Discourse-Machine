FN undersøger brug af kemiske våben i Syrien
FN's Ban Ki-moon holder mandag møde for at undersøge rygter om brug af kemiske våben i Syrien.


 FN's generalsekretær, Ban Ki-moon, mødes mandag med repræsentanter for organisationen for forbud mod kemiske våben (OPCW) for at undersøge de stadig mere vedholdende rygter om brug af kemiske våben i borgerkrigen i Syrien.
- Brugen af kemiske våben skal undersøges til bunds. Det må under ingen omstændigheder finde sted, siger Ban Ki-moon.
FN og OPCW diskuterer nu, hvordan og hvornår de kan sende et team bestående af 15 inspektører til Syrien, hvor både Assad-regimet og oprørere beskylder hinanden for at bruge yderst farlige kemiske våben i konflikten.
Rygterne om brugen af disse våben begyndte at rulle for et par uger siden.
Her slog Ban Ki-moon fast, at han vil stå i spidsen for en undersøgelse, der skal klarlægge, om rygterne taler sandt.
FN's generalsekretær fortæller, at den vanskelige undersøgelse i særlig grad vil fokusere på den syriske regerings påstand om, at oprørerne har affyret kemiske missiler.
Dog har Frankrig, Storbritannien og USA opfordret den sydkoreanske FN-chef til at udvide undersøgelsen, så den også kommer til at omfatte rygter om, at præsident Bashar al- Assads styrker har rettet kemiske våben mod oprørerne.
Den syriske regering har anklaget oprørere for at bruge kemiske våben i et angreb på Khan al-Assal nær Aleppo.
Oprørerne siger modsat, at regeringen iscenesatte angrebet på egen hånd.
