Løkke og Lene E. skal forklare CIA-sag
Udenrigspolitisk Nævn hasteindkaldes i sagen om de formodede ulovlige CIA-fly med fanger på dansk område.


 Regeringstoppen bliver stillet til regnskab i et hastemøde i udenrigspolitisk nævn for det angivelige dobbeltspil, som har fundet sted omkring formodede ulovlige CIA-fly med fanger på dansk område.
Et dokument fra WikiLeaks tyder på, at regeringen talte med to tunger, da den offentligt krævede svar fra USA i sagen. Kravet var ikke alvorligt ment, fortalte topembedsmænd til den daværende amerikanske ambassadør, James Cain.
Det viser en indberetning fra ambassadøren, afsløret af netaktivisterne i WikiLeaks.
Socialdemokraterne, SF og De Radikale kræver udenrigspolitisk nævn indkaldt i en fart i stedet for at vente på regeringens forklaring til første ordinære møde den 1. februar. Tre partier kan hasteindkalde nævnet.
Tidligere udenrigsminister Mogens Lykketoft, nu socialdemokratisk næstformand for nævnet, kræver en forklaring fra både statsminister Lars Løkke Rasmussen (V) og udenrigsminister Lene Espersen (K).
- Det er altid alvorligt, hvis regeringen giver Folketinget forkerte oplysninger, siger Lykketoft.
Samtidig bebuder Mogens Lykketoft, at sagen om CIA-flyene skal indgå i en større undersøgelse af den borgerlige regerings samarbejde med USA, hvis Socialdemokraterne kommer i regering. Vidner skal afgøres under vidneansvar, kræver han.
SF'eren Holger K. Nielsen påpeger, at sagen også er alvorlig, fordi folkeretten er overtrådt, hvis dansk territorium er brugt til transport af fanger, sådan som en DR-udsendelse tyder på. Det skal være sket i Grønland og muligvis i Kastrup.
Tidligere udenrigsminister Per Stig Møller (K) afviser bestemt, at han lavede dobbeltspil. Statsminister Lars Løkke Rasmussen (V) har ikke villet kommentere den nye afsløring af dokumentet fra James Cain.
