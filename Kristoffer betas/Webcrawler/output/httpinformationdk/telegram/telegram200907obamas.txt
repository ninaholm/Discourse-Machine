Obama slår et slag for demokrati i Afrika



 USA's præsident, Barack Obama, rettede lørdag en indtrængende appel til Afrikas ledere om at bekæmpe korruption og styrke demokratiet på det kriseplagede kontinent, men fastslog samtidig, at det er op til afrikanerne selv at bestemme Afrikas fremtid.
 I en med spænding ventet principiel tale i Ghanas parlament lovede han til gengæld støtte til dem, der handler ansvarligt, mens ledere, der kun satser på egen vinding, vil blive sat i skammekrogen af USA.
 - Udvikling og fremgang afhænger af god regeringsførelse. Det er den ingrediens, som har været savnet alt for mange steder i alt for lang tid. Det er den forandring, der kan frigøre Afrikas potentiale. Og det er et ansvar, som kun afrikaneren kan indfri, sagde Obama, der også fastslog, at "det er på tide at afslutte tyranniet, hvor retssikkerheden bliver skubbet til side af brutalitet og bestikkelse".
 Den amerikanske præsidents første officielle besøg i Afrika siden sin tiltrædelse har vakt jubel i Ghana og stor opmærksomhed på resten af kontinentet, fordi hans afdøde far var fra Kenya.
 Men det er helt bevidst, at Obama besøger Ghana og ikke sin fars fødeland.
 - Vi mener, at Ghana kan blive et usædvanligt eksempel for succes for hele kontinentet, sagde Obama tidligere lørdag efter et møde med præsident John Atta Mills i præsidentpaladset, det tidligere danske slavefort Christiansborg, i Accra.
 Efter afslutningen af G8-topmødet i Italien er Obama efter eget udsagn rejst til det sorte kontinent for at understrege, "at Afrika ikke er afskåret fra verdenssituationen".
 - Jeg er glad for jeres demokratiske resultater. Fortsæt med at arbejde ad dette spor, for det er en god måde at lede et land på, sagde han efter sit møde med Atta og dennes forgænger, John Kufuor.
 Atta vandt i december i fjor en valgsejr over Kufour, og magtskiftet i Ghana forløb uden etniske uroligheder, som ellers ofte følger i kølvandet på valg i Afrika.
