Kommissær sender Google-slagsmål videre til Vestager
Konkurrencekommissær har i årevis kæmpet en kamp for indrømmelser fra Google, og den skal Vestager fortsætte.


 Margrethe Vestager kommer til at arve en tung og besværlig kamp med internetgiganten Google, når hun efter planen overtager posten som EU-konkurrencekommissær senere på året.
Der kommer således ikke foreløbigt nogen afklaring i sagen mod den altdominerende internetsøgemaskine Google, lyder det fra den nuværende konkurrencekommissær, spanieren Joaquín Almunia.
- Det er helt sikkert, at denne sag ikke vil være afsluttet før slutningen af oktober, siger Almunia på et pressemøde på Georgetown University.
 EU undersøger søgemaskinen Google for at misbruge sin dominerende position, da virksomheden sidder på 90 procent af markedet for generelle internetsøgninger i Europa.
Googles rivaler i Europa beskylder firmaet bag den store internetsøgemaskine for at give Googles egne produkter forrang i søgninger, og for at gøre det svært for annoncører at skifte til konkurrerende søgemaskiner.
EU's sag mod Google har været i gang i fire år.
Ifølge Almunia skal Google give flere indrømmelser over for EU-Kommissionen for at imødekomme klager fra konkurrenterne.
En talsmand fra Google bekræfter, at processen fortsætter.
- Vi fortsætter samarbejdet med EU i spørgsmålet om at løse de bekymringer, de har rejst, siger Al Verney ifølge nyhedsbureauet dpa.
Lobbygruppen Fairsearch har allerede en arbejdsopgave til den tidligere danske indenrigs- og økonomiminister.
- Den nye kommissærkandidat på konkurrenceområdet skal bringe indsigelser og indlede en proces, der gør Google i stand til at forsvare sig.
- Men det skal gøres på en åben måde, som muliggør, at de klagende parter kan kunne læse og svare på Google-forsvarets argumenter, siger Thomas Vinje fra lobbygruppen Fairsearch.
