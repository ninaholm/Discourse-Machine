EL kræver penge til dagpenge - SF til ældre
Regering bør bruge penge på dagpengereform, mener Enhedslistens politiske ordfører, Johanne Schmidt-Nielsen.


  Enhedslisten skoser regeringen for slet ikke at bruge én eneste krone af de 39 milliarder kroner i det nye udspil på at rette op på dagpengereformen.
 Det siger Enhedslistens politiske ordfører, Johanne Schmidt-Nielsen, til regeringens udspil "Danmark på sikker vej - plan for et stærkere fællesskab".
 - Det er positivt, at regeringen vil investere lidt mere i velfærd end Lars Løkke Rasmussen. Men hvorfor vil regeringen ikke afsætte én krone til et trygt dagpengesystem, siger Johanne Schmidt-Nielsen i en skriftlig kommentar.
 - Jeg undrer mig i den grad også over, at regeringen ikke vil afsætte en eneste krone til de arbejdsløse. Ikke en eneste krone til at rette op på dagpengekatastrofen. Det er bare ikke godt nok, siger Johanne Schmidt-Nielsen.
 Alligevel ser hun en "klar forskel" til Venstre, som ifølge hende vil bruge hver krone til "skatterabatter".
Venstre vil sænke skatten for lavtlønnede i arbejde som kompensation for et såkaldt "moderne" kontanthjælpsloft med loft over offentlige ydelser.
 - Det er helt nødvendigt at afsætte flere penge til velfærd. Vi ved, at der kommer flere ældre, som har brug for pleje, og vi ved, at udgifterne til sundhed stiger, når der kommer nye behandlingsmetoder, siger Johanne Schmidt-Nielsen.
 Hun klandrer regeringen for at lægge op til "skrabet velfærd".

 - Udspillet viser, at der trods alt stadig er en forskel på rød og blå blok. Men det viser i den grad også, at der bliver brug for en stærk venstrefløj, der kan holde regeringen fast på løfterne, siger Johanne Schmidt-Nielsen.
 SF's formand, Pia Olsen Dyhr vi bruge flere penge på 140.000 flere ældre over 70 år.

 - Men det her udspil bringer os kun halvt i mål. Der kommer rigtig mange ældre de kommende år. Og hvis ikke vi sætter flere penge af end det her, så bliver ældreplejen udhulet. Og hjemmehjælperne kommer til at løbe endnu stærkere, siger Pia Olsen Dyhr i en pressemeddelelse.
