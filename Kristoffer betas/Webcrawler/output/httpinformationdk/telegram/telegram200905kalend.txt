Kalenderkritik af justitsminister



 Meget tyder på, at justitsminister Brian Mikkelsen i sidste øjeblik må ændre sit lovforslag om aktindsigt i ministrenes kalendere, så loven ikke får tilbagevirkende kraft.
 Det sker efter krav fra to af partierne bag lovforslaget - Socialdemokraterne og SF - som begge "forventer", at det sker. Inden lovforslaget skal førstebehandles senere i dag, gør begge partier det klart, at det ikke er en del af den aftale, statsminister Lars Løkke Rasmussen - på VK-regeringens vegne - har lavet med partilederne fra Socialdemokraterne, SF, De Radikale og Dansk Folkeparti.
 - Vi er ikke af den opfattelse, at det er det, som er blevet aftalt. Derfor forventer jeg, at justitsministeren fremsætter et ændringsforslag, som præciserer, at som minimum så skal de, som har søgt om aktindsigt i kalenderne før lovens fremsættelse, behandles efter de gamle regler, siger Socialdemokraternes ordfører, Anne-Marie Meldgaard, til Ritzau.
 Det samme mener næstformanden for Folketingets retsudvalg Anne Baastrup (SF).
 - Vi kan selvfølgelig ikke leve med, at en minister med tilbagevirkende kraft kan lukke sin kalender, selv om der i flere måneder har ligget en ansøgning i ministeriet, siger Anne Baastrup.
 Selv om regeringen har fået alle partier - undtagen Enhedslisten - med på at lukke for pressen og borgernes mulighed for at kontrollere ministrene, så kritiseres loven af offentlighedseksperter, skriver Politiken. Ikke alene foreslår justitsministeren således, at kalendere, som der i dag er bedt om aktindsigt i, men som ministerierne ikke har besvaret, inden lovændringer i kraft, vil blive holdt hemmelige. 
 Partierne har samtidig valgt at dispensere for Folketingets regel om, at lovændringer tager mindst 30 dage af gennemføre. Dermed droppes den såkaldte høringsfase, hvor eksterne eksperter, jurister og organisationer kan påpege fejl og mangler ved loven, der skal træde i kraft allerede fra den 1. juni.

