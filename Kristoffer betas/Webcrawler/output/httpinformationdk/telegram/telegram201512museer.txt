Museer vil opgive gratis entre for at redde økonomien
Både Liberal Alliance og Dansk Folkeparti bakker op om idéen, hvis museerne fratages deres kompensation.


 Økonomien på Nationalmuseet og Statens Museum for Kunst er nu så dårlig, at de to museer ønsker at genindføre betaling for besøg på museerne, skriver Politiken onsdag.
- Det hænger sammen med de besparelser, vi er blevet pålagt. Vi ønsker indtægter i form af entré for at sikre et manøvredygtigt museum, siger museumsdirektør på Nationalmuseet Per Kristian Madsen til Politiken.
Siden 2006 har der været gratis adgang på de to store nationale museer, der sidste år havde lidt over 1,5 millioner besøgende.
De to museer har skrevet til kulturminister Bertel Haarder (V) og bedt om at få genindført betalt entré. Det bekræfter ministeren i en mail til Politiken.
Både Liberal Alliance og Dansk Folkeparti synes, at det er en god idé, at museerne må tage entré.
- Vi synes, det er en god idé, hvis vi kigger på den kompensation, de har fået i stedet for entré. Den skal de selvfølgelig ikke have længere, siger Dansk Folkepartis kulturordfører, Alex Ahrendtsen, til Politiken.
- Samtidig mener vi, at der fortsat skal være gratis entré på de to museer for skolebørn.
Liberal Alliances kulturordfører, Leif Mikkelsen, siger, at partiet i princippet gerne vil indføre entré på museerne, men partiet er usikker på, om museerne samtidig skal beholde den kompensation, de får for den gratis entré.
De Konservative, Det Radikale Venstre og Socialdemokraterne synes ikke, at det er en god idé, men er dog ikke kategorisk imod.
Nationalmuseet og Statens Museum for Kunst mister henholdsvis 16 og 18 millioner kroner over de næste fire år, skriver Politiken.
Malene Vest Hansen, der er lektor på Institut for Kunst- og Kulturvidenskab på Københavns Universitet, advarer mod at genindføre entré.
- Jeg tror, at de unge og folk uden særlig mange penge vil vælge museerne fra, siger hun til Politiken.
