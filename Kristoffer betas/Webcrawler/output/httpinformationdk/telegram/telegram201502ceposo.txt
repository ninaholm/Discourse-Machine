Cepos: Der skal også åbnes for større supermarkeder
Større supermarkeder vil give lavere priser, påpeger Cepos, som vil gå videre end Venstres forslag.


 Det er ikke nok at tillade flere store supermarkeder, de skal også være større.
Sådan lyder budskabet fra den liberale tænketank Cepos, efter at Venstre har foreslået at fjerne grænsen for, hvor mange indbyggere en by skal have, før der kan gives tilladelse til store butikker som Bilka og Ikea.
Men selv om det bliver tilladt at bygge flere af disse varehuse, så er de stadig underlagt en begrænsning på 3500 kvadratmeter, og den vil tænketankens cheføkonom, Mads Lundby Hansen, af med.
- Når nu Venstre er i gang, så synes jeg, man skal brede det ud og åbne op for større butikker. Det var Produktivitetskommissionens anbefaling, påpeger han.
Regeringens produktivitetskommission konstaterede i 2013, at den danske detailhandel - og især dagligvarebutikkerne - halser efter produktivitetsniveauet i eksempelvis Sverige.
I den forbindelse anbefalede kommissionen, at man overvejede at tillade større varehuse, de såkaldte hypermarkeder.
- Hvis vi får dem, kan produktiviteten per medarbejder blive øget, og det vil betyde lavere priser til danskerne, ligesom der kan komme nye produkter til danskerne, påpeger Mads Lundby Hansen og uddyber:
- Restriktionerne skader konkurrencen i detailhandlen. Vi er blandt de lande i EU, der betaler de allerhøjeste forbrugerpriser, og det er ikke kun, fordi vi har de højeste afgifter.
- Det er også, fordi konkurrencepresset ikke er så stort, som det kunne være, hvis vi fjernede de her restriktioner.
Den siddende regering har flere gange afvist at ændre på planlovens begrænsninger for supermarkedsbyggeri med henvisning til, at det vil skade det øvrige butiksliv.
Men i stedet skader restriktionerne landområderne og deres befolkning, mener cheføkonomen.
- Hvis man ikke lukker op for hypermarkeder, så vil det for nogle familier være mindre attraktivt at bo i de områder, hvor de ikke kan handle ind på den måde, de gerne vil, påpeger han.
