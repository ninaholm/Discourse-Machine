USA's politikere kaster snavs i gældsstrid
De politiske partier i USA strides om landets enorme gæld, hvilket har sendt debatniveauet ned i børnehøjde.


 Republikanernes er langt fra imponerede over præsident Barack Obama håndtering af den gældsstrid, som demokrater og republikanere i øjeblikket befinder sig.
Obama, der onsdag kritiserede Kongressen for at være doven og handlingslammet, bliver ligefrem opfordret til at indtage noget angstdæmpende medicin.
- Måske skal han bare tage en Valium, slappe af og komme ned på jorden og snakke med os, ja, det ville ligefrem hjælpe, siger den republikanske senator Pat Roberts.
Striden handler om, hvorvidt USA skal hæve grænsen for, hvor stor gæld staten må optage. Politikerne skal blive enige om en ny grænse inden 2. august. Hvis ikke landet kan optage nye lån, kan amerikanerne blive ramt af decideret gældskrise og muligvis recession.
Republikanerne presser på for, at Obama-regeringen skal skære dybere i budgettet, mens Demokraterne vil indføre højere skatter for at modstå udgiftspresset.
Den republikanske senator Marco Rubio siger, at Obamas kommentarer fra onsdag, hvor han sammenlignede kongresmedlemmerne med børn, der ikke laver sine lektier, var under bæltestedet.
- Den retorik er mere passende for en venstreorienteret tyran end USA's præsident, siger Rubio.
Obama sagde onsdag, at hans døtre Malia og Sasha havde bedre arbejdsmoral end kongresmedlemmerne.
- Malia og Sasha bliver normalt færdige med deres lektier end dag før tid, sagde han.
