Investorer er ikke imponerede over Pandoras opjustering
Pandora-aktien falder på fondsbørsen. Resultatet for tredje kvartal skuffer investorer trods opjustering.


 Pandoras regnskab for tredje kvartal har trods en opjustering ikke sat købelysten i gang på aktiemarkedet. Aktien dratter tungt til bunden af C20 efter få minutters handel med et fald på 4,3 procent til 486,5 kroner.
Det sker efter, at aktien mandag satte endnu en kursrekord efter en stigning på tre procent til 508,5 kroner, skriver Ritzau Finans.
I tredje kvartal steg Pandoras omsætning til 2845 millioner kroner, hvor der i markedet var ventet 2798 millioner kroner ifølge et medianestimat indsamlet af SME Direkt for Ritzau Finans.
Pandora opjusterede samtidig - igen - sine forventninger og venter nu en omsætning på mere end 11,5 milliarder kroner for hele 2014 - tidligere lød forventningen på mere end 11,0 milliarder kroner.
Til gengæld landede bundlinjen på 725 millioner kroner, hvor analytikerne havde ventet et nettoresultat på 776 millioner kroner.
Før tirsdagens regnskab havde Pandora overrasket positivt på bundlinjen i 14 ud af 15 kvartaler.
