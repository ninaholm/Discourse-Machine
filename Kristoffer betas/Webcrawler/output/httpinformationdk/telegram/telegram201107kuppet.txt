Kuppet thai-leders søster er valgfavorit
Søsteren til Thailands kuppede premierminister, Thaksin Shinawatra, fører meningsmålinger før søndagens valg.


 Navnet Shinawatra trækker endnu en gang de store overskrifter i Thailand forud for søndagens parlamentsvalg.
Denne gang er det dog den stenrige eks-premierminister Thaksin Shinawatras lillesøster, Yingluck Shinawatra, der med bravur er trådt ind på den politiske scene som rival til den siddende premierminister, lederen af Det Demokratiske Parti, Abhisit Vejjajiva.
Ligesom sin bror, der på grund af korruptionsanklager blev kuppet af militæret i 2006 og i dag lever i Dubai, har den karismatiske 44-årige forretningskvinde opbakning blandt det nordøstlige Thailands landbefolkning.
Yingluck Shinawatra, der kan blive Thailands første kvindelige premierminister, har overrasket eksperterne - heriblandt Michael Montesano fra Singapores institut for sydøstasiatiske studier:
- Vi regnede med en stedfortræder for Thaksin, men det, at hun selv har noget at byde på, er en stor bonus, siger han og uddyber:
- Det er et klogt træk. Hun har Thaksins navn, hun repræsenterer ham, og hun appellerer til kvinder, hvilket har skabt begejstring.
Premierminister Abhisit Vejjajiva prøver at overbevise befolkningen om, at det er i Thailands interesse, at "komme af med Thaksins gift". Yingluck Shinawatra lover derimod at videreføre sin storebrors folkelige politik og forbedre levestandarden.
Ifølge de seneste meningsmålinger ligger Yingluck Shinawatras Pheu Thai-parti forrest i det valgkapløbet, men ikke nok til at kunne danne en flertalsregering.
Analytikere frygter, at et tæt valgresultat vil skade den kommende regerings troværdighed, og at aktivister igen vil skabe voldeligt kaos som det, der sidste år førte til 91 døde. Omkring 170.000 politifolk er udkommanderet til valgstederne.
Bag spekulationerne om, hvordan de 500 sæder i Repræsentanternes Hus skal besættes, spøger det militær, der ligesom før i Thailands historie kan ende med at blande sig.
