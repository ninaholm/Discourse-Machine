Fredsaftale i Mali skal standse en bølge af oprør
Oprørsalliance indgår fredsaftale med Malis regering. Det skal give regeringen plads til kamp mod islamister.


 En alliance af oprørere i Mali har underskrevet en fredsaftale med den afrikanske stats regering.
Aftalen er forhandlet på plads af Algeriets regering, og den giver mere selvstyre for Tuareg-oprørerne i det tyndtbefolkede nordlige Mali, hvilket skal være med til at sætte en stopper for oprør.
Siden 1960, da Mali fik uafhængighed efter at have været fransk koloni, har der været fire oprør mod centralstyret.
Det seneste oprør var i 2012. Da blev Mali rystet af et kup, og tuareg-oprørere benyttede chancen til at gøre oprør og erobre en række landsbyer, byer og egentlig områder i det nordlige Mali.
Oprørerne bemægtigede sig et område på størrelse med Texas, men så angreb al-Qaeda-militante.
Det lykkedes de militante islamister at tage kontrollen med det nordlige Mali, hvilket førte til, at en fransk-ledet militærstyrke rykkede ind i Mali og tvang islamisterne væk.
Reuters skriver, at den nye fredsaftale skal give regeringens styrker mere plads til at tackle truslen fra militante islamister
Regeringen i hovedstaden Bamako underskrev faktisk fredsaftalen allerede i maj, men oprørerne har tøvet og krævet ændringer, som der så blev enighed om for et par uger siden.
Blandt ændringerne er blandt andet, at oprørssoldater kommer med i en sikkerhedsstyrke i det nordlige Mali.
Imidlertid er Mali fortsat et stærkt splittet land.
Tuareg-oprørere og arabiske befolkninger i det nordlige Mali beskylder ifølge nyhedsbureauet AFP fortsat de etniske grupper i den mere velstående sydlige del af landet for at marginalisere dem.
