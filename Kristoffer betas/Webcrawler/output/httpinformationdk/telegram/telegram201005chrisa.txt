Chris Anker Sørensen vinder Giro-etape
Team Saxo Banks Chris Anker Sørensen vinder 8. etape af Giro d'Italia, en bjergetape til Terminillo. Det er danskerens største sejr til dato.


 Chris Anker Sørensen vandt søndag sin største sejr til dato, da Team Saxo Banks danske bjergrytter kørte først over stregen på 8. etape af Giro d'Italia, en bjergetape på 189 kilometer fra Chianciano Terme til Terminillo.
Chris Anker Sørensen kom med i dagens tidlige udbrud sammen med 16 andre ryttere, og de formåede at holde et forspring på et par minutter frem til foden af den sidste afsluttende stigning på godt 16 kilometer op til Terminillo.
Her viste den 25-årige dansker sig som den mest aggressive, og det var ham, som satte tempo. Chris Anker Sørensen forsøgte først at splitte gruppen, der langsomt blev decimeret, men det var italieneren Simone Stortoni, der først slap væk med 10 kilometer igen.
Chris Anker Sørensen, der lige er kommet tilbage efter at have været ude i seks uger med et brækket kraveben, kom dog hurtigt op til Colnago-rytteren, og kørte efter et par kilometer også forbi ham. Feltet lå godt et minut længere nede ad bjerget, men formåede aldrig at hente danskeren.
Og efter en kraftanstrengelse af rang nærmest væltede Team Saxo Bank-rytteren ind over målstregen 30 sekunder foran Stortoni, mens Damiano Cunego kom ind på sjettepladsen som den første af de store kanoner.
Alexandre Vinokourov fra Astana forsvarede sin lyserøde førertrøje.
