Boligboble truer den norske økonomi
De gode tider i Norge får mange til at optage rekordstore lån i deres boliger. Men det kan ende med et brag.


 Ikke siden den globale finanskrise ramte Norge i 2008 har nordmændene optaget så mange lån i deres bolig som nu.
Det får økonomer til at advare om, at en boligboble truer samfundsøkonomien.
Fra maj 2011 til maj 2012 øgede nordmændenes lån med sikkerhed i deres bolig med 147 milliarder norske kroner.
En norsk krone er næsten lige så meget værd som en dansk krone.
Det er en øgning på 9,7 procent og er den største tilvækst på et år siden den globale finanskrise brød ud i september 2008, viser tal Norges statistik (SSB).
Økonomen Bjørn Roger Wilhelmsen siger til avisen Aftenposten, at stigningen bekræfter, at Norge har et ophedet boligmarked.
- Det er ikke godt, at tilvæksten øger. Det udgør en potentiel fare for norsk økonomi, siger han.
- Skulle boligpriserne falde, vil mange få problemer med at betale deres lån, og det kan som ringe i vandet brede sig til resten af økonomien, advarer Wilhelmsen.
I modsætning til Danmark har Norge høj økonomisk vækst, arbejdsløsheden er lav og lønpresset er stort. Samtidig er inflationen og renterne lave.
Det var nogle af de elementer, der fik boligboblen til at eksplodere i USA i 2007, og som året efter udløste den globale finanskrise.
Ved udgangen af maj havde nordmændene boliglån for i alt 1663 milliarder norske kroner.
Ifølge Aftenposten har de norske husholdninger i gennemsnit dobbelt så meget gæld, som de har i disponibel indkomst.
