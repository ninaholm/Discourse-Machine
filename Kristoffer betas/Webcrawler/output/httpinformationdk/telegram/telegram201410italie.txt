Italiens præsident vidner i mafiasag
Den 89-årige Napolitano er ikke anklaget for nogen forbrydelse, men kan blive kompromitteret i mafiaretssag.


  Italiens præsident, Giorgio Napolitano, aflagde tirsdag vidneudsagn i over tre timer i en større retssag, hvor staten er anklaget for at føre hemmelige forhandlinger med den sicilianske mafia tilbage i 1990'erne.
Anklagemyndigheden i Palermo forsøger at få belyst et forløb, hvor mafiaen stod bag en række attentater og bombeangreb mod dommere og andre statsligt ansatte i forbindelse med hemmelige forhandlinger.
Blandt de tiltalte i sagen er Nicola Mancino, som var indenrigsminister i perioden. Han er anklaget for at have afgivet falsk vidneforklaring.
 Også Salvatore Riina, der engang var Italiens mest magtfulde mafiaboss, sidder på anklagebænken.
 Riina og otte andre på anklagebænken er anklaget for at have forsøgt at afpresse staten. De nægter sig alle skyldige.
Den 89-årige præsident Napolitano er ikke anklaget for nogen forbrydelse, men er indkaldt som vidne, da hans viden og indsigt kan være nyttig for retssagens forløb.
 Men sagen kan alligevel blive kompromitterende for den aldrende præsident, der har ledet Italien i en periode præget af politisk og økonomisk uro.
Ved retsmødet, der fandt sted for lukkede døre, svarede Napolitano på alle spørgsmål med "maksimal transparens og overblik" og uden at påberåbe sig sin ret til ikke at udtale sig, hedder det i en erklæring fra præsidentens kontor.
Anklagemyndigheden anklager højtstående politikere og politifolk for at have ført forhandlinger med mafiaen i håb om, at det ville kunne dæmme op for tiltagende vold.
Forhandlingerne fandt ifølge anklagerne sted, efter at anti-mafia dommeren Giovanni Falcone, hans kone og tre livvagter i 1992 blev dræbt i deres bil af en bombe, som var placeret på deres rute af mafiaen.
Statens vilje til at forhandlet førte kun til flere mafiabomber, siger anklagemyndigheden, som blandt andet henviser til drabet på en anden anti-mafiadommer, Paolo Borsellino, to måneder senere.
Napolitano var i perioden formand for underhuset i Italiens parlament, Deputerkammeret.
I retssalen afviste præsidenten, at han havde haft kendskab til forhandlinger mellem staten og mafiaen.
