EU forudser svære forhandlinger om britiske reformkrav
Der bliver tale om "meget, meget vanskelige" forhandlinger med briterne, siger EU-præsident Donald Tusk.


 Forhandlingerne om britiske krav til reformer af EU-samarbejdet før en folkeafstemning, der skal holdes senest i 2017, bliver "meget, meget vanskelige".
Det siger EU-præsidenten, Donald Tusk, efter et ekstraordinært EU-topmøde i Valletta på Malta.
EU-præsidenten har formelt ansvaret for forhandlingerne, der ventes at blive indledt i næste uge, efter at den britiske premierminister, David Cameron, i tirsdags sendte et brev til Tusk med sine ønsker til EU-reformer.
- Jeg er nødt til at sige, at det bliver virkelig svært at nå en aftale, siger EU-præsidenten, der kalder de britiske krav "skrappe".
David Cameron vil blandt andet have beskyttet EU-lande uden for euroen mod diskrimination, og han vil have mere fokus på et velfungerende indre marked og EU's konkurrenceevne.
Han vil også have et system, hvor en gruppe af nationale parlamenter i fællesskab kan afvise ny EU-lovgivning, og så vil han have Storbritannien undtaget fra EU's målsætning om en "stadigt tættere union".
Men det vanskeligste er det britiske krav om at begrænse velfærdsydelser for udenlandske EU-borgere i Storbritannien. Det strider imod grundreglerne for EU-borgernes frie bevægelighed, mener mange.
I en tv-tale samme dag, som han sendte sit brev til EU-præsidenten, sagde David Cameron, at det er nødvendigt, at EU bliver reformeret og gjort mere konkurrencedygtigt.
- EU's ledere må vise fleksibilitet og sætte pris på at bevare Storbritannien i Den Europæiske Union, sagde den britiske premierminister.
EU's stats- og regeringschefer skal efter planen diskutere de britiske reformkrav på et EU-topmøde i december.
Den britiske folkeafstemning om ja eller nej til at fortsætte som medlem af EU skal holdes inden udgangen af 2017.
David Cameron deltog ikke i torsdagens ekstraordinære EU-topmøde, der blev indkaldt i sidste uge til afholdelse i forlængelse af et topmøde på Malta mellem EU og Afrika.
Den britiske regeringsleder hastede hjem efter Afrika-topmødet, fordi han skulle modtage den indiske premierminister, Narendra Modi, i London.
