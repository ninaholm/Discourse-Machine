Demonstranter samles igen i Kairos gader
Folket på ny på gaden i Kairo. Højtstående ledere fra Det Muslimske Broderskab flygtet fra fængsel nær byen.


 Store grupper af demonstranter begyndte tidligt søndag at samles i det centrale Kairo for sjette dag i træk for at fortsætte ophidsede protester mod præsident Hosni Mubaraks regime.
Samtidig er der rapporter om stadig flere dræbte og tiltagende lovløshed med blandt andet plyndringer og fangefulgt fra fængsler.
Grupper af demonstranter var på vej mod Tahrirpladsen, som er centrum for de værste uroligheder i over 30 år. Kampvogne fra hæren er sat ind for at beskytte centrale regeringsbygninger. Mange steder er der oprettet velbevogtede kontrolposter, hvor aktivister undersøges for våben, hvorefter de får lov at gå videre. 
Der var en god stemning i gaderne mange steder, og demonstranter, der råbte slogans mod Mubarak, bar rundt på en smilende officer på skuldrene. Situationen stod i skarp kontrast til de tidligere hårde sammenstød i de samme gader. På mange af hærens køretøjer er der malet slogans som "Nej til Mubarak".
Men frygten for eskalerende vold er udbredt, efter at over 100 mennesker er blevet dræbt. 
Tusindvis af fanger er flygtet fra fængsler - blandt dem mange islamister. En advokat siger, at 34 medlemmer af det forbudte Muslimske Broderskab uhindret kunne forlade et fængsel nord fra Kairo, efter at vagter havde forladt stedet. Syv centrale ledere fra bevægelsen var blandt de undvegne. 
Otte indsatte blev dræbt under en masseflugt fra Wadi Natrun fængslet lørdag nord for Kairo. Flugten skete, efter at pårørende til fanger havde angrebet fængslet. Unge demonstranter har pågrebet en del personer, som har deltaget i plyndringer, og overgivet dem til militæret. 
Der er mangel på benzin mange steder i storbyerne og bankernes hæveautomater er enten blevet plyndret eller ude af drift. Landets banker og fondsbørs er blevet beordret til at holde lukket til mandag. 
Den trængte præsident Mubarak udnævnte lørdag en ny premierminister, Ahmed Shafiq, i et forsøg på at få ændret situationen. Samtidig er efterretningschefen Omar Suleiman blevet taget i ed som vicepræsident. Det er første gang, siden Mubarak blev præsident i 1981, at Egypten har en vicepræsident.
