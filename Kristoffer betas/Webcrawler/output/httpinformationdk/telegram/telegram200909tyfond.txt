Tyfon dræber over 50 på Filippinerne



 En voldsom tyfon har ramt Filippinerne. Myndighederne melder om næsten 60 omkomne, mens flytrafikken er suspenderet, og der er strømudfald på landets hovedø, Luzon.
 Tv-stationer siger, at tyfonen lørdag havde vindstød på 100 kilometer i timen, og at den i løbet af seks timer gav 131 millimeter regn.
 En meteorolog siger, at en vejrstation et sted har registreret 341 millimeter regn på seks timer - den højeste nedbørsmængde på så kort tid siden 1967.
 Præsident Gloria Macapagal Arroyo har appelleret til, at der doneres tæpper, tøj og vand til hundredvis af familier, der har søgt tilflugt på hustage på grund af oversvømmelser.
 Mindst 47 mennesker er meldt omkommet i Rizal-provinsen øst for hovedstaden Manila, siger lokale radiostationer. De fleste er druknet.
 Yderligere 11 mennesker er omkommet i hovedstadsområdet af en mur, der kollapsede, og så også på grund af oversvømmelser.
 Tyfonen bevæger sig mod nordvest og vil ifølge meteorologerne ramme det sydkinesiske hav hen ad natten til mandag.
