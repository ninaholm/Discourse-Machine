Israelske soldater dræber palæstinenser ved Gaza-grænse
En 20-årig palæstinenser blev lørdag nat dræbt af skud fra israelske soldater ved grænsen til Gaza.


 Israelske soldater skød og dræbte lørdag nat en palæstinenser ved grænseovergangen til Gaza, meddeler Gazas hospitalsvæsen ifølge nyhedsbureauet AFP.
En 20-årig mand blev skudt øst for al-Bureij, der ligger centralt i Gazastriben. Liget af manden er sendt tilbage til Gaza.
Den israelske hær meddeler, at manden blevet set i et område tæt ved grænsen, hvor bomber tidligere har været placeret, og han opførte sig ifølge israelerne mistænkeligt.
- Senere begyndte han at forcere hegnet med en mistænkelig genstand i sin hånd, siger en talsmand for den israelske hær til det franske nyhedsbureau.
Talsmanden siger, at flere advarselsskud blev ignoreret af den 20-årige, og derpå blev han skudt.
En militærkilde fortæller, at man efterfølgende fandt, at manden var ubevæbnet.
