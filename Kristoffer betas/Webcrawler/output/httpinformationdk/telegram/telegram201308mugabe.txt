Mugabe-udfordrer skyder igen: Svindel i præsidentvalg
Fra udfordreren Morgan Tsvangirais parti lyder det, at der har foregået "enorm svindel" i valgkampen.


 Der foregår "enorm svindel" i kampen om at blive Zimbabwes næste præsident, lyder det fra førsteudfordreren Morgan Tsvangirais parti, Bevægelsen for Demokratisk Forandring (MDC).
Den udmelding kommer efter, at Robert Mugabe, landets nuværende præsidents, lejr tidligt torsdag morgen har påberåbt sig sejren. Men ifølge Tsvangirais parti lader det ikke til, at førsteudfordreren vil acceptere den udmelding.
- Der er enorm svindel. Zimbabwerne er blevet taget ved næsen af ZANU-PF og Mugabe. Det accepterer vi ikke, siger en højtstående kilde i Tsvangirais parti.
Partiet holder et hasteindkaldt møde senere torsdag for at tale om, hvordan partiet skal reagere.
Også organisationen af uafhængige valgobservatører, ZESN, siger, at troværdigheden af onsdagens valg i Zimbabwe er "bragt i alvorlig fare".
Ifølge organisationen er tusindvis af vælgere fra byområder, der typisk favoriserer Tsvangirai, blevet afvist ved valgstederne. Omvendt er kun en lille andel af vælgere afvist fra oplandets valgsteder, hvor Mugabe typisk har størst opbakning.
Tsvangirai har de seneste 14 år stået i spidsen for MDC. I dag er han premierminister trods sine uoverensstemmelser med præsidenten.
Det var en højtstående embedsmand fra veteranpræsidentens parti, ZANU-PF, der har kæmpet mod især Tsvangirai, som torsdag morgen erklærede sejr.
- Vi har taget dette valg, vi har begravet MDC. Vi var aldrig i tvivl om, at vi ville vinde, siger embedsmanden under anonymitet til nyhedsbureauet Reuters.
Det er ulovligt at frigive resultater fra valgstederne i Zimbabwe før tid, og politiet har tilkendegivet, at de vil arrestere enhver, som kommer med for tidlige påstande om udfaldet af valget.
Tidligere valg har gentagne gange været udsat for valgsvindel, og derfor er der indkaldt 14.000 observatører fra udlandet, der følger valget.
Forud for valget var der udbredt frygt for valgsvindel og voldelige sammenstød som ved valget i 2008, men valget er foreløbigt forløbet roligt.
Præsidenten, der på mange måder har styret landet som en diktator, sagde tirsdag, at han ville trække sig tilbage, hvis Tsvangirai skulle vinde valget. Men der er ifølge flere kritikere tale om tomme løfter, da de frygter valgsvindel.
