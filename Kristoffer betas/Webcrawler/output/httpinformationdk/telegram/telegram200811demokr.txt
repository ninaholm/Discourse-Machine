Demokrater vinder endnu en plads i Senatet



 Der skulle gå 14 dage efter valget til Kongressen i USA, før det i nat dansk tid kunne slås fast, at den republikanske Alaska-senator Ted Stevens taber sin plads i Senatet til demokraten Mark Begich.
 Dermed bevarer Demokraterne stadig et spinkelt håb om at kunne opnå de 60 pladser i Senatet, som vil give dem total dominans over Republikanerne. Der mangler nemlig stadig at blive fundet en vinder i både Georgia og Minnesota, og med sejren i Alaska har Demokraterne nu 58 pladser.
 - Jeg er ydmyg og beæret over at skulle tjene Alaska i Senatet, sagde Begich i en erklæring, efter det stod klart, at han førte med 3724 stemmer, mens der kun manglede at blive optalt cirka 2500 brevstemmer.
 Dermed kan han ikke indhentes af den 85-årige Ted Stevens, som sidste måned blev dømt i en korruptionssag og nu risikerer årelang fængselsstraf. Stevens er den republikanske senator, som har siddet længst tid i Senatet.
