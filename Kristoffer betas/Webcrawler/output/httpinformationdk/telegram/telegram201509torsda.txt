Torsdagens aktier: Coloplast fik comeback trods blodrødt marked



 
Det var en fornuftig torsdag for medicoselskabet Coloplast, der som en af de eneste aktier i det danske eliteindeks kom ud af dagen med en stigning.
Coloplast B-aktien steg torsdag 2 pct. til 467,00 kr. Onsdag faldt aktien 4,7 pct. til 457,50 kr., efter meldinger om at selskabet tager en yderligere hensættelse i milliardstørrelsen på en serie retssager i USA.
- Stigningen er en modreaktion på det, der skete i går, hvor aktien faldt kraftigt tilbage. Nu er der simpelthen nogle, som går ind og siger, at de tror, at den vil være en god langsigtet købsmulighed. Vi er sådan set enige i det langsigtede potentiale i Coloplast, fordi dét, der gik galt i går, synes vi, kan karakteriseres som en engangseffekt, siger chefaktiespecialist Michael Borre fra Nordea til Ritzau Finans.
C20 Cap-indekset lukkede torsdag med et fald på 2,3 pct. til 939,500. Der var dog ikke nogen rigtig god forklaring på, hvorfor markedet skulle ned, vurderer Michael Borre. Han peger dog på, at skandalen omkring tyske Volkswagen, der er blevet afsløret i svindel med miljøtest, kan have trukket markedet ned igen.
- Der er nogle, som taler om, at krisen i bilindustrien er ved at brede sig nu, hvor der også går rygter om BMW, og det bliver af nogle set som en medvirkende årsag til, at vi ligger så lavt, som vi gør i dag, siger chefaktiespecialisten.
FLSmidth-aktien kom godt fra start i torsdagens handel med et plus på knap 2 pct. kort efter markedets åbning. I løbet af torsdag måtte aktien dog se det plus dale for ved børsens lukketid at ende med et plus på 0,5 pct. til 221,20 kr.
- Jeg tror, at det er de generelle effekter ude fra Europa, der præger FLSmidth. Hvis man ser på de europæiske mineselskaber i Stoxx 600-indekset, så er det nede med over 3 pct. Så FLSmidth bliver trukket ned af den generelle uro i mineindustrien, siger Michael Borre.
Han hæfter sig desuden ved, at det amerikanske selskab Caterpillar, der er branchekollega til FLSmidth, torsdag nedjusterede forventningerne til selskabets tre forretningsområder.
- Når sådan et selskab er med til at nedjustere, er det i hvert fald ikke med til at forbedre den dårlige stemning på børsen i dag. Og sådan en meddelelse fra Caterpillar hjælper altså heller ikke yderligere på stemningen omkring FLSmidth, lyder det fra Michael Borre.
I bunden af det danske eliteindeks endte Vestas og TDC, og mens Vestas-aktiens placering ikke gav anledning til den store undren hos Michael Borre, så er sagen en anden med TDC.
- At TDC ligger dernede er egentlig lidt overraskende, for den burde være en af de mere stabile aktier i indekset og bør ikke falde mere end de andre aktier på en usikker dag. Jeg tænker, det skyldes, at der er sat alvorligt spørgsmålstegn ved selskabets udbyttekapacitet i det kommende år, og det er et begyndende tema blandt investorerne. Man frygter, om TDC vil sænke udbyttet til næste år. Og TDC er en udpræget udbytte-aktie, man køber den for at få udbytte, siger Michael Borre.
TDC aktien faldt torsdag 4 pct. til 35,15 kr., mens Vestas kunne notere sig et fald på 5,3 pct. til 324,40 kr.
Novo Nordisk faldt torsdag 2,6. pct. til 361,60 kr. Der er i øjeblikket stort fokus på aktien som følge af at den amerikanske lægemiddelstyrelse, FDA, omkring 1. oktober ventes at melde ud, om den kan give Novos nye langtidsvirkende insulin, Tresiba, markedsføringstilladelse i USA.
