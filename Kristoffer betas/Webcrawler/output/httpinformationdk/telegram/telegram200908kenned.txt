Kennedys død dårligt for Obama
Kennedys død gør det sværere for Obama at få flertal for præsidentens mærkesag om en sygesikringsordning.


 Senator Edward Kennedys død er et alvorligt tilbageslag for præsident Barack Obamas bestræbelser for at indføre en generel sygesikringsordning i USA.
 Det siger USA-eksperten, lektor Niels Bjerre-Poulsen fra CBS (handelshøjskolen i København. 
 Obama gik til præsidentvalg på at gennemføre sådan en sygesikringsordning, som 47 millioner amerikanere ikke har i dag. Og det vil være et kolossalt politisk nederlag for præsidenten, hvis han ikke overvinder modstanden, der rækker ind i rækkerne hos hans eget parti, Demokraterne, siger lektoren.
 - Kennedy havde stor vægt i debatten. Og det kunne være, at han i højere grad kunne have fået drejet debatten tilbage til et spor, Demokraterne gerne vil have, i stedet for underlige skrækscenarier som nu om forringelser og dødspaneler, der intet hold har i virkeligheden, siger han. 
 Det er både et moralsk anliggende for præsidenten, men også et økonomisk, at få gennemført en sygesikringsordning for alle amerikanere, fordi USA i dag til skade for landets konkurrenceevne bruger 16 procent af bruttonationalproduktet på sundhedsudgifter. Og det er udgifter, som en generel sygesikringsordning vil kunne skære ned i kraft af lavere medicinpriser og lavere priser på sygeforsikringer, anfører Niels Bjerre-Poulsen.
 Under præsident Bill Clinton mislykkedes det for Demokraterne at vinde flertal for sådan en generel sygesikringsordning, og det tabte Demokraterne ifølge de politiske eksperter et midtvejsvalg til Kongressen på.   
 Kennedy havde et enormt detailkendskab til hele sagen om en sygesikringsordning, som der har været debat om i USA i over 50 år. Han havde også stor politiske pondus og forståelse for, hvad der ligger inden for det politisk opnåelige, påpeger lektoren.
 Selv om Demokraterne har flertal både i Senatet og i Repræsentanternes Hus, så er det ikke en given sag, at præsidenten får sin ordning igennem. 
- Hvis der bliver tale om en snæver afgørelse, så kan det måske vise sig, at hans stemme i Senatet ville have været afgørende, siger Niels Bjerre-Poulsen. 
