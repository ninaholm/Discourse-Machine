Syrien: Vi dræbte kun to civile i landsby
Syriens regering afviser oplysninger om massakre med 200 dræbte. Kun 39 døde, de fleste militsfolk.


 Syriens regering benægter, at den har brugt kampvogne og helikoptere under et angreb på landsbyen Tremseh, og der er ikke tale om en massakre, som oppositionen hævder.
En talsmand for det syriske udenrigsministerium siger, at 39 mennesker blev dræbt under angrebet på Tremseh torsdag.
Alle undtagen to var bevæbnede, og regeringens soldater brugte kun lette våben til at angribe fem bygninger, forklarer talsmanden.
FN's observatører var lørdag inde i landsbyen, og de oplyser, at der er brugt svære våben under angrebet. Adskillige huse er ødelagt, heriblandt fem bygninger, der er brændt ned.
Observatørerne er ikke i stand til at sige, hvor mange, der er dræbt, men de vender søndag tilbage til landsbyen.
Det Syriske Observatorium for Menneskerettigheder opgiver antallet af dræbte til cirka 150, mens aktivister har sat tallet til over 200.
Den syriske regeringstalsmand understreger, at angrebet ikke var rettet mod "uskyldige civile".
Ifølge talsmanden blev "37 bevæbnede mænd dræbt og kun to civile".
I en meddelelse fra FN's observatører i Syrien hedder det, at "et bredt udsnit af våben blev anvendt, herunder artilleri, morterer og lette våben".
Rapporterne om en massakre i Tremseh er mødt med international fodsømmelse, og FN's generalsekretær har appelleret til øjeblikkeligt at stoppe kamphandlingerne.
Han har bedt Kina, der har gode forbindelser til præsident Bashar al-Assads regime, om at gøre sin indflydelse gældende over for den syriske regering.
