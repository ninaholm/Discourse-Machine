Efter fejlmålinger: DR dropper exitprognoser
Indtil videre vil DR kun droppe de omstridte prognoser ved kommunalvalg, siger DR's nyhedsdirektør.


 
	DR vil efter sit fejlskud af en exitprognose ved tirsdagens kommunalvalg holde sig fra at bruge valgstedsmålinger og exitprognoser ved kommunalvalg i fremtiden, siger DR's nyhedsdirektør, Ulrik Haagerup.

	- DR lavede en meget stor fejl på valgdagen. Vi viderebragte meget fejlagtige oplysninger i vores exitprognoser og exitpolls, siger Ulrik Haagerup til DR Nyheder.

	- Vi har derfor besluttet os for, at vi fremover ikke vil bruge hverken exitpolls eller exitprognoser i forbindelse med kommunalvalg, fortsætter han.

	Det er endnu ikke besluttet, om det samme kommer til at gælde for folketingsvalgene, hvor det ifølge DR Nyheder er nemmere at lave kvalificerede exitprognoser.

	På kommunalvalgdagen bragte DR valgstedsmålinger og exitprognoser fra Epinion, der blandt andet viste, at Socialdemokraterne stod til at få et meget dårligt valg, og at Venstre ville blive landets største parti i de 98 kommuner.

	Andre medier refererede talrige gange til DR's exitprognoser, og statsminister Helle Thorning-Schmidt (S) erkendte sit nederlag i en tale på valgaftenen.

	Det endelige valgresultat viste dog et noget andet. Socialdemokraterne fik 29,5 procent af stemmerne, mens Venstre blev det næststørste med 26,6 procent af stemmerne.

	Exitprognosen var lavet på baggrund af en rundspørge i dagene op til valget, hvor folk blev spurgt, hvad de ville stemme, og en valgstedsmåling på valgdagen, hvor folk blev spurgt om, hvad de havde stemt.

	Den første måling, som Epinion sendte tirsdag 14.50 til DR, var baseret på svar fra 744 adspurgte vælgere. Heraf var kun de 160 afgivne stemmer ifølge Berlingske.

	Tidligere torsdag gik samtlige partier i Folketinget sammen om et initiativ, der skal stoppe valgstedsmålinger på valgdagen.

	Medie- og retsordførerne har skrevet under på et brev, der opfordrer medierne til at indføre etiske retningslinjer, som udelukker anvendelse af målinger, prognoser og valgstedsmålinger, fra valgstederne åbner, til de lukker.

	Ifølge Socialdemokraternes medieordfører, Mogens Jensen, bliver de danske medier via Folketingets rets- og kulturudvalg nu inviteret til at møde om sagen.

	- Der er ingen tvivl om, at når medierne bringer exitpolls, så er det med til at påvirke vælgerne i en bestemt retning. Det, mener vi ikke, skal være muligt på valgdagen, sagde Mogens Jensen.

