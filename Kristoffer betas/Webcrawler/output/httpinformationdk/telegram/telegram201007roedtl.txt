Rødt løfte om EU-afstemning
S, SF og R lover en folkeafstemning om rets- og forsvarsforbeholdene i næste valgperiode, hvis de kommer til magten efter næste folketingsvalg.


 Hvis Helle Thorning-Schmidt (S), Villy Søvndal (SF) og Margrethe Vestager (R) kommer til magten efter næste folketingsvalg, skal danskerne ud i en folkeafstemning om afskaffelse af rets- og forsvarsforbeholdene. Det skriver Berlingske Tidende.
Forbeholdene er skadelige, mener de tre partier, som i november forgæves foreslog statsminister Lars Løkke Rasmussen (V) at tage en afstemning om de to forbehold i løbet af foråret.
Ifølge SF's formand, Villy Søvndal, er det helt naturligt at love en folkeafstemning.
- Det vil være i forlængelse af det, vi hele tiden har ment. Nemlig, at vi ikke synes, at det tjener Danmark at have et forsvarsforbehold og det retslige forbehold. Det er helt afgørende for os at mene det samme i opposition og i regering, siger Villy Søvndal.
Han bakkes varmt op af Socialdemokratiet, hvor ledelsesmedlem Henrik Dam Kristensen peger på, at EU lige nu særligt på det retslige område er inde i en rivende udvikling, som Danmark står uden indflydelse på.
- Villy har set helt rigtigt. De to forbehold får større og større betydning, siger Henrik Dam Kristensen.
Udenrigsminister Lene Espersen (K) kvitterer for, at SF har flyttet sig i EU-diskussionen, men hun afviser at gøre op med forbeholdene enkeltvis.
- Jeg er ikke begejstret for at bruge det, jeg vil kalde salamimetoden til at gennemføre afstemninger om EU-forbeholdene, siger Lene Espersen, som mener, at det næste opgør om forbeholdene,også skal omfatte euroen.
