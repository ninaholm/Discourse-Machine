Klimaminister: Grøn omstilling går lidt ned i tempo
Retningen er uforandret, men vi skal lette foden lidt fra speederen, siger minister efter kritik af spareplan


 Danmark har uforandret kurs mod grøn omstilling, fastslår klima- og energiminister Lars Christian Lilleholt (V), efter at det er kommet frem, at regeringen har planer om store besparelser på miljø- og klimaområdet.
Samlet set er der overvejelser om at spare 340 millioner kroner frem til 2019, fremgår det af lækkede papirer, som dagbladet Information har omtalt tirsdag.
Læs også: Regeringen vil spare 340 mio. på miljø og klima
Lars Christian Lilleholt understreger, at han ikke kan kommentere de konkrete oplysninger i de fortrolige papirer. Men bliver besparelserne til virkelighed, betyder det ikke, at den grønne omstilling er opgivet, fastslår han.
»Det er da klart, at hvis man afsætter færre penge, vil der være områder, hvor man lige er nødt til at lette foden fra speederen et øjeblik, men retningen bilen kører i vil være den samme,« siger ministeren.
Både oppositionen i Folketinget og brancheorganisationen Dansk Energi frygter, at besparelserne kan skade dansk eksport og dermed koste arbejdspladser. Men det, mener ministeren, er alt for tidligt at sige noget om.
»For mig er det afgørende, at vi fortsætter med den grønne omstilling, og det bliver der ikke stillet spørgsmålstegn ved,« siger Lilleholt.
»Vi har sat os nogle langsigtede mål frem mod 2050, om at Danmark skal være uafhængig af fossile brændsler, og vi skal op på en CO2-reduktion på mellem 80-95 procent i 2050. Det langsigtede mål står vi inde for,« fastslår han.
Når Danmark skal være ’uafhængig’ af fossile brændsler betyder det ikke, at de fossile brændsler skal lyses helt i band, lader han forstå. Danmark skal i 2050 producere så meget vedvarende energi, at vi kan forsyne Danmark med vedvarende energi.
»Der kan godt være perioder, hvor vi bliver nødt til at importere energi for at sikre, at vores energiforsyning er stabil. Hvis vi eksporterer en tilsvarende mængde, er vi samlet set uafhængige af fossile brændsler,« forklarer han.
»Der kan også være dele af vores erhvervsliv, der fortsat har behov for at bruge naturgas i produktionen, og det skal der være plads til. Jeg skal heller ikke kunne afvise, at der vil være en bil eller to, der kører på olie, benzin eller diesel i 2050. Men retningen er uforandret.«
