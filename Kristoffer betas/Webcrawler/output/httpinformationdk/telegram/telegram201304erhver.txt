Erhvervslivet til politikere: Kom nu med den vækstplan
Danfoss mener, at der er gået taktik i de politiske forhandlinger. DI og Dansk Erhverv vil snart se resultater


 Efter mere end seks ugers politiske forhandlinger om regeringens vækstplan er erhvervslivets tålmodighed med regeringen og den borgerlige opposition sluppet op.
 Nu må de blive enige om planen, der frem mod 2020 skal skabe 150.000 job, ellers går det ud over danske virksomheder.
Sådan lyder opfordringen fra de to store erhvervsorganisationer, Dansk Industri og Dansk Erhverv på dagen, hvor finansminister Bjarne Corydon (S) holder et nyt forhandlingsmøde med både Venstre og Konservative, skriver Information.
- Vi ønsker selvfølgelig, at vækstplanen bliver vedtaget, fordi det er et vigtigt bidrag til at skabe tillid til, at virksomhederne kan investere i Danmark, siger Karsten Dybvad, administrerende direktør i Dansk Industri, til Information.
- Derfor må regeringen og oppositionspartierne meget gerne nå en aftale. Vi kan jo se på udtalelserne fra både Venstre og Konservative, at det er en politik, de kan støtte. Derfor har vi al god grund til at tro på, at politikerne snart må være færdige, tilføjer han.
Topchefen i Danfoss, Niels Bjørn Christiansen, mener, at der er gået taktik i de politiske forhandlinger, og han kalder over for Børsen situationen for "frustrerende".
- Jeg er bekymret for, at tiden bliver trukket ud. For hver dag, der går, hvor den ikke bliver vedtaget, der får vi heller ikke investeringerne eller jobskabelsen, siger Danfoss-direktøren til avisen.
Finansminister Bjarne Corydon (S) afviser over for Børsen, at forhandlingerne om Vækstplan DK trækker unødvendigt ud.
