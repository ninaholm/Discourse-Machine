LA bliver mødt med spørgsmål om tidsspilde
Liberal Alliance har insisteret på, at Løkke skal bruge tid på at samle en flertalsregering, som ingen tror på


 Liberal Alliances leder, Anders Samuelsen, sørger omhyggeligt for at undvige alle spørgsmål om konkrete krav til en ny regering, da han lørdag møder op for at forhandle med Lars Løkke Rasmussen. Og det er formentlig en klog beslutning.
På forhånd virker det som en helt umulig mission, han har sat Lars Løkke Rasmussen på ved at insistere på, at Venstre-formanden i første omgang skal forsøge at samle en flertalsregering bestående af alle borgerlige partier.
En sådan regering vil åbne en potentiel storm af anklager om løftebrud mod både Liberal Alliance og Dansk Folkeparti.
Eksempelvis står Kristian Thulesen Dahl ganske stejlt på en vækst på 0,8 procent i det offentlige forbrug hvert år. Anders Samuelsen har stillet sine vælger i udsigt, at han kan levere minusvækst i det offentlige forbrug.
I en flertalsregering ville ingen af de to partier formentlig kunne levere på deres løfter.
Anders Samuelsen vil dog ikke forholde sig til realismen i sit eget forslag om en flertalsregering:
- Det er tid til at være konstruktive og forsøge at finde hinanden. Jeg efterlyser ikke, at vi skal lave blokpolitik, men det ville være rart at skabe et fast fundament under en borgerlig regering. Det skal afprøves, siger Anders Samuelsen.
Det udløser et spørgsmål om, hvorvidt Anders Samuelsen i virkeligheden er ved at spilde tiden ved at insisterer på en flertalsregering. Det undlader Samuelsen dog at svare på.
Spørgsmål: Hvad er overhovedet realismen i det her. I siger minusvækst, mens Kristian Thulesen Dahl siger 0,8 procents vækst. Hvordan skulle det nogensinde kunne mødes?
- Jeg har været i politik siden 1998, og jeg har hørt rigtig mange gange, at noget er urealistisk.
Spørgsmål: Vil du opgive dit krav om minusvækst?
- Nej, men jeg siger bare, at hvis man kun har det udgangspunkt, at man forlænger brædderne i forhold til, hvordan verden ser ud i dag, så er det klart, at så ser verden også sådan ud om et halvt år. Men sådan er politik ikke. Politik er også noget, som er i bevægelse.
Spørgsmål: Men kan du give et bud på, hvor I kunne mødes?
- Hvis man lod være med at dividere, hvad de fire partier ønsker, så kunne man også kigge i nogle søjler. Her er der en søjle, som er rigtig interessant for DF, her er noget, som er interessant for LA, her er noget, som er interessant for V, og her er noget, som er interessant for K. Det er en anden måde at se politik på.
Spørgsmål: Men er minusvæksten en af de søjler? Kan I leve med en vækst 0,2 eller 0,3 procent? Hvordan skal det nogensinde kunne mødes?
- Det er, hvis man starter med et positivt spørgsmål i stedet for et negativt spørgsmål. Måske skulle man starte med at spørge, hvad der kan lade sig gøre, mener Anders Samuelsen.
