EL vil forhandle dagpenge med finansloven
EL giver det topprioritet at få gennemført ændringer af dagpengereglerne i forbindelse med den nye finanslov.


 Ledige skal kunne optjene dagpenge på tre måneder mod nu et år. Desuden må man vurdere, om aktivering og løntilskudsjob skal tælle med i optjeningsperioden.
Det siger Enhedslistens arbejdsmarkedsordfører, Christian Juhl, der kræver dagpengereglerne ændret i forbindelse med efterårets forhandlinger om finansloven for 2015.
- Dagpengekravet ligger helt i top. Man kan sætte dagpengelængden op. Det er en god idé, som redder folk med længere tid til at søge arbejde, siger Christian Juhl.
Han glæder sig samtidig over, at flere anonyme socialdemokratiske ministre og folketingspolitikere i Berlingske også ønsker dagpengereglerne ændret.
- 44.000 ledige har mistet dagpenge ifølge tal fra AK-Samvirke, hvis man tæller dem med fra sidste år og i år. Det tæller mest effektivt at nedsætte genoptjeningskravet til tre måneder. Fagbevægelsen vil tage til takke med seks måneder. Det sikrer 25-50 procent af de arbejdsløse, siger Christian Juhl.
- Man kan gå videre med mindre krav, som hvilke timer der tæller. Skal aktivering og løntilskudsjob også tælle med i optjeningsretten til dagpenge? Det håber jeg, at vi kan få på dagsordenen i efterårets forhandlinger om finansloven.
Christian Juhl kalder det en "syltekrukke", at beskæftigelsesminister Mette Frederiksen (S) straks før sommerferien bad en kommission granske dagpengesystemet. Kommissionen skal politisk meget bekvemt først være færdig om halvandet år, altså efter det kommende folketingsvalg.
- Det var en strategisk fejl. Hun kommer ikke særlig heldigt gennem en valgkamp, hvis der ikke forinden ligger konkrete ændringer, mener Christian Juhl.
Da SRSF-regeringen blev dannet, fik De Radikale indføjet VK-regeringens dagpengereform med De Radikale og Dansk Folkeparti i dens grundlag. Reformen halverede dagpengeperioden til to år, mens genoptjeningsperioden blev fordoblet til et år.
