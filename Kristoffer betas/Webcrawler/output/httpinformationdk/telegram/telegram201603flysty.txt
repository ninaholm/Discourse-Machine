62 mennesker er dræbt ved flykatastrofe i Rusland
Passagerfly er styrtet under indflyvning til lufthavn i det sydvestlige Rusland. Måske en menneskelig fejl.


 Alle 62 personer om bord på et Boeing 737-passagerfly er omkommet ved et flystyrt i Rostov ved Don i Rusland.
Det oplyser myndighederne.
De siger ifølge det russiske nyhedsbureau Tass, at det menes, at ulykken enten skyldes en menneskelig fejl på grund af dårligt vejr eller en teknisk fejl.
En af de såkaldte sorte bokse på flyet fra selskabet Flydubai er fundet.
De fleste omkomne var russere.
- Der var 62 mennesker om bord. 12 af dem var udlændinge, nemlig syv besætningsmedlemmer og fem passagerer, siger den russiske katastrofeminister Viktor Jatsutsenko til Tass.
Nationaliteten på udlændingene er ikke oplyst.
Flydubai er lidt mere præcis i sine oplysninger om Flight FZ981. Der var 55 passagerer om bord. 44 af dem var russere, otte var ukrainere, to var indere, og der var en passager fra Usbekistan.
Af de syv besætningsmedlemmer var en af dem russer. De seks andres nationalitet er ikke oplyst.
Flyet, der var lettet fra Dubai, styrtede ved indflyvningen til lufthavnen i Rostov ved Don. Byen ligger tæt på grænsen til Ukraine i det sydvestlige Rusland.
Flyet brød i brand ved mødet med jorden. Redningsmandskab fik hurtigt kontrol over flammerne, men kunne ikke redde nogle af de ombordværende.
Styrtet skete, efter at piloterne havde opgivet deres første forsøg på at sætte flyet ned på landingsbanen, fremgår det af en meddelelse fra myndighederne.
Ruslands præsident, Vladimir Putin, kondolerer i en meddelelse fra Kreml alle pårørende til ofrene på flyet.
Putin har også givet den lokale guvernør besked på at gøre alt, hvad der er nødvendigt for familier til ofrene.
Flydubai er et lavprisselskab, der blev etableret i 2008 og indledte sine flyvinger i 2009.
Lufthavnen i Rostov ved Don er indtil videre lukket for al trafik.
