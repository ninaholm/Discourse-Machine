Enhedslisten: S selv skyld i nedtur
Regeringen skal tilbage til de synspunkter, vi vandt valget på, siger Enhedslisten oven på ny meningsmåling.


 Mens Socialdemokraterne i den seneste meningsmåling får en historisk dårlig lav opbakning fra vælgerne, ser det noget anderledes ud Enhedslisten.
Partiet ville nemlig få næsten dobbelt så mange stemmer, hvis der var valg i dag, end de gjorde ved valget i september.
- Jeg tror, det er udtryk for, at vi har gjort det, vi sagde, vi ville i valgkampen, nemlig at fastholde en solidarisk politik, siger Enhedslistens gruppeformand Per Clausen.
- Kombination af klare synspunkter, resultatorienterethed og forligsvilje appellerer godt til vælgerne, tilføjer han.
Hele 11,3 procent af vælgerne ville sætte deres kryds ved Enhedslisten, hvis der var valg i dag, mens regeringens største parti, Socialdemokraterne, kun står det 16,9 procent - et fald på næsten otte procentpoint siden valget. Det viser en meningsmåling, som Megafon har lavet for TV2 og Politiken.
Også SF går tilbage og står ifølge den seneste meningsmåling til 5,7 procent.
Men det får ingen betydning for styrkeforholdet mellem de tre partier, at S og SF står til at gå massivt tilbage, mener Per Clausen.
- De her meningsmålinger ændrer jo ikke noget på styrkeforholdet i Folketinget. Vi kan bare blive ved med at sige til regeringen, at den kan gennemføre de ting, den gik til valg på sammen med os, siger han.
For på nuværende tidspunkt er Socialdemokraterne alt for blå, forklarer gruppeformanden.
- De gode resultater, vi frem til nu har lavet i fællesskab, drukner i alt det, regeringen taler om, den gerne vil lave med de borgerlige partier. Forskellen mellem Socialdemokraterne og Venstre bliver mere og mere udvisket.
Han tilføjer, at Enhedslisten ikke ser noget alternativ til Helle Thorning-Schmidt.
- Men vi ser bestemt et alternativ til, at regeringen fortsætter med at føre en så højreorienteret politik, som man har lagt op til de seneste måneder. Og det er at vende tilbage til de synspunkter, som vi sammen vandt valget på.
- Ellers taber vi i fællesskab næste valg, siger Per Clausen.
