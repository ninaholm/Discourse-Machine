DF: Vækstpakke skal give danske job



 Danskere står forrest i køen til nye job, hvis regeringen og Dansk Folkeparti enes om en vækstpakke på otte milliarder kroner på finansloven for 2010.
 Det fastslår Dansk Folkepartis finansordfører, Kristian Thulesen Dahl, før partiet søndag forhandler med regeringen i Finansministeriet.
 - Det er helt afgørende for os, at pengene bliver brugt på områder, hvor vi har en markant stigende dansk ledighed. Vi agter ikke at lave investeringer, så vi skal hyre udlændinge til at udføre arbejdet i Danmark, siger Kristian Thulesen Dahl. 
 Hidtil har regeringen afvist at lette mere på låget til statskassen, som næste år venter et offentligt underskud på 90 milliarder kroner efter flere års solide plusser, som har afdraget en stor offentlig gældspost. 
 Mens De Økonomiske Vismænd foreslår en vækstpakke på ti milliarder kroner, har Nationalbankdirektør Nils Bernstein og andre økonomer advaret mod at øge de offentlige udgifter, fordi gælden skal betales tilbage, mens færre unge skal forsørge stadig flere folkepensionister og efterlønnere. 
 Regeringen og Dansk Folkeparti arbejder sig fremad med forskellige modeller på bordet, forklarer Kristian Thulesen Dahl.
 - Vi vil fremme investeringer og vedligeholdelse i sygehuse og veje. Og vi har også peget på skoler og institutioner, hvor vi synes, at der skal ske et løft. Så vi diskuterer det i en god atmosfære uden at have de afgørende tal på bordet endnu, siger han.

