Gaddafi bekæmper oprørere med kriminelle
Gaddafi-styret rekrutterer og bevæbner kriminelle i byen Zlitan for at holde oprørsgrupper stangen.


 Den libyske leder Muammar Gaddafi bevæbner bander af kriminelle, så de kan bekæmpe oprørere i byen Zlitan, der er en af kun tre byer, som adskiller hovedstaden Tripoli fra Misrata, der er under oprørsgruppernes kontrol.
Oplysningerne komme fra en talsmand for oprørerne, som kun opgiver navnet Mohammed. Han fortæller, at Gaddafis styrker rekrutterer de kriminelle, som får til opgave at anholde enhver som mistænkes for at være oprører og samtidig skabe frygt i byen.
- De har fyldt byen med narkohandlere, kriminelle og andre banditter, siger Mohammed over telefonen.
- De har givet dem automatvåben og håndgranater for at holde indbyggerne i Zlitan nede. Ud over anholdelser og skræmmekampagner har vi også hørt rapporter om voldtægter.
Talsmanden siger, at senest er en 12-årig dreng blevet banket og voldtaget af bandemedlemmer. Drengen blev bagefter efterladt på gaden.
Det er umiddelbart umuligt at få bekræftet talsmandens rapporter af uafhængige kilder, men indbyggere andre steder i Libyen har også fortalt om Gaddafi-styrets rekruttering af kriminelle.
Der er rapporter om ulmende oprør i byerne Homs og Garabulli, som ligger mellem Misrata og Tripoli. Hvis byerne rejser mod Gaddafi, kan oprørerne få lettere ved at indtage hovedstaden, som er lederens højborg.
