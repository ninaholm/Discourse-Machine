Medvedev vil straffe for rumfartskoks
Ruslands præsident vil straffe ansvarlige for problemer med rumprogram - dog bliver de ikke skudt, lover han.


 Den russiske præsident, Dmitrij Medvedev, skruer bissen på over for de ansatte i Ruslands rumfartsindustri.
På det seneste har der været en række kiks i det dyre og prestigefyldte rumprogram, og det bekommer ikke Medvedev vel.
- De seneste fejltrin er et slag mod vores konkurrenceevne. Det betyder ikke, at der er sket noget fatalt.
- Det betyder blot, at vi må finde de ansvarlige og straffe dem, sagde præsidenten lørdag i en udtalelse, som blev bragt på russisk tv.
- Jeg siger ikke, at vi skal stille folk op ad en mur, som vi gjorde det, da Joseph Vissarionovisj (Stalin red.) var ved magten, sagde præsidenten med henvisning til den praksis, som diktatoren Stalin brugte for at blive af med politiske fjender.
- Men jeg mener, at vi skal straffe dem alvorligt, sagde Medvedev.
Ruslands rumprogram blev ramt af en serie tilbageslag tidligere i år.
Det har blandt andet medført, at et fragtfartøj til Den Internationale Rumstation (ISS) er gået tabt, og det samme er sket med en sonde, der skulle til Mars, men som er blevet hængende i et lavt kredsløb om Jorden.
Samtidig har rumprogrammet Roscosmos været tvunget til at afskrive dyre kommercielle satellitter og udskyde flere opsendelser med kosmonauter.
Det har stillet spørgsmål ved, om Rusland kan tiltros at have en status som eneste land, der kan fragte mennesker til og fra ISS.
USA flyver ikke længere til ISS, da rumfærgeprogrammet blev indstillet i juli.
