TDC-aktie bløder efter opkøb: Aktionærer mister udbytte
TDC har mandag købt det norske selskab Get AS, der er stærke inden for kabel-tv på det norske marked.


 TDC's opkøb af det norske selskab Get AS bliver ikke umiddelbart modtaget positivt på fondsbørsen i København, hvor teleaktien dykker mere end syv procent.
Faldet skyldes blandt andet, at TDC har sænket udbyttet for 2014. Dermed kan TDC-aktionærerne nu kun se frem til at modtage et udbytte på 2,5 kroner per TDC-aktie mod tidligere 3,7 kroner.
TDC-aktien falder ved middagstid mandag 7,1 procent til 43,1 kroner på fondsbørsen i København.
- Aktien falder på udbyttet i dag. Jeg tror ikke, at det er så store bekymringer omkring den forretning, som TDC har opkøbt, siger Michael Friis Jørgensen, der er TDC-analytiker i Alm. Brand Markets.
Han peger på, at TDC-aktien tidligere har været attraktiv på grund af udbyttet, og at der nu er skabt usikkerhed for, hvilket udbytte aktionærerne kan vente sig fremadrettet.
TDC har betalt 12,5 milliarder kroner for det norske selskab, der servicerer omkring en halv million kroner husstande og virksomheder og sidste år var det hastigst voksende selskab på det norske marked inden for både tv og bredbånd.
Med købet af Get AS vokser TDC's forretning inden for kabel-tv til 1,7 millioner husstande fra de nuværende 1,2 millioner husstande.
Ifølge TDC-topchefen, Carsten Dilling, er de to koncerner et rigtigt godt match, hvor der også der er gode synergieffekter. TDC venter, at opkøbet vil give årlige besparelser på omkring 167 millioner kroner, som vil være rullet fuldt ud om tre år.
Inden købet falder på plads, skal de norske konkurrencemyndigheder dog helt formelt godkende handlen. Det ventes at ske i fjerde kvartal i år.
