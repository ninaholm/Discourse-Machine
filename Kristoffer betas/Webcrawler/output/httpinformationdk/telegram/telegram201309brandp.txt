Brand på Mærsk-skib er under kontrol
Brandfolk kæmper med at bekæmpe ilden indefra i containerne om bord på containerskibet Maersk Kampala.


 Det brænder stadig i seks containere om bord på containerskibet Maersk Kampala. Brandfolk arbejder med at skære sig vej ind i containerne for at slukke ilden indefra, oplyser Maersk Line.
Skibet befinder sig syd for Suez, og en effektiv indsats for at slukke branden var indtil lørdag middag generet af dårligt vejr.
Skibe med brandslukningsudstyr, der er i nærheden af Maersk Kampala, kunne på grund af vejrforholdene ikke komme tæt nok på containerskibet.
Maersk Line oplyser, at ilden, der opstod i en container i bunden af en stak - bredte sig til adskillige containere i skibets to forreste containerrækker.
I weekenden artede vejret sig, og det lykkedes at bekæmpe ilden i de to forreste rækker af containere, og forhindre den i at sprede sig yderligere.
I løbet af mandagen vil endnu et hold brandsluknings-eksperter ankomme til Maersk Kampala.
Ingen besætningsmedlemmer er kommet til skade i forbindelse med branden på det store containerskib Maersk Kampala, der er 300 meter langt og har en kapacitet på 6800 containere.
Containerskibet var på vej fra Mundra i Indien med kurs mod Suez, da branden brød ud onsdag i sidste uge.
Det er anden gang denne sommer, at der udbryder brand på et Mærsk-containerskib.
Skibet Eugen Maersk blev den 18. juni ramt af en brand, da det befandt sig i Adenbugten med kurs mod Suez.
Dengang brød branden ud i tre containere, og skibet måtte efter branden søge havn i det lille afrikanske land Djibouti for at få de udbrændte containere fjernet.
