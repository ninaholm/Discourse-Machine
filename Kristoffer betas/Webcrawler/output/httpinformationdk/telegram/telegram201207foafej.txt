FOA om fejlmedicinering: Kommuner har ansvar
Spareiveren i kommunerne giver dårligt uddannet plejehjemspersonale og derfor fejlmedicinering, mener FOA.


 Pilen peger ikke på plejehjemspersonalet, men på kommunerne, når der skal findes forklaringer på, hvorfor medicinhåndteringen på landets plejehjem er blevet dårligere over de seneste år.
For når kommunerne i deres spareiver skærer ned på det uddannede personale, så koster det på den nødvendige viden, fortæller sektorformand Karen Stæhr fra fagforbundet FOA, som organiserer 200.000 primært offentligt ansatte.
- De kortest uddannede er social- og sundhedshjælperne, som har en ganske udmærket uddannelse i øvrigt, men de er ikke decideret sundhedsuddannnet.
- Og dem ansætter kommunerne langt flere af end social- og sundhedsassistenterne, som ved noget om medicin og farmakologi i øvrigt. Og det handler om, at den ene faggruppe er billigere end den anden, siger Karen Stæhr.
Hun fortæller, at det efterhånden er meget normalt, at kommunerne efterspørger personale, hvor uddannelse er irrelevant, "så længe du har et varmt hjerte og kan lide ældre mennesker".
- Vi har påpeget det problematiske i uuddannet personale hver gang, vi har haft overenskomstforhandlinger. Det er beskæmmende, og pilen peger i den grad på kommunerne. Det er dem, der har en stor del af ansvaret, siger Karen Stæhr.
Hun synes, at det er glædeligt, at der nu kommer ny fokus på problemstillingen, der er velkendt fra både plejehjem og sygehuse.
- Vi ved, at fejlhåndtering af medicin er en af de store, når det kommer til utilsigtede hændelser, siger Karen Stæhr.
- Og derfor ved vi, at det er vigtigt, at medarbejderne har den rette viden om, hvad man skal give, hvad det betyder, hvis man giver noget andet, end det lægerne ordinerer, og i det hele taget har fornemmelse af den risiko, der er ved arbejdet, siger Karen Stæhr.
De nyeste tal viser, at antallet af plejehjem med "alvorlige fejl og mangler" i håndteringen af beboernes medicin er fordoblet på fire år.
Tallene viser, at de tilsynsførende embedslæger krævede medicinske forbedringer på 84 procent af de 892 kontrollerede plejehjem i 2010.
