Jeremy Clarkson siger undskyld
Top Gear-vært Jeremy Clarkson er ked af det. Han undskylder, at han ville have strejkende skudt.


 Jeremy Clarkson, en af de tre værter på det populære bilprogram Top Gear fra BBC, slår bak.
Hans udtalelser om, at de omkring to millioner offentligt ansatte briter, som i onsdags strejkede i protest mod en pensionsreform, skulle skydes, har vakt så stor opstandelse, at han har udsendt en erklæring.
Udtalelsen kom, da han deltog som gæst i et andet tv-program, The One Show. Nu siger han ifølge BBC's netavis i en erklæring, at bemærkningen ikke var alvorligt ment.
- Hvis BBC og jeg har krænket nogen, så er jeg glad for at sige undskyld, lyder det fra den 51-årige Clarkson.
Hans udtalelser kom onsdag aften, og de udløste hurtigt protester.
BBC har modtaget omkring 5000 klager, og fagforbundet Unison, der repræsenterer størstedelen af de offentligt ansatte i Storbritannien, opfordrede til, at Clarkson fyres fra BBC.
Sagen har optaget briterne så meget, at selv premierminister David Cameron er blevet spurgt om det.
- Det var en dum ting at sige, og jeg er sikker på, at han ikke mener det, sagde Cameron på britisk morgen-tv.
Jeremy Clarkson, hvis Top Gear-program også sendes på dansk tv, på 3+, er kendt for sin ofte grove form for humor og sin sarkasme, som tidligere er gået ud over blandt andre mexicanere, briternes tidligere premierminister, Gordon Brown, kvinder i burka og tyskere.
