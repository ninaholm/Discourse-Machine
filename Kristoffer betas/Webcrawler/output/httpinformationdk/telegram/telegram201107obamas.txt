Obama skærper retorikken mod Assad
Den syriske præsident Bashar al-Assad har forspildt flere chancer for reformer, mener Barack Obama.


 Den amerikanske præsident, Barack Obama, siger, at Syriens leder, Bashar al-Assad, har forspildt en række chancer for at gennemføre reformer i landet.
Obama siger til tv-stationen CBS, at Assad har "forspildt den ene mulighed efter den anden for at sætte ægte reformer på dagsordenen".
- Mere bredt tror jeg, at han i stadig højere grad taber legitimitet i sin befolknings øjne, siger Obama.
- Det vi har set fra det syriske regimes side har været en uacceptabel brutalitet mod folket, tilføjer han.
Den amerikanske præsident giver også styret i Damaskus en opsang for at tillade angrebet på USA's ambassade.
Han understreger, at Washington "har sendt en klar besked om, at ingen kan lægge sig ud med vores ambassade, og at vi vil gøre alt, hvad der er nødvendigt for at forsvare vores ambassade".
Syriens forhold til USA og Frankrig har været mere end køligt, siden tilhængere af regimet angreb de to landes ambassader.
Tidligere har Det Hvide Hus været skarpere i tonen omkring angrebet på ambassaden.
- Det er uacceptabelt at lade bøller storme ambassaden, siger talsmand Jay Carney.
- Det har vi gjort klart overfor den syriske regering. Det er dens ansvar - som det er ansvaret for værtsnationer verden over - at sørge for sikkerheden for udenlandske ambassader, fortsætter han.
Talsmand for det amerikanske udenrigsministerium, Victoria Nuland, har dog senere sagt, at "tingene er blevet bedre på den front, og vi tror, at der er mere opmærksomhed på vores sikkerhed".
Den amerikanske ambassadør i Damaskus mødtes tirsdag med den syriske viceudenrigsminister og "tonen i samtalen var meget mere samarbejdsvillig", siger Victoria Nuland.
FNS Sikkerhedsråd fordømte tirsdag angrebene på de to ambassader.
