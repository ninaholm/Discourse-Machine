Karen Jespersen beskyldes for løftebrud



 Løftebrud. 
 Beskyldning er rettet mod velfærdsminister Karen Jespersen (V), efter at det er kommet frem, at et udvalg under Velfærdsministeriet, der skal forsøge at løse problemerne med for få almene boliger, har aflyst samtlige møder siden juli.
 - Boligpolitikken sejler fuldstændig. Det her forløb er på grænsen til løftebrud, hvor ministeren konstant sparker nedad. Det er let at sige, at man ikke kan gøre noget, fordi ansvaret ligger hos nogle andre. Men i sidste ende vil det altid være ministerens ansvar, siger Socialdemokraternes boligordfører, Thomas Jensen.
 Det har fredag ikke været muligt at få en kommentar fra Karen Jespersen. Men afdelingschef i Velfærdsministeriet Frank Bundgaard fortæller til Ritzau, at der på nuværende tidspunkt ikke er planlagt nogen møder, hvor udvalget under Velfærdsministeriet skal diskutere finansieringen af det almene boligbyggeri og på den baggrund udarbejde en rapport. Han forudser dog, at der vil ligge en rapport klar om to til tre måneder. Men det stiller Thomas Jensen sig ikke tilfreds med.
 - Denne her sag er kommet så langt, at jeg ikke tror på noget, før jeg står med rapporten i hånden, siger han
