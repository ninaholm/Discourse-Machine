DSB aflyser mandagstog på Sydsjælland
DSB aflyser en række togafgange på grund af vejret. Især de sydsjællandske togpassagerer må leve med flere aflyste afgange mandag morgen.


 Det er primært de sydsjællandske pendlere, som mandag morgen må se langt efter flere af de normale togafgange.
DSB har på grund af vintervejret aflyst flere myldretidstog, og det sker ifølge DSB's kommunikationsafdeling for ikke at skabe kødannelse, så mulige forsinkelser på nogle tog ikke skaber ophobning for andre tog.
Aflysningerne rammer flere afgange mellem Roskilde og Næstved, og passagerer, der skal fra Falster til København og omvendt, påvirkes ligeledes. 
Desuden er enkelte afgange fra Kalundborg til København og fra Ringsted til Slagelse aflyst.
DSB har også valgt at aflyse flere af de såkaldte Nonstop Lyn-tog mellem København og Århus, som ikke stopper på nogle stationer mellem de to byer. Også her skyldes aflysningerne, at man vil forsøge at undgå større forsinkelser, oplyser DSB.
