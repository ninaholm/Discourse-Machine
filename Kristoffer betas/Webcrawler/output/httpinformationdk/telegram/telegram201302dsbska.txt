DSB skærer 109 stillinger i toppen og på kontorerne
96 ansatte og 13 ledere er blevet fyret i DSB mandag og tirsdag. Fyringerne rammer i toppen og på kontorerne.


 Den seneste fyringsrunde i DSB rammer ledere, akademikere og kontorpersonale fra alle direktørområder i selskabet, lyder det i en pressemeddelelse fra DSB.
Ifølge DSB er der samlet set varslet opsigelser af 96 medarbejdere og 13 ledere i løbet af mandag og tirsdag.
- Det er desværre nødvendigt at opsige en række ledere og medarbejdere i processen med at skabe et sundt og bæredygtigt DSB.
- Det er nogle hårde dage at komme igennem, især for de kolleger, der er blevet opsagt, men også for dem, der bliver tilbage, siger personaledirektør i DSB Steen Schougaard Christensen i en pressemeddelelse.
Besparelserne på det administrative område er fundet bredt i organisationen, blandt
andet ved lukning af Kursuscenter Østerport og nedlæggelse af DSB visuel, oplyser DSB.
De ansatte i kundecentrene er ikke omfattet af tirsdagens opsigelser.
Der er til gengæld varslet en række omplaceringer på området, fordi kundecentret i Randers lukker, og opgaverne flyttes til Høje Taastrup.
Kundecentret i Aalborg omdannes til et servicecenter og endelig flyttes også Grupper og Arrangementer fra Herning til Høje Taastrup.
 DSB vil heller ikke fyre hverken lokomotivførere, stationsbetjente eller togpersonale i denne omgang, fordi Dansk Jernbaneforbund har accepteret en effektiviseringsaftale for personalet i 2013 og 2014.
Aftalen betyder blandt andet, at der bliver øget enmandsbetjening, personalet skal arbejde længere på weekender og helligdage, og der skal være mere fleksibilitet mellem stations- og lokomotivpersonale.
Effektiviseringerne vil ske via naturlig afgang, omplaceringer og ansættelsesstop.
- Med de igangværende effektiviseringer er det vores mål at være på plads med genopretningsplanen "Sundt DSB" ved indgangen til 2014, siger Steen Schougaard Christensen.
Spareplanen "Sundt DSB" skal forbedre DSBs økonomi med en milliard kroner frem mod 2015. Planen blev lanceret i februar sidste år og betyder, at DSB skal af med, hvad der svarer til 1200 fuldtidsansatte over en treårig periode.
