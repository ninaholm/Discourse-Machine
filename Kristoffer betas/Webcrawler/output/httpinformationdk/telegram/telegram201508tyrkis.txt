Tyrkiske fly har bombet 17 PKK-mål på to dage
Nato-landet Tyrkiet fortsætter "synkroniseret krig mod terror" med luftangreb mod både PKK og IS.


 Tyrkiske fly har gennemført en serie luftangreb mod militante kurdere i den sydøstlige del af landet mandag og tirsdag og har ramt 17 mål i provinsen Hakkari, oplyser militæret.
Mindst ni mennesker blev dræbt ved en bølge af angreb mod de tyrkiske sikkerhedsstyrker - blandt andet i det sydøstlige Tyrkiet.
To personer skød mandag også mod det amerikanske konsulat i Istanbul i Tyrkiet og dræbte en politimand, oplyser guvernørens kontor i Istanbul.
Nato-landet Tyrkiet har været i forhøjet alarmberedskab, siden det i sidste måned indledte dets "synkroniserede krig mod terror" med luftangreb mod både militante kurdere fra PKK i Tyrkiet og Irak og mod Islamisk Stat i Syrien.
En gruppe på den yderste venstrefløj, der dræbte en sikkerhedsvagt i 2013 på den amerikanske ambassade i Ankara, hævder, at den står bag angrebet mod det amerikanske konsulat i Istanbul mandag.
Det var to kvinder, der udførte angrebet på USA's konsulat mandag. Øjenvidner siger til Reuters, at en af kvinderne sendte fire eller fem skudsalver mod sikkerhedsfolk og ansatte.
- Politiet råbte til hende for at få hende til at opgive, men hun råbte tilbage, at hun ikke ville overgive sig. En af kvinderne blev såret og anholdt.
Kvinderne var øjensynligt fra gruppen DHKP-C, der skriver på sin hjemmeside, at USA er "en fjende af folket i Mellemøsten".
Gruppen står på både USA og Tyrkiets liste over terrororganisationer.
Før angrebet på det amerikanske konsulat blev en politistation i Istanbul beskudt. En politimand og tre af angriberne blev dræbt.
