Ammitzbøll: R i historisk venstredrejning



 De Radikale er i færd med at foretage en historisk venstredrejning.
 Det siger afhopperen Simon Emil Ammitzbøll, selv om R-leder Margrethe Vestager i dag blev presset af højrefløjen i Det Radikale Venstre til at nedtone SF's mulighed for at komme i regering set med radikale briller.
 - Lige meget hvor snørklet, man formulerer sig på et pressemøde, så står det klart for mig, at dette er en markant venstredrejning af Det Radikale Venstre, fordi man for første gang nogensinde åbner op for at samarbejde med et parti i regering til venstre for Socialdemokraterne. Hvis man ikke udelukker et samarbejde med SF, så er det første gang i historien, at Det Radikale Venstre åbner op for at samarbejde til venstre for S i en regering, siger Simon Emil Ammitzbøll til Ritzau.
 Spørgsmål: Hvorfor er du egentlig stadig interesseret i, hvordan Det Radikale Venstre positionerer sig, når du har sagt farvel til partiet?
 - Fordi jeg håber alt det bedste for mit gamle parti, siger den 31-årige løsgænger, der fastholder, at han ikke er på vej tilbage til Det Radikale Venstre.
