Kloge udlændinge lokkes til småjobs i Danmark
Otte ud af 10 ender i ufaglærte jobs som rengøring eller tager sort arbejde, siger forsker i greencardordning


 Forsøget på at integrere højtuddannede udlændinge på arbejdsmarkedet er en fiasko, og regeringens forslag til at rette op på problemet rammer helt ved siden af.
Så hård er kritikken af den danske greencardordning fra sociologen Mia Mortensen, der som den første har undersøgt ordningen gennem interviews med 250 af de omkring 8000 udenlandske akademikere, der siden 2008 er kommet til Danmark på den særlige greencard-ordning.
Det skriver Politiken tirsdag.
Ordningen skal gøre det lettere for danske virksomheder at få højt kvalificeret arbejdskraft. Der udstedes greencard på basis af blandt andet ansøgernes uddannelse og sprogfærdigheder.
- Men omkring otte ud af 10 ender i ufaglærte jobs som rengøring, tager sort arbejde eller er arbejdsløse. Vi har aldrig haft højere uddannet rengøringspersonale, siger Mia Mortensen til Politiken.
Hun arbejder på forskningscentret Faos på Københavns Universitet og er ved at lægge sidste hånd på rapporten.
I Dansk Industri, der er tilhænger af ordningen, siger konsulent Claus Aastrup Seidelin, at Mia Mortensens forslag ser "rigtig interessante" ud.
- Det er vigtigt for danske virksomheder at have adgang til kvalificeret udenlandsk arbejdskraft, så vi er da interesserede i at finde ud af, hvordan greencard-ordningen bedst kan målrettes, siger han.
Der er politiske forhandlinger om ordningen, så beskæftigelsesminister Mette Frederiksen (S) vil ikke direkte kommentere Mia Mortensens forslag i en kronik i avisen. Men hun er enig i:
- At greencardordningen i sin nuværende form ikke fungerer efter hensigten. Derfor har regeringen lagt op til at stramme ordningen, så vi i højere grad tiltrækker den arbejdskraft, virksomhederne efterspørger. Det gælder både adgangen til at få et greencard og kravene for at få det forlænget.
 I et udspil til en ny ordning foreslår regeringen, at den årlige lønindkomst efter to år i landet skal være på mindst 315.000 kroner, der er gennemsnitslønnen for nyuddannede bachelorer, ligesom ansøgerne skal kunne dokumentere, at de mestrer at tale engelsk.
