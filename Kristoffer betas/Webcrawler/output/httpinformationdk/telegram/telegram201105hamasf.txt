Hamas fordømmer drab på bin Laden
ikke alle er tilfredse med Osama bin Ladens død. Hamas fordømmer den amerikanske aktion imod al-Qaeda-lederen.


 Ledelsen af den islamiske, palæstinensiske Hamasgruppe fordømmer drabet på Osama bin Laden.
I Gazastriben, der kontrolleres af Hamas, siger lederen Ismail Haniya, at angrebet på bin Ladens ejendom ved Islamabad i Pakistan er en fortsættelse af USA'S krig imod muslimer.
- Vi fordømmer ethvert angreb på en hellig kriger eller en muslim eller en arabisk person. Vi beder Gud skænke ham barmhjertighed, siger han.
- Hvis nyhederne er sande, så regner vi det for en fortsættelse af den amerikanske politik, der baseres på undertrykkelse og blodsudgydelser imod arabere og muslimer, tilføjer han.
Videre siger Hamaslederen, at han fordømmer drabet "trods den forskel i tolkning, der er mellem os". Han kommer ikke nærmere ind på, hvad han mere konkret mener med det.
USA's præsident, Barack Obama, meddelte natten til mandag dansk tid, at amerikanske specialstyrker under en aktion ved Islamabad har dræbt Osama bin Laden.
