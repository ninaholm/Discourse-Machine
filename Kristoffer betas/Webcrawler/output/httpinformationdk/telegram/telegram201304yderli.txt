Yderligere tre EU-lande med i front mod skattesnyd
Ni lande er nu gået sammen i pres for at få hurtig EU-handling i kamp mod skatteunddragere.


 Belgien, Holland og Rumænien har lørdag sluttet sig til den hastigt voksende gruppe af EU-lande, der presser på for et endeligt opgør med skattely og skatteparadiser inden for EU.
Skattekommissær Algirdas Semeta siger i forbindelse med lørdagens uformelle økonomi- og finansministermøde i Dublin, at Belgien, Holland og Rumænien har tilsluttet sig det initiativ, der fredag aften blev præsenteret af de seks store - Tyskland, Frankrig, Storbritannien, Spanien, Italien og Polen.
Semeta noterer sig, at Østrig, der efter Luxembourgs mere fleksible udtalelser den seneste uge nu bliver regnet som den eneste markante modstander, også virker mere åben for at diskutere udveksling af informationer om EU-borgeres bankkonti.
- Jeg registrerede en form for åbning i finansministerens indlæg i dag. Hun sagde i hvert fald ikke noget imod fremskridtet. Og det regner jeg som et fremskridt i sig selv, siger Semeta med henvisning til Østrigs finansminister, Maria Fekter.
EU-præsident Herman Van Rompuy meddelte fredag formelt, at spørgsmålet om skatteunddragelse skal diskuteres på det kommende EU-topmøde til maj.
Van Rompuy gentager et tidligere skøn fra EU-Kommissionen om, at der kan ligge så meget som 1000 milliarder euro i uopkrævet skat og vente på at blive hentet til EU-landenes statskasser.
Den irske finansminister, Michael Noonan, siger på vegne af det irske EU-formandskab, at han ser frem at sætte skub i processen.
- Tiden er inde til at gå fra bare at tale om de her sager til faktisk at handle, siger Noonan på det afsluttende pressemøde i Dublin.
Den danske økonomiminister har af private grunde ikke kunnet deltage i lørdagens debat om skatteunddragelse i Dublin. Men hun konstaterede inden sin afrejse fredag aften, at der var tale om "et ægte gennembrud".
