Nyrup og Thorning: Trøjborg var en ener
Jan Trøjborgs kolleger i Socialdemokratiet talte for den afdøde Horsens-borgmester: En politisk begavelse.


 - Jan var glad for livet, og livet var glad for Jan. Jan var glad for mennesker, og det var gensidigt.
Sådan lød ordene fra statsminister Helle Thorning-Schmidt, da hun lørdag gik på talerstolen foran den afdøde Jan Trøjborgs familie og venner ved en mindehøjtidelighed i Forum Horsens.
Helle Thorning-Schmidt var den første i rækken af otte talere, der alle vil give Horsens-borgmesteren et sidste ord med på vejen.
- Hans død ramte os alle sammen. Alle, der havde været i kontakt med Jan, følte, at de mistede en ven.
- Danmark er blevet fattigere uden Jan Trøjborg, lød ordene fra statsministeren, inden hun blev afløst af Trøjborgs forhenværende chef, tidligere statsminister Poul Nyrup Rasmussen.
- Det er sjældent, at man møder en politiker, der samler så meget i ét menneske, som Jan gjorde. De værdier, Jan besad, var fantastiske og har lært mig meget, sagde en tydelig berørt Nyrup til de fremmødte.
- Jeg anser Jan for at være en af sin generations bedste empatiske begavelser. En særlig politisk begavelse, en ener, som betød en masse for en masse mennesker.
Ud over familie, venner og kolleger er også byens borgere blevet inviteret i Forum for at minde deres borgmester en sidste gang.
I alt er der omkring 300 til arrangementet.

Også Horsens Kommunes 1. og 2. viceborgmester, Hans Bang-Hansen og Peter Sørensen, skal holde tale ved mindehøjtideligheden.
Sidstnævnte var med, da Jan Trøjborg søndag faldt om under et motionscykelløb. Peter Sørensen gav Trøjborg førstehjælp på stedet, men hans liv stod ikke til at redde.
Derudover skal KL's næstformand Erik Fabrin, trafikminister Henrik Dam Kristensen (S), kommunaldirektør i Horsens Kommune Niels Aalund og Trøjborgs gode ven Verner Sand Kirk også på talerstolen.
