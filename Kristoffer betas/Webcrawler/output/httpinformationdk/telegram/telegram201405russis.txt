Russisk OSCE-ambassadør: Løslad observatører i Ukraine
Alt bliver gjort for at finde dansk observatør og tre kolleger, siger Thorning. Diplomat kræver dem løsladt.


 Ruslands permanente repræsentant ved Organisationen for Sikkerhed og Samarbejde i Europa (OSCE) kræver fire tilbageholdte OSCE-observatører løsladt.
- Observatører kan ikke gøres til gidsler. De skal frigives, lyder den klare udmelding fra Andrej Kelin, som er Ruslands ambassadør ved OSCE-hovedkvarteret i Wien, ifølge det russiske nyhedsbureau Itar-Tass.
Blandt de fire tilbageholdte observatører er en dansker, en tyrker, en schweizer og en ester.
OSCE oplyser ifølge nyhedsbureauet dpa, at man er i kontakt med den ukrainske regering og de regionale myndigheder i det østlige Ukraine.
Organisationen mistede kontakten til de fire observatører mandag aften, og ifølge handels- og udviklingsminister Mogens Jensen (S) bliver de tilbageholdt af bevæbnede separatister.
Statsminister Helle Thorning-Schmidt (S) siger tirsdag aften, at man gør, hvad man kan, for at finde observatøren.
- Jeg vil slå fast, at alle kræfter er sat ind for at finde ham igen så hurtigt som muligt, siger hun på vej ind til et møde i Bruxelles blandt EU's stats- og regeringschefer, hvor de blandt andet skal diskutere situationen i Ukraine efter præsidentvalget søndag.
Der går rygter om, at de fire observatører er blevet ført til naboregionen Lugansk, fortæller den østrigske ORF-korrespondent Christian Wehrschützz, der opholder sig i Donetsk, til den schweiziske tv-station SRF.
Han spekulerer også i, at bortførelsen af OSCE-observatørerne kan bunde i separatisternes ønske om at lægge pres på regeringen i Kijev, så den afbryder sin militæraktion i Donetsk.
Det ukrainske militær indledte mandag eftermiddag lokal tid en offensiv mod lufthavnen i Donetsk, der natten til mandag var blevet indtaget af prorussiske separatister i kølvandet på det ukrainske præsidentvalg.
Adskillige mennesker har mistet livet, men tabstallet er dog meget usikkert.
Byens borgmester, Aleksander Lukjantjenko, siger ifølge Reuters, at det totale tabstal siden mandag ligger på 40. To af de dræbte er angiveligt civile.
