Sharia-domstol i Pakistan



 Den Nordvestlige Grænseprovins i Pakistan har fået en sharia-appeldomstol.
 Det var i denne provins, at der tidligere i år var voldsomme kampe mellem regeringsstyrker og Taliban-oprørere. Kamphandlingerne sluttede, da regeringen i Islamabad gik med til, at Taliban gennemfører bevægelsens fundamentale islam i Swat-dalen.
 Det gælder også sharia-lovgivning, og grænseprovinsens informationsminister, Mian Iftikhar, siger, at sharia-appeldomstolen er etableret som led i aftalen med Taliban.
 I henhold til aftalen skulle Taliban også nedlægge sine våben, men det er ikke sket. I stedet har Taliban udvidet sine angreb mod syd i retning af Islamabad, hvilket har ført til de seneste kampe mellem regeringshæren og Taliban i Malakand-regionen blot 100 kilometer fra hovedstaden.
