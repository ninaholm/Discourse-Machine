Rusland dæmper tonen i Koreakonflikt
Hele verden følger de stigende spændinger på Den Koreanske Halvø, og Ruslands præsident, Dmitrij Medvedev, opfordrer til tilbageholdenhed.


 Ruslands præsident, Dmitrij Medvedev, opfordrer indtrængende til tilbageholdenhed for at undgå en optrapning af krisen mellem Nord- og Sydkorea udløst af det sænkede flådefartøj, lyder det fra Kreml.
I en telefonsamtale mellem Medvedev og hans sydkoreanske kollega, Lee Myung-Bak, kondolerede han sydkoreanerne for sænkningen 26. marts af deres krigsskib, som trak 46 marinesoldater med i døden, hedder det i en erklæring fra Kreml.
- Medvedev udtrykker på trods af situationens alvor håb om, at det vil være muligt at udvise tilbageholdenhed for at undgå en yderligere optrapning af spændingerne på Den Koreanske Halvø, hedder det i erklæringen.
Erklæringen antyder ikke, om Rusland er enig i Sydkoreas påstand om, at sænkningen af krigsskibet var forårsaget af en nordkoreansk torpedo.
En international undersøgelse konkluderer mandag, at Nordkorea står bag episoden. Det har øjeblikkelig fået Nordkorea til at kappe alle handelsbånd med Nordkorea og advare om, at landet vil forsvare sig mod fremtidige angreb.
