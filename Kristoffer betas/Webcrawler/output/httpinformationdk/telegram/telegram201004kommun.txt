Kommune anmelder gods for affaldssvineri.
Randers Kommune politianmelder Overgaard Gods for omfattende nedpløjning af byggeaffald på markerne. Prøver viser dog, at affaldet ikke er sundhedsskadeligt.


 Et af landets største goder, Overgaard ved Randers Fjord, bliver anmeldt til politiet af Randers Kommune, fordi godset har pløjet 20.000 tons genbrug af gamle gipsplader ned i markerne. Affaldet blev opdaget af en borger for nylig og anmeldt til miljømyndighederne. 
- Vi har stoppet den aktuelle udspredning af affaldet på jorden. Når vi nu indgiver en politianmeldelse, er det fordi, det er de midler, vi har i et retssamfund til at få afklaret, om godsets handlinger i givet fald skal have nogle strafferetslige konsekvenser, siger Kasper Fuhr Christensen (SF), formand for miljø og teknikudvalget i Randers Kommune til epn.dk
Da kommunen fik melding om gipssvineriet, fik Overgaard Gods, der ejes af Peter Andersen, svigersøn til den afdøde finansmand Alex Brask Thomsen, straks pålæg om at stoppe. Godsets ledelse oplyste, at man siden 2005 har modtaget og nedpløjet omkring 20.000 tons affald fra genbrug af gipsplader. Det er sket uden de nødvendige tilladelser. 
Prøver som kommunen har taget af affaldet viser ikke umiddelbart nogen fare for miljø eller sundhed.
- Men prøven viser, at indholdet af gips i affaldet kun udgør 10 procent, mens 77 procent er pap og papir fra gipspladser, 8 procent er småsten og papirstykker, mens 5 procent er andet affald, siger Kasper Fuhr Christensen til epn.dk.
Politiet skal nu vurdere, om der er basis for en tiltale. Sager af denne type ender typisk med konfiskation af overskuddet og en bøde. 
