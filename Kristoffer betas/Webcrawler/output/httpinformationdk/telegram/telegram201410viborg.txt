Viborg Stift har fået ny biskop
Generalsekretær i Folkekirkens Nødhjælp, Henrik Stubkjær, er blevet valgt som ny biskop i Viborg Stift.


 Med 912 stemmer ud af 1648 mulige er Henrik Stubkjær blevet valgt som ny biskop i Viborg stift. Dermed overtager han bispekåben efter Karsten Nissen.
 Generalsekretæren fra Folkekirkens Nødhjælp vandt over valgmenighedspræst i Holstebro, Peter Hedegaard, som fik 534 stemmer.
3. september vandt Henrik Stubkjær også første runde af bispevalget med 674 stemmer, mens Peter Hedegaard fik 409 stemmer.
Henrik Stubkjær er teolog kandidat fra Aarhus Universitet og har inden jobbet i Folkekirkens Nødhjælp været sognepræst ved Møllevangskirken i Aarhus og tilknyttet Aarhus Universitet som studenterpræst.
 Gennem de sidste fire år har Henrik Stubkjær været formand for Roskilde Stiftsråd, og han mener derfor, at han kender til de kirkelige dagsordener og problemstillingerne i både landsogne og i kirkerne i de større byer.
I valgkampen har Henrik Stubkjær slået på, at han blandt andet vil arbejde for gudstjenesteformer, der passer til de lokale forhold, og at kirken skal tage et større socialt ansvar.
Den nye biskop skal indsættes ved en bispevielse 23. november i Viborg Domkirke. Han bliver øverste myndighed for 278 sogne.
Karsten Nissen valgte i marts at sende sin afskedsansøgning til dronningen efter 18 år som biskop i Viborg Stift.
