Diplomat: Intet er afgjort i Bahrain-sag
Udenrigsministeriet håber fortsat, at den sultestrejkende Abdulhadi al-Khawaja kan udleveres fra Bahrain.


 Myndighederne i Bahrain har endnu ikke besluttet, om den sultestrejkende demokratiforkæmper og danske statsborger Abdulhadi al-Khawaja skal udleveres til Danmark.
Sådan lyder budskabet fra Danmarks udenrigsministerium, som søndag har været i kontakt med diplomatiske kilder i Bahrain.
Det sker efter, at det bahrainske nyhedsbureau tidligere søndag meddelte, at den afkræftede Khawaja ikke bliver udleveret til Danmark, sådan som regeringen herhjemme ellers har anmodet om.
Men den meddelelse skal ikke tages for gode varer, lyder det fra Ole Egberg Mikkelsen, som står i spidsen for Udenrigsministeriets Borgerservice.
- Vi har set meddelelsen, der kom på det bahrainske nyhedsbureau tidligere i dag, og har derfor rettet henvendelse til de bahrainske myndigheder gennem de diplomatiske kanaler, som vi benytter os af, siger han til Ritzau.

- Vi har fået et meget klart svar: Der er ikke truffet nogen afgørelse i sagen endnu, tilføjer Ole Egberg Mikkelsen fra Udenrigsministeriets borgerservice.
Derfor fortsætter man "ufortrødent" den diplomatiske og politiske indsats for at få Abdulhadi al-Khawaja på fri fod og til Danmark hurtigst muligt, lyder det.
Den fysisk afkræftede aktivist, som har boet 12 år i Danmark, sidder fængslet på livstid i Bahrain for at kræve demokrati i det lille, arabiske kongedømme.
Udenrigsminister Villy Søvndal (SF) har sendt et officielt brev til sin kollega i Bahrain og anmodet om, at den danske statsborger udleveres.
- Og vi vil få et svar på anmodningen, og det vil ikke komme hverken via Twitter eller et nyhedsbureau. Det vil komme via diplomatiske kanaler, og det svar er ikke kommet endnu, siger Ole Egberg Mikkelsen.
Ifølge det bahrainske nyhedsbureau er det Golfstatens højtstående retslige råd, som har fejet anmodningen fra Danmark af bordet.
Nyhedsbureauet skriver, at den sultestrejkende al-Khawaja - der efter 60 dage uden mad er tæt på at lide sultedøden - ikke er omfattet den bahrainske retsplejelovs bestemmelser om udlevering.
