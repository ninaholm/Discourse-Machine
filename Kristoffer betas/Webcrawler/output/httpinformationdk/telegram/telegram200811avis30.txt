Avis: 3000 døde af kolera i Zimbabwe



 Zimbabwes præsident, Robert Mugabe, forsøger at skjule det reelle omfang af den koleraepidemi, der hærger hans hårdtplagede land. Det skriver den britiske avis The Independent i dag. 
 Ifølge avisen sker det ved at give sundhedsarbejdere mundkurv på og ved at lægge restriktioner på adgangen til dødsattester.
 En højtstående embedsmand i sundhedsministeriet siger til avisen, at over 3000 mennesker er døde af den vandbårne sygdom inden for de seneste to uger. Det er 10 gange flere end det tal på godt 300 døde, der har været nævnt de seneste dage.
 Ifølge embedsmanden har sundhedsministeriet fået forbud mod at offentliggøre præcise tal over antallet af døde.

