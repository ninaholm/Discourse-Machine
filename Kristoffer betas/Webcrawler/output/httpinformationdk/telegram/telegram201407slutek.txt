Slut med ekstremt vejr: Nu bliver det normal dansk sommer
Denne uge markerer indgangen til mere almindeligt dansk sommervejr med sol, skyer og lidt vand.


 Hedebølge, skybrud og tordenbyger bliver i denne uge afløst af sol, skyer, lidt byger og temperaturer i 20'erne.
- Det bliver mere almindeligt dansk sommervejr. Det er slut med de voldsomme ting og sager, siger meteorolog Mogens Rønnebek fra DMI.
Først på ugen venter et par fine sommerdage, hvor det stadig er til at holde varmen. Både mandag og tirsdag slår termometeret ud mellem 23 og 28 grader, og mens mandag kan byde på en byge hist og her, bliver det helt tørt tirsdag - som den eneste dag i ugens løb.
- Vi har lige mandag og tirsdag, hvor vi kommer deropad med temperaturerne. Der bliver plads til solskin rigtig mange steder, lyder det fra Mogens Rønnebek.
Hvis der skal planlægges en strandtur i ugens løb, så er det da også ugens første dage, hvor man får mest glæde af en dukkert i havet. Fra onsdag falder temperaturen til mellem 20 og 25 grader. Varmest bliver det i de østlige egne.
- Der kommer nogle enkelte byger, og vinden lægger sig i det vestlige hjørne, men det bliver ikke specielt blæsende. Det er stille og rolige vejrdage med enkelte drivende skyer, siger meteorologen.
Danmarks natur tørster fortsat efter vand, og det gør ugens hverdage trods bygerne ikke meget ved. Der falder nemlig kun mellem to og fem millimeter frem til weekenden. Til gengæld kan weekenden blive en særdeles våd fornøjelse.
- Weekendens vejr kan godt se noget spændende ud. Der kan komme regn- og tordenbyger og lummervarme igen, men det er noget usikkert lige nu. Men det ser omskifteligt ud, siger Mogens Rønnebek.
Hvis man ser endnu længere frem, ser det ud til at blive små-ustadigt sommervejr med 20-25 grader og altså ikke en ny omgang tropehede, fortæller meteorologen.
