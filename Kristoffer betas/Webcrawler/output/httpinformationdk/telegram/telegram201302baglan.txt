Baglandet brøler af Barfoed: Du er ikke den rette formand
Lars Barfoed kan ikke sælge partiets mærkesager i medierne og tale i øjenhøjde med danskerne, lyder kritikken.


 Fastgroede, katastrofale meningsmålinger fører nu til, at tålmodigheden med den konservative formand, Lars Barfoed, er brugt op.
I hvert fald hos en lang række af partiets byrådsmedlemmer og lokale vælgerforeningsformænd, der ikke længere mener, at Barfoed er den rette formand for partiet, skriver Politiken.
- Klokken er fem minutter i 12, så det skal ske meget snart, siger den konservative lokalformand i Morsø Kommune, Henrik Markmøller Bro, til Politiken.
Politiken Research har spurgt 334 byrådsmedlemmer og lokalformænd i partiet om deres holdning til Lars Barfoed. Ud af de 138, der har svaret på, om Lars Barfoed er den rette formand, mener 34 - svarende til cirka hver fjerde - at det er han ikke.
Det gælder også byrådsmedlem fra Vesthimmerland Henrik Dalgaard, og det er der ifølge ham "mange argumenter for".
- En af de vigtigste er, at det er vigtigt, at en formand også har andre kompetencer end dem, Barfoed har. For der er ingen tvivl om, at han har de faglige kompetencer.
- Men han evner ikke at kunne sælge billetter over for pressen og snakke i øjenhøjde med den almindelige dansker. Og det er det værktøj, der skal til som formand, siger Henrik Dalgaard.
Gennemgående for det Barfoed-skeptiske bagland er, at det er de færreste, der peger på nogen af de nuværende syv andre konservative folketingsmedlemmer som oplagt afløser for Barfoed.
Derimod nævnes det tidligere folketingsmedlem Rasmus Jarlov ifølge Politiken af flest som det bedste bud.
35-årige Jarlov opnåede ved seneste valg kun at blive suppleant for tidligere formand og udenrigsminister Per Stig Møller (K).
Lars Barfoed, der ikke ønsker at svare på kritikken, blev formand for Konservative, da Lene Espersen trak sig fra posten i begyndelsen af 2011.
