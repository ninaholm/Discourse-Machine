Store biografer jagter mindre konkurrenter
De største biografer mener, at små biografer får konkurrenceforvridende statsstøtte. Overvejer klage til EU.


 CinemaxX, Nordisk Film Biografer og landets 15 største provinsbiografer vil have stoppet den kommunale støtte til Danmarks små biografer. Det skriver Politiken lørdag. 
Selv om de små provinsbiografer kun står for fire til syv procent af omsætningen på biografmarkedet, er støtten konkurrenceforvridende, mener giganterne, som nu undersøger grundlaget for en klage til EU-domstolen.
- Visse kommuner bruger i dag flere hundrede tusinde kroner om året på at støtte udvalgte biografer, der viser nøjagtig de samme film som den kommercielt drevne konkurrent få kilometer væk. Det er enhver købmands mareridt: Man vågner en morgen og opdager, at nabokøbmanden har fået nøjagtig de samme varer på hylderne og pludselig er delvist finansieret af kommunen, siger John Tønnes, der er administrerende direktør i Nordisk Film Biografer, til Politiken. 
Han understreger, at det er ikke er de små biografer - og slet ikke de små artbiografer uden kommercielle titler på plakaten - som landets største biografer vil klage over.
Men de små biografer føler sig truet.
- Der ser ud til, at isbjørnen (Nordisk Film, red.) hvæsser sine kløer sammen med CinemaxX og de 15 største provinsbiografer, og det er, som om de vil kriminalisere de mindre biografer. Selvfølgelig skal vi have undersøgt, om det er dansk lovgivning, der er noget galt med, men jeg undrer mig over, at fire til syv procent, som vi står for, kan være konkurrenceforvridende på nogen måde, siger Jane Lykke, som er daglig leder af Vig Bio og formand for Foreningen af Mindre og Mellemstore Biografer. 
Tager kommunerne tilskuddene fra de små biografer, står Danmark over en for hurtig biografdød, siger hun.
