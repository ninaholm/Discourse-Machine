Studerende i udlandet er fordoblet - men langt fra mål
På fem år er andelen af danske studerende, som tager på studie- eller praktikophold i udlandet fordoblet.


 Udlandet trækker i stadig flere af de studerende på de videregående uddannelser, viser nye tal fra Danmarks Statistik.
Siden 2010 er antallet af danske studerende på de videregående uddannelser, som tager et meritgivende studie- eller praktikophold i udlandet i løbet af et studieår, næsten fordoblet fra 6000 i 2010 til 11.000 i 2014.
 Det svarer til en stigning på hele 82 procent, men tallene er stadig langt fra den tidligere regerings mål om, at 50 procent af alle de studerende skal rejse ud inden 2020.
Det er især USA, som de studerende higer mod, når de har besluttet sig for at søge ud.
Blandt de studerende på bachelor og lange videregående uddannelser valgte 15 procent USA, mens de nordiske lande især scorer højt blandt de studerende på de mellemlange uddannelse.
Også Storbritannien og Australien er blandt de mest eftertragtede lande, når studerende tager på udveksling.
Tallene fra Danmarks Statistik giver et øjebliksbillede og kan derfor ikke direkte sammenlignes med, hvor mange studerende der i alt har været udenlands i løbet af deres samlede studieforløb.
Til sammenligning viser tal fra Uddannelsesministeriet offentliggjort i 2014, at cirka 7000 studerende - cirka 17 procent af alle - tog ud på et kortere eller længere udvekslingsophold i løbet af hele deres studietid.
De nye tal fra Danmarks Statistik tyder altså på, at de 17 procent vil komme til at stige endnu mere i 2015.
Men der er stadig en bid vej til, at halvdelen af de i alt 267.706 studerende, der var indskrevet i 2014, kommer på udveksling.
