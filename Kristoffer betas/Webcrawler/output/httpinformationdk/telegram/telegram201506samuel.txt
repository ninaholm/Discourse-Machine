Samuelsen: Ny V-regering vil nedsætte marginalskat
Også Anders Samuelsen peger på en ren Venstre-regering efter møde med Løkke fredag aften


 Ifølge Anders Samuelsen (LA) vil den forventede V-regering præsentere "de mest ambitiøse forventninger til nedsættelsen af marginalskatten i danmarkshistorien".
Det siger han efter møde hos Lars Løkke Rasmussen fredag aften:
- Det er historisk, at en regering formulerer sig så ambitiøst om at nedsætte marginalskatten, siger Anders Samuelsen.
Også Dansk Folkeparti og De Konservative har efter mødet meddelt, at de peger på en ren Venstre-regering.
På vej ind til regeringsforhandlingerne med resten af blå blok fredag aften pegede Anders Samuelsen specifikt på topskatten, som et særligt fokusområde for Liberal Alliance.
- Vi har sagt, at det er vigtigt, at topskatten kommer ind i regeringsgrundlaget. Det er et emne, der skal resultater på. Det kæmper vi for og håber, vi lykkes med.
- Gerne så præcist som muligt. Der er forskel på løse ambitioner og på at skrive det præcist i regeringsgrundlaget, siger Samuelsen.
Fra den måske kommende statsminister Lars Løkke Rasmussen lød det før mødet, at han er klar til at kigge på at nedbringe skatterne, så længe han kan få opbakning til det.
- Jeg er af det synspunkt, at ingen dansk skat er for lav, sagde Lars Løkke Rasmussen og uddybede:
- Jeg vil gerne sætte mig i spidsen for at bringe skatterne ned. Det afgørende er, om jeg kan levere det bagefter. En aftale mellem mig, Liberal Alliance og De Konservative er ikke nok, sagde Løkke med henvisning til, at de tre partier ikke har 90 mandater tilsammen.
I den seneste tid har Anders Samuelsen truet med, at han ikke vil stemme for Løkkes eneste deciderede valgløfte, håndværkerfradrag, hvis ikke partiet får topskattelettelser igennem.
Spurgt ind til om Løkke har Liberal Alliances støtte eller ej til valgløftet, svarede Anders Samuelsen, at topskatten ligger først for, og så vil han diskutere andre emner efterfølgende.
