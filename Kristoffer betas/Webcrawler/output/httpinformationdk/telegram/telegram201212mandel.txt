Mandela har infektion i lungerne
Nelson Mandela har igen fået en infektion i lungerne, men reagerer positivt på lægernes behandling.


 Den tidligere sydafrikanske præsident Nelson Mandela er igen ramt af en infektion i lungerne. Det siger læger. Men han reagerer positivt på lægernes behandling.
Den 94-årige Nelson Mandela blev indlagt på et hospital i hovedstaden Pretoria lørdag for at gennemgå en række helbredstest.
Tirsdag konstaterer læger, at en infektion i lungerne er vendt tilbage, og han bliver nu behandlet.
- Lægerne har afsluttet undersøgelserne, der viser, at en infektion i lungerne er vendt tilbage. Han får nu den nødvendige behandling, der ser ud til at fungere, hedder det i en erklæring fra den sydafrikanske regering.
Det hedder videre, at Mandela har det godt efter omstændighederne, og at der ikke er akut fare for hans liv.
Det er tredje gang inden for de seneste to år, at Mandela er indlagt på et hospital for behandling, og hver gang har det medført store overskrifter i sydafrikanske medier.
Mandela, hvis kælenavn i "Madiba", blev Sydafrikas første sorte præsident i 1994. Han er stadig en helt for langt de fleste af Sydafrikas 52 millioner indbyggere på grund af sin mangeårige kamp mod apartheid.
I et tv-interview siger Mandelas kone, Graca Machel, at den tidligere præsident ser ud til at have mistet noget af sin "livsgejst".
- Det er smertefuldt at se ham ældes. Gnisten, livsgejsten falmer, sagde en tydelig berørt Graca Machel til tv-stationen Enews mandag aften.
