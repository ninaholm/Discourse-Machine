Børn af forældre med korte uddannelser er mest usunde
En tredjedel af børnene i den pågældende gruppe spiser slet ikke fisk, viser undersøgelsen.


 Børn af kortuddannede forældre, 10. klasse eller mindre, er ikke så sunde som børn af forældre med en lang videregående uddannelse.
Det viser en ny undersøgelse lavet af Institut for Idræt og Ernæring på Københavns Universitet, som lektor Camilla T. Damsgaard har været ansvarlig for.
 Det som vi kan se i undersøgelsen er, at børn, hvis forældre har en kort uddannelse, har mere fedt i blodet og en lidt lavere insulinfølsomhed end børn af forældre med en lang uddannelse, siger hun.
- Samtidig ser vi, at disse forskelle ikke kun er forklaret af overvægt, men at også forskelle i børnenes indtag af fibre og fed fisk spiller en selvstændig rolle for uligheden i deres sundhed.
Fødevarestyrelsens anbefaling er, at danskerne skal spise 350 gram fisk om ugen. Den nye undersøgelse viser, at mange børn spiser for lidt fisk, men at det er mest udpræget hos børn af kortuddannede forældre.
Blandt denne gruppe spiser en tredjedel af børnene slet ikke fisk, og derfor har de også det laveste niveau af de sunde omega-3 fedtsyrer i blodet.
Camilla T. Damsgaard understreger, at man ikke alene ud fra undersøgelsen kan afgøre, hvor stor betydning mere fisk og fiber har i forhold til at forebygge social ulighed i børns sundhed.
 - Vi kan bruge undersøgelsen til at fokusere vores forebyggende indsats i forhold til livsstilssygdomme tidligt i livet og i forhold til at forebygge social ulighed i sundhed og livsstilssygdomme allerede fra barndommen, siger lektoren.
- Undersøgelsen viser også, at det kan betale sig at prøve at udligne de forskelle, der er i kostvanerne, og at alle børn skal have mulighed for at spise en sund og næringsrig kost uanset social baggrund.
Lektoren påpeger, at tiltag som sikrer sund mad til alle børn, for eksempel ved tilbud om sunde skolemadsordninger, der ikke koster for meget for familierne, sandsynligvis kan være med til at reducere ulighed i sundhed blandt børn.
Undersøgelsen er foretaget blandt 715 børn i alderen 8 til 11 år.
