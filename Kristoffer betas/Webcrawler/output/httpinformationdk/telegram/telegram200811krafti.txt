Kraftigt jordskælv i Kina



 Den vestlige Qinghai-provins i Kina blev i nat ramt af et jordskælv, der blev målt til 6,5 på Richterskalaen, meddeler USA's Geologiske Undersøgelser.
 Skælvets epicenter lå 161 kilometer nord-nordøst for minebyen Golmud. Både her og i regionshovedstaden, Xining, kunne indbyggerne mærke rystelserne i bygningerne.
 - Vi befinder os på 10. sal, så jeg mærkede en meget kraftig rystelse for 10 minutter siden, men der er ikke sket skader, lød den første melding fra en embedsmand i Xining.
 Også Kinas officielle nyhedsbureau, Xinhua, rapporterede at jordskælvet havde fundet sted, men havde ikke umiddelbart oplysninger om omkomne eller materielle skader.
