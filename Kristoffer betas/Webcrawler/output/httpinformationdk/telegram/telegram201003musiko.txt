Musik i ørene påvirker din kørsel



 Walkmen, iPods og MP3-afspillere sidder efterhånden i de flestes øregange - også i bilisternes. Men det kan være yderst farligt og kan have fatale konsekvenser både for en selv og for andre i trafikken. 
Sådan lyder en af konklusionerne i en ny rapport, som det belgiske vejtrafiksikkerhedsinstitut har lavet. Her er det blandt andet undersøgt, hvordan brug af forskellig musikudstyr påvirker bilkørslen.
Det skriver videnskab.dk.
Og resultatet er ikke til at tage fejl af: musik påvirker trafiksikkerheden. Blandt andet kan musikken påvirke billistens koncentrationsevne. Det både psykisk og fysisk.
- Når yndlingsnummeret eksempelvis skal findes, kan det medføre, at bilisten ser væk fra trafikken i længere tid eller på kritiske tidspunkter. Det medfører øget risiko for, at bilisten misforstår eller overser centrale elementer i trafikken, siger Mette Møller, seniorforsker ved DTU Transport til videnskab.dk
Musikken gør det også vanskeligt for bilisten at høre andre biler, udrykningskøretøjer eller vigtige lyde fra vedkommendes egen bil. Specielt er det slemt, hvis bilisten har høretelefoner på, da disse effektivt holder lyd ude.
