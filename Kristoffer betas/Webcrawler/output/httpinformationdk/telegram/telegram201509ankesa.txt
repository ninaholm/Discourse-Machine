Ankesag om kursfup i Parken har lange udsigter
Der går formentlig mindst et år, før ankesag om kursfup i Parken kan afsluttes i landsretten, lyder vurdering


 Tidligst om et år kan de to hovedtiltalte, Flemming Østergaard og Jørgen Glistrup, indtage deres pladser i Østre Landsret og høre dommen i ankesagen om kursmanipulation i Parken.
De to tidligere Parken-topfolk blev tirsdag kendt skyldige i at have holdt hånden under aktiekursen i Parken i en periode i slutningen af 2008, men ankede begge dommen på stedet i Københavns Byret. Ankesagen kan have lange udsigter, siger juraprofessor.
- Anklagemyndigheden skal først finde ud af, om den skal lave en kontraanke eller ej, siger Lars Bo Langsted, professor ved Juridisk Institut på Aalborg Universitet.
- Herefter skal retten sammen med parterne finde frem til, hvornår sagen kan komme for. Det handler simpelthen om, hvornår der er tid i kalenderen, siger Lars Bo Langsted.
Ifølge Katja Høegh, lands- og pressekontaktdommer ved Østre Landsret, vil ankesagen formentlig tidligst kunne begynde i landsretten i foråret 2016.
Tidshorisonten afhænger blandt andet af, om anken begrænses, så der skal bruges færre dage end i byretten.
Jo længere sagen bliver, desto sværere kan det blive at finde plads i rettens kalender. Samtidig skal tidspunktet passe med både anklager og forsvarere.
- De sager, som har allerhøjest prioritet, er dem, hvor der er varetægtsfængslede at tage hensyn til, men sagen bliver sat på så hurtigt, det er muligt, som det gælder enhver sag, siger Katja Høegh.
Parken-sagen blev indledt i Københavns Byret 15. december 2014 med 35 retsdage sat af fra begyndelsen. Tirsdag læste dommer Karsten Henriksen så dommen op i Københavns Byret.
- Typisk vil man skulle bruge færre dage i landsretten, fordi man måske har skåret sagen lidt mere til, siger Lars Bo Langsted.
Flemming Østergaard og Jørgen Glistrup blev idømt henholdsvis fire og seks måneders fængsel, men blev frifundet for en del af tiltaleperioden. Anklagemyndigheden havde krævet mindst to års ubetinget fængsel til begge.
Om dommen er en sejr eller et nederlag for Bagmandspolitiet, siger Lars Bo Langsted:
- Jeg vil ikke anbringe Bagmandspolitiet på hverken første, anden- eller tredjepladsen på podiet, men jeg vil sige, at de har rejst en straffesag, og de har fået en domfældelse hjem.
- Domfældelsen omfatter ikke alt det, de havde rejst tiltale for, men viser samtidig, at tiltalen ikke var helt hen i vejret efter byrettens opfattelse, siger han.
