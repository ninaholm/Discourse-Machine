USA afviser international valutakrig
Ingen risiko for en global valutakrig, selv om lande forsøger at hjælpe deres valutaer på bekostning af andre, siger USA's finansminister Timothy Geithner.


 Der er ikke risiko for nogen verdensomspændende valutakrig, selv om flere lande de seneste uger har forsøgt at sikre deres valutaer på bekostning af andre landes. Det vurderer USA's finansminister, Timothy Geithner.
Men blandt andet Brasilien har som et af de større lande sagt, at der er risiko for, at lande forøger at styrke deres økonomi ved at manipulere med andre landes valuta.
- De (Brasilien, red.) har anvendt det udtryk. Men der er ikke risiko for valutakrig, siger Timothy Geithner i et interview med tv-stationen Bloomberg.
Geithners vurdering kommer til trods for, at det i weekenden ikke lykkedes verdens mest indflydelsesrige finansministre at blive enige om en aftale, der skal forhindre en global valutakrig.
Vestlige lande med USA i spidsen siger, at Kinas regering holder kursen på landets valuta, yuan kunstigt lavt i forhold til dollar og andre store valutaer for bevare eksportfordele.
Efter et møde i IMF, Den Internationale Valutafond, blev der udsendt en erklæring, der ikke direkte opfordrede Kina til at hæve kursen på yuanen, som USA og andre ønskede.
Deltagerne i IMF noterede, at der er "ubalancer og spændinger" i verdensøkonomien, men IMF skal fortsætte med at "analysere" situationen. 
Geithner sagde lørdag før mødet i IMF, at IMF skulle "fokusere mere på de enkelte landes valutapolitik og opbygning af valutareserver".
Kina ligger inde med cirka en tredjedel af verdens valutareserver. USA siger, at Kina bliver ved med at opkøbe dollar for at holde yuanen lav og dermed bevare sine eksportfordele.
