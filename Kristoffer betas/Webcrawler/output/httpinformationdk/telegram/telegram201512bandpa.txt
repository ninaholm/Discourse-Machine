Band fra Paris-massakre gæster Danmark til sommer
Eagles of Death Metal tager revanche for aflyst koncert og spiller i Amager Bio 11. august.


 Danske fans af rockbandet Eagles of Death Metal får en ny chance for at opleve bandet på scenen, når gruppen 11. august 2016 spiller i Amager Bio.
Dermed tager bandet revanche for den aflyste koncert, som skulle have været afviklet 24. november, halvanden uge efter, at bandets koncert i Paris blev angrebet af fire bevæbnede mænd, som dræbte 90 tilstedeværende.
Den danske koncert annonceres sammen med flere andre europæiske koncerter, herunder en ny koncert i Paris den 16. februar.
Den finder dog ikke sted på Le Bataclan, hvor angrebet skete, men derimod i en af storbyens ældste koncertsteder L'Olympia.
I den forbindelse tilbyder bandet alle med billet til den skæbnesvangre koncert på Le Bataclan gratis adgang til den nye koncert.
- At lade være med at vende tilbage og færdiggøre vores koncert har aldrig været en mulighed, siger bandets forsanger, Jesse Hughes, i en pressemeddelelse.
- Vi ser frem til at komme tilbage i februar og fortsætte vores mission om at bringe rock'n'roll til verden, tilføjer han.
Bandet var i fuld gang med koncerten i Paris, da fire bevæbnede mænd stormede ind på spillestedet og skød løs på publikum.
Bandet lykkedes med at flygte, men den ansvarlige for deres salg af merchandise blev dræbt i angrebet.
I sidste uge vendte bandet tilbage til Le Bataclan for at vise respekt for de dræbte. Ved samme anledning gæsteoptrådte bandet ved en U2-koncert i Paris.
Koncerten i Amager Bio er blandt de sidste på den annoncerede europaturné, som også indeholder besøg i Frankrig, Italien og Spanien samt på de britiske søsterfestivaler i Leeds og Reading.
