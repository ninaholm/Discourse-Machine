K vil spare en milliard i beskæftigelsessystemet
Der skal spares mindst én milliard kroner i beskæftigelsessystemet, kræver konservativ leder, Lars Barfoed


 
	De Konservative kræver mindst én milliard kroner sparet i beskæftigelsessystemet for at indgå en aftale med regeringen. Besparelsen skal øremærkes til lettelser for erhvervslivet i regeringens vækstpakke.

	Det siger De Konservatives partileder, Lars Barfoed, til Børsen.

	- Når vi kommer til forhandlingerne om beskæftigelsesreformen, kan det også godt være, at vi vil insistere på, at der kommer mere end den ene milliard. Vi bruger 16 milliarder kroner i dag. Man burde i hvert fald kunne finde fire milliarder, siger Lars Barfoed.

	- Her nøjes vi med at bruge en milliard kroner i første omgang.

	Dermed lægger Konservative sig på linje med Venstre, som har krævet, at beskæftigelsesminister Mette Frederiksen (S) i beskæftigelsessystemet finder et milliardbeløb, der går til lettelser for virksomheder i vækstpakken.

	Venstre vil først finde halvanden milliard kroner, som kan vokse til fire milliarder kroner.

	Finansministeriet skriver i et notat, at der kan hentes 400-600 millioner kroner årligt i 2015-20 på beskæftigelsesområdet. Det giver samlet 2,4-3,6 milliarder kroner.

	Finansminister Bjarne Corydon (S) har afvist, at ministeriets beregning har noget på sig. Onsdag afviste Mette Frederiksen i folketingssalen også at spare.

	- Vi kan sige meget klart, at beskæftigelsesreformen for regeringens vedkommende ikke er et spareprojekt, sagde hun.

	De Konservative vækstudspil koster 14,7 milliarder kroner. Partiet bruger tre milliarder kroner på at sænke topskatten med seks procentpoint. Der skal afskaffes afgifter for i alt seks milliarder kroner.

	De Konservative betaler regningen ved at fjerne fagforeningsfradrag og stramme udlændingepolitikken, offentlig nulvækst, udlicitering af flere offentlige opgaver, nej til den grønne check og lavere ulandsbistand.

