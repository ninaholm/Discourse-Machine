Syrisk opposition beskylder Assad for massakre med gift
Russiske og syriske kampfly har begået en massakre i Idlib, og der er anvendt giftgas, hævder oppositionen.


 Den syriske oppositionsalliance HNC havde netop udtrykt håb om deltagelse i fredsforhandlinger i Genève senere på ugen, før nye angreb har ramt i det nordlige Syrien.
Lederen af High Negotiations Committee, Riad Hijab, beskylder Syriens regeringshær og Rusland for at stå bag en "massakre" i provinsen Idlib.
Adskillige skal ifølge Hijab være dræbt i luftangrebene. Han siger, at der er anvendt "giftgas og tøndebomber".
En talsmand for HNC, Riad Nassan Agha, sagde tidligere mandag, at alliancen "er tilbøjelig til at deltage".
Agha konstaterede ved den lejlighed, at antallet af krigshandlinger fra den syriske regerings side har været aftagende de seneste to dage.
Oppositionsfolkene vil begynde at ankomme til den schweiziske by Genève fredag.
Rusland og USA pressede i slutningen af februar parterne til en våbenstilstand, som har reduceret kamphandlingerne.
Aftalen, som ikke omfatter grupperne Islamisk Stat og Nusrafronten, er blevet krænket flere gange.
Det Syriske Observatorium for Menneskerettigheder, der følger krigshandlingerne gennem et netværk af meddelere i Syrien, bekræfter, at søndag var en af de "roligste dage", siden våbenstilstanden trådte i kraft 27. februar.
