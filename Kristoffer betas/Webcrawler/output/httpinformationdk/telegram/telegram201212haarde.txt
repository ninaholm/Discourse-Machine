Hårde straffe til unge brandstiftere
Københavns Byret sender unge brandstiftere bag tremmer. Den hårdeste straf lyder på seks et halvt års fængsel.


 De blev frifundet for terror, men straffen til fem mænd er alligevel streng.
Københavns Byret har torsdag idømt fem unge mænd i begyndelsen af 20'erne straffe på op til seks et halvt års fængsel i den såkaldte brandterrorsag.
Tidligere på ugen frifandt retten mændene for anklagemyndighedens beskyldninger om terror.
Men fire af mændene havde på forhånd erkendt sig skyldige i forsøg på brandstiftelse mod Politiskolen.
En af mændene blev desuden dømt for flere tilfælde af brandstiftelse, mens den femte mand blev dømt for en række brandstiftelser mod blandt andet pelsvirksomheder.
De tre mænd, som alene blev dømt for brandforsøget på Politiskolen i Brøndby, fik de mildeste domme. Retten idømte dem fængsel i et år og ni måneder.
Den hårdeste dom blev givet til den 24-årige Frederik Pryds. Han blev dømt for brande eller forsøg på at stifte brande hos pelsvirksomhederne Saga Fur, Kopenhagen Fur og Pelsbox Danmark.
Derudover blev han dømt for forhold begået mod Nordea, Rigspolitiets Koncern IT og den græske ambassade.
24-årige Peter Jensen blev idømt fængsel i fire år. Han var tiltalt for at stå bag en stribe brande sammen med Pryds, men blev frifundet i de fleste forhold.
Dog blev han dømt for sammen med Pryds at stå bag brandattentaterne mod Kopenhagen Fur og Pelsbox Danmark.
Sagen har haft stor bevågenhed, da den ifølge anklagemyndigheden har drejet sig om politisk motiveret brandstiftelse af en så alvorlig grad, at det burde pådømmes som terror.
Tre dommere og tre nævninge var i sidste uge klar til at dømme Pryds og Jensen for terror, men tre nævninge sagde nej.
Reglerne i nævningesager kræver, at et flertal blandt både dommere og nævninger skal stemme for, hvis en tiltalt skal dømmes. Dermed blev mændene frifundet for terroranklage på det spinklest mulige grundlag.
Anklagemyndigheden har valgt at anke dommen til Østre Landsret, hvor man igen vil kræve alle fem dømt for terror.
