Snart kan du få diagnosen: Sexafhængighed
Den internationale sundhedsorganisation WHO overvejer at anerkende sexafhængighed som diagnose.


 Flere søger hjælp, fordi de er afhængige af sex. Og nu overvejer den internationale sundhedsorganisation WHO at anerkende lidelsen som en diagnose.
Det skriver Politiken lørdag.
Sexologisk Klinik på Rigshospitalet er et af mange steder, hvor det stigende antal danske sexafhængige kan søge hjælp.
For ti år siden blev der henvist to til fire personer om året af egen læge. Nu er antallet alene her steget til 30-35 personer årligt. Samtidig viser en undersøgelse fra USA, at 3-6 procent af amerikanske mænd i dag er sexafhængige.
- Jeg er ikke i tvivl om, at der er kommet flere, konstaterer Tommy Lillebæk, der er psykolog og behandler på Rigshospitalet. Han peger på internetporno som den primære årsag.
Endnu er sexafhængighed ikke godkendt som selvstændig diagnose af WHO, men Verdenssundhedsorganisationen overvejer at sætte det på listen over afhængighedssygdomme på linje med alkoholisme og ludomani.
- Spørgsmålet er under behandling, og hvorvidt det kan betegnes som en afhængighed, vil afhænge af drøftelserne med relevante eksperter, oplyser Gleen Thomas, presseofficer i WHO.
Hvis sexafhængighed bliver til en diagnose, vil det ifølge den danske lektor i bioetik Mickey Gjerris, der i Etisk Råd beskæftiger sig med prioritering i sundhedsvæsnet, lægge sig i kølvandet af en tendens til at gøre afhængighed til et problem
- Man kan godt diskutere, om mange af de situationer, vi står i, i virkeligheden ikke er noget, vi før i tiden betragtede som livsvilkår, siger han til Politiken og tilføjer:
- Folk bliver afhængige af stoffer, alkohol, spil, sex, træning og chokolade. Det er alment. Men folk vil i stigende omfang have hjælp til at tackle det.
Når man får en diagnose, har man også ret til behandling. Derfor er spørgsmålet, om det er noget, som sundhedsvæsnet skal løse.
- Har vi råd til at gøre det til samfundets problem? På den ene side vil de, der arbejder med det, sige, at det er et stort problem. Andre vil sige, at nu er vi nået for langt ud i, hvem der skal have hjælp, siger Mickey Gjerris og fortsætter:
- Set herfra må det afhænge af en faglig vurdering, om det skal opfattes som sygdom eller som et livsvilkår, siger Mickey Gjerris til Politiken.
