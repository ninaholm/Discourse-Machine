R vil hellere af med Løkke end efterlønnen
Slutspillet er indledt om afskaffelsen af efterlønnen og Christiansborg summer af valgrygter.


 De Radikale gør det klart, at partiets første prioritet er et regeringsskifte og ikke en afskaffelse af efterlønnen.
Det sker samtidig med, at netop Det Radikale Venstres støtte til afskaffelse af efterlønnen kritiseres for at splitte oppositionen og dermed bane vejen for en valgsejr for regeringen.
Men inden De Radikales gruppeformand, Margrethe Vestager, søndag eftermiddag gik ind til nye efterlønsforhandlinger i Finansministeriet fralægger hun sig ansvaret for, at de seneste meningsmålinger har givet blå blok ny vind i sejlene.
- Vi sidder ved det her forhandlingsbord af én grund: Det er at der bliver diskuteret radikal politik, og vi kan gøre noget godt for dansk økonomi og for den vækst vi forhåbentlig får i Danmark, siger Margrethe Vestager.
- Hvis jeg troede, at det her forhindrede et regeringsskifte og forhindrede Helle Thorning-Schmidt i at blive statsminister, så sad jeg her ikke, siger De Radikales gruppeformand.
De seneste meningsmålinger har afsløret, at den blå bloks stemmetal atter har bevæget sig over de magiske 48 procent som i regeringslejren anses for minimum for, hvad der kan indhentes under en valgkamp.
En uventet chance som har sat gang i spekulationerne om, at statsminister Lars Løkke Rasmussen (V) overvejer at udskrive et hurtigt forårsvalg.
Dansk Folkepartis formand, Pia Kjærsgaard, afviser imidlertid, at VKO-flertallet skulle overveje at betale De Radikale en politisk "overpris" for at få dem med i en aftale og dermed cementere splittelsen i rød blok.
- Uanset hvad så tror jeg godt, at vi kan opnå et forlig - altså uanset om De Radikale er med. Men det er udmærket, hvis de er med. Jo flere, jo bedre, siger Pia Kjærsgaard.
- Jeg ved slet ikke, hvad det er med den valgsnak. Nu forstår jeg, at nogle politiske kommentatorer mener, at folketingsvalget bliver udskrevet på tirsdag. Jeg har ikke hørt noget om det, siger Dansk Folkepartis formand.
