Trafikminister: Vi skal have betalingsring
Trængslen omkring København klares ikke ved afgifter, men med en betalingsring, mener Henrik Dam Kristensen.


 Det er ikke til at komme uden om en betalingsring omkring København, hvis man skal have gjort noget ved bilkøerne og trængslen i trafikken.
 Problemet kan ikke løses med kørselsafgifter, såkaldt roadpricing, fastslår transportminister Henrik Dam Kristensen (S).
Han afviser dermed anbefalingerne fra en række trafikeksperter, der anbefaler roadpricing, flere tog- og busafgange samt billigere billetter fremfor en betalingsring.
- Endnu har jeg ikke set nogen have et svar på roadpricing til personbiler. Jeg tror ikke, at det findes eller er inden for nær fremtid. Jeg ønsker ikke at udsætte danske bilister for et eksperiment, siger Henrik Dam Kristensen.
Ingeniørforeningens trafikpanel med 656 trafikeksperter foretrækker kørselsafgifter i stedet for regeringens betalingsring omkring København.
Venstres trafikordfører Kristian Pihl Lorentzen og De Konservatives leder Lars Barfoed er enig med eksperterne i, at betalingsringen ikke er svaret på problemerne.
 De peger på, at alle partier undtagen Enhedslisten støtter "intelligente kørselsafgifter" i trafikaftalen fra januar 2009.
Henrik Dam Kristensen understreger, at ministeriet arbejder med at udforme roadpricing.
- Det gør andre lande også. Men hvis man ikke ønsker at gøre noget ved trængslen i og omkring København, så skal man bare sige, at vi vil udskyde det i rigtig mange år, før teknologien er tilgængelig, siger han til de borgerlige trafikordførere.

Henrik Dam Kristensen præsenterer om et par uger sit lovforslag om betalingsringen.
Han henviser til, at knap ni ud af 10 eksperter i Ingeniørforeningens trafikpanel mener, at mætningspunktet er nået for trængsel i trafikken.
- De eksperter er enige i, at mætningspunktet for trængsel er nået. Og hvis vi ikke får gjort noget ved det, så bliver det bare værre og værre, og København og omegn sander til, siger han.
