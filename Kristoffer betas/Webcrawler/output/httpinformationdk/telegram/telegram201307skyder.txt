Skyderier i Kairo under demonstration: Tre døde
Der er udbrudt kampe uden for den republikanske gardes hovedkvarter i Egyptens hovedstad, Kairo.


 Der meldes om skyderier uden for den republikanske gardes hovedkvarter i den egyptiske hovedstad, Kairo, hvor støtter til den afsatte præsident Mohamed Mursi demonstrerer.
Ifølge nyhedsbureauet AFP er tre mennesker blevet dræbt i skudkampe mellem den egyptiske hær og demonstranter.
Adskillelige andre demonstranter er ifølge AFP's korrespondent blevet såret. Vidner fortæller, at flere personer faldt til jorden, da skuddene lød.
Efter fredagsbønnen er titusindvis af islamistiske demonstranter strømmet ud i Kairos gader fra Rabaa al-Adawiya-moskéen. Demonstranterne råber "forrædere" og "Mursi er vores præsident".
Kort før demonstrationen begyndte, svævede et dusin lavtflyvende militærfly hen over det centrale Kairo.
Ifølge nyhedsbureauet Reuters er tusindvis af islamistiske demonstranter også gået ud i gaderne i byerne Alexandria og Assiut. I byen Ismailia, der ligger ved Suez, er der også meldinger om skud, men ingen er tilsyneladende blevet ramt.
Egyptens Muslimske Broderskab og andre støtter af den nu tidligere præsident Mohamed Mursi har kaldt til demonstrationer fredag i hele landet mod det militærkup, der blev gennemført onsdag efter flere dages folkeligt oprør mod regeringen.
Natten til fredag skrev det egyptiske militær på det sociale medie Facebook, at det opfordrer den egyptiske befolkning til at undgå blodige uroligheder og hævnangreb, efter at kuppet mod landets præsident har skabt vrede blandt islamistiske tilhængere.
Mohamed Mursi er i militærets varetægt, og hæren siger, at tilbageholdelsen er "forebyggende".
Militæret har også anholdt toppen af Det Muslimske Broderskab - blandt andet lederen Mohammed Badie.
