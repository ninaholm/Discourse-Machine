Medier: Leif Lahn bliver S-gruppeformand
Socialdemokraterne kan se frem til, at Leif Lahn bliver ny gruppeformand, efter at Henrik Dam blev minister.


 Den socialdemokratiske folketingsgruppe får snart ny formand.
Leif Lahn Jensen overtager posten efter Henrik Dam Kristensen, der blev udnævnt til ny beskæftigelsesminister i fredags.
Lahn ventes formelt at blive valgt som ny gruppeformand efter efterårsferien.
Det erfarer DR Nyheder.
- Det er gruppen, der vælger en ny formand. Det sker først på tirsdag i næste uge. Indtil da har jeg ingen kommentarer, siger Leif Lahn Jensen til DR Nyheder.
Leif Lahn Jensen er den fjerde gruppeformand i partiet siden valget i 2011.
Først havde nuværende handels- og udviklingsminister Mogens Jensen posten, siden overtog Henrik Sass Larsen. Og da han blev enhvers- og vækstminister, fik Henrik Dam Kristensen posten.
Indtil nu har Leif Lahn haft posten som socialdemokraternes arbejdspolitiske ordfører. Den post overlader han nu til Lennart Damsbo Andersen.
Andre bud på en ny gruppeformand havde været tidligere justitsminister Morten Bødskov eller tidligere fødevareminister Mette Gjerskov.
En gruppeformand står for det praktiske i et partis folketingsgruppe.
 Gruppeformanden fungerer desuden som ordstyrer ved gruppemøderne og står for at banke partimedlemmer på plads, hvis de kommer med politiske udmeldinger, der ikke er afklaret med partiet.
Leif Lahn Jensen er ufaglært og har tidligere arbejdet 15 år som havnearbejder på Aarhus Havn, hvor han var tillidsmand i Mærsk i ni år.
Han har været medlem af Folketinget for Socialdemokraterne siden 2007 i Østjyllands Storkreds, men er relativt ukendt i den brede offentlighed.
Han har tidligere været medlem af byrådet i Grenaa Kommune i fire år, hvor han er født og bor i dag.
Det gør han sammen med sin kone og deres to døtre.
