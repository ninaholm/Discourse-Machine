Grækenland ønsker mere tid til reformer
Den græske regering garanter, at reformer vil blive gennemført, men den har brug for mere tid.


 Grækenland vil gennemføre de reformer, som landets internationale långivere kræver, men regeringen ønsker mere tid end aftalt for at opfylde aftalerne.
Premierminister Antonis Samaras bad fredag långiverne, EU og Den Internationale Valutafond (IMF), om en udsættelse.
- Vi anmoder om, at målsætningerne ikke skal opfyldes i løbet af to år som aftalt, men senere, siger Samaras.
Han begrunder det med, at mange af de besparelser, der skal rette op på statens budgetunderskud, vil forværre den dybe økonomiske recession, som plager Grækenland på femte år.
Han fremlagde fredag regeringens målsætninger for de næste fire år for parlamentet, og lovede at gennemføre privatiseringer af statsvirksomheder og fastholde Grækenland som medlem af eurozonen.
Han garanterede også, at den nye regering uden undtagelse vil opfylde samtlige de krav, som långiverne kræver for at stille milliarder af euro til rådighed for Grækenland.
- At gennemføre reformerne er ikke problemet. Det vil vi uden tvivl gøre. Problemet er at få afsluttet recessionen, siger han.
Økonomiske eksperter fra EU og IMF er i disse uger i Athen for at undersøge, hvordan regerings reformarbejde skrider frem, og om den opfylder de forpligtelser, der er en forudsætning for at stille 130 milliarder euro til rådighed.
