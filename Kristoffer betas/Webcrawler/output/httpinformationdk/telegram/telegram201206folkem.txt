Folkemødet skal sætte skub i Bornholm igen
De kommende dages politiske festival skal "brande" Bornholm og hjælpe den skrantende klippeø.


 De kommende dage samles store dele af den politiske elite, interesseorganisationer, virksomhedsledere og andet godtfolk på Bornholm for at diskutere politik og demokrati.
Et af de langsigtede mål med Folkemødet, som så dagens lys for et år siden, er, at udnytte opmærksomheden til at sætte skub i økonomien og særligt turismen på Bornholm, som har oplevet nedgangstider med færre besøgende på klippeøen.
- Det her bidrager til hotellerne, øens vognmænd, teltopsættere og så videre. Vi flytter magtens centrum til Bornholm i fire dage, og det giver aktivitet på øen. Det skaber arbejdspladser, fastslår borgmester Winni Grosbøll (S).
Hun lægger ikke skjul på, at Bornholm er en ø, der har haft det svært de senere år, hvor indkomstgrundlaget er smuldret.
- Vi lever af turismen, og den har svigtet de sidste par år. Det er svært at drive industri fra Bornholm. Vi har levet af fiskeri indtil for 15 år siden, men den er stort set væk, konstaterer borgmesteren.
Hun håber, at Folkemødet kan skabe en ny fortælling om Bornholm, der er anderledes end den traditionelle diskussion om Udkantsdanmark.
Den politiske festival, der står til at trække op mod 30.000 mennesker til Allinge, kan være et skridt på vej ud af Udkantsdanmarks økonomiske hængedynd, vurderer brandingekspert og direktør Kresten Schultz-Jørgensen fra kommunikationsbureauet Lead Agency.
- Det kan være med til at skabe noget momentum for Bornholm. Der er ingen tvivl om, at Bornholm i nogle år har kæmpet med sin rolle som på den ene side naturskøn ø, der på den anden side er placeret langt fra motorvejen i vækst-Danmark.
- Der skulle ske et eller andet. Der er så mange steder i Udkantsdanmark, hvor man aldrig nogen sinde får besøg, hvor toget ikke holder længere, siger Kresten Schultz-Jørgensen.
De næste fire dage hedder stoppestedet hedder Allinge på nord-Bornholm. Tusindvis af politikere, meningsdannere og NGO'er stimler sammen om 726 debatmøder og arrangementer over fire dage.
- Det er kolossalt nødvendigt at få tiltrukket de tusindvis af beslutningstagere til øen. De tager så hjem igen, men det skaber en dialog omkring Bornholm, som betyder meget for øen og i medie-Danmark, siger Kresten Schultz-Jørgensen.
Klippeøens officielle turist- og markedsføringsorganisation, Destination Bornholm, vurderer, at Folkemødet skaber en ekstra omsætning på 12-16 millioner kroner til Bornholm.
Det svarer til en ekstra uges indtægter på højsæson-niveau i turistsæsonen.
