EU klar med romasag mod Frankrig
EU gør klar til overtrædelsessag mod Frankrig efter masseudvisninger af romaer. Men EU-kritikken handler ikke om diskrimination eller menneskeret.


 EU-Kommissionen er klar til at indlede en sag mod Frankrig for manglende implementering af EU's direktiv om fri bevægelighed.
Det meddeler en talskvinde for EU-Kommissionen efter et flere timer langt møde blandt EU's kommissærer.
- I øjeblikket vurderer kommissionen, at Frankrig endnu ikke har overført direktivet om fri bevægelighed til national lovgivning, som gør disse rettigheder fuldt effektive og synlige, lyder det i en erklæring fra EU-Kommissionen.
Frankrig får dog en sidste chance frem til den 15. oktober for at få lovgivningen til at stemme overens med EU-reglerne. Ellers vil EU-Kommissionen sende en såkaldt åbningsskrivelse - første skridt på vejen mod en sag ved EU-Domstolen.
Det juridiske skridt kommer efter ugers drøftelser mellem Bruxelles og Paris om sommerens masseudvisninger af romaer i Frankrig. 
Selvom EU nu gør klar til en sag mod Frankrig, er kritikken meget nedtonet i forhold til tidligere kommentarer fra EU's justitskommissær, Viviane Reding.
Reding kritiserede for to uger siden Frankrig for at diskriminere romaerne og drog i samme ombæring sammenligninger med Nazi-Tysklands forfølgelse af etniske befolkningsgrupper under Anden Verdenskrig.
Men den nye sag kommer kun til at omhandle manglende overholdelse af direktivet om fri bevægelighed og ikke en langt mere alvorlig anklage om diskrimination og overtrædelse af menneskerettigheder.
I kommissionens erklæring henvises der tværtimod til, at Frankrig har forsikret om, at sommerens rydninger af ulovlige bebyggelser og efterfølgende udsendelser ikke var specifikt rettet mod romaer. Kommissionen har dog sendt en række detaljerede spørgsmål om de franske romaudvisninger.
Ifølge nyhedsbureauet AFP glæder den franske regering sig over, at EU-Kommissionen har droppet anklagerne om diskrimination, og lover at samarbejde om de nærmere undersøgelser.
EU-Kommisionen oplyser, at der i øjeblikket foretages en bredere analyse af forholdene i de øvrige EU-lande for at finde ud af, om der skal startes flere overtrædelsessager. Det vil i givet fald blive meldt ud i oktober.
