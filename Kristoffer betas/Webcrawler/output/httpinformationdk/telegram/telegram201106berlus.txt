Berlusconis opbakning falder
Stadig flere italienere vender Berlusconi ryggen. En meningsmåling giver ham støtte fra 29 procent.


 Dårlige nyheder kommer sjældent alene.
Italiens premierminister, Silvio Berlusconi, har en stribe retssager kørende imod sig. En folkeafstemning om blandt andet atomkraft gik ham imod i weekenden, og nu præsenteres han for en jammerlig meningsmåling.
Målingen fra IPR-instituttet står at læse i den venstredrejede avis La Repubblica og viser, at blot 29 procent af italienerne støtter Berlusconi.
I april var det 31 procent, og i begyndelsen af 2011 var det 41 procent.
60 procent af de adspurgte siger, at de kun har lidt eller slet ikke nogen tillid til premierministeren. Det er to procentpoint mere end i april.
Tilliden til Berlusconis centrumhøjreregering er stabil, nemlig på rekordlave 23 procent.
Meningsmålingen har også undersøgt, hvor vælgerne ville stemme, hvis der var valg nu.
42,5 procent ville stemme på centrumvenstre-fløjen, mens 39 procent ville stemme på centrumhøjrefløjen.

