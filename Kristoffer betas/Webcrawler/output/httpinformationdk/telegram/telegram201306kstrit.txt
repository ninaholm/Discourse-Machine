K stritter imod tvungen lektiecafé i skolereform
Konservative er imod en tvungen lektiecafé i folkeskolereformen, men kalder det ikke et ultimativt krav.


 De Konservative er imod en tvungen lektiecafé i folkeskolen, som elever skal deltage i. Det fortæller børne- og undervisningsordfører Vivi Kier forud for endnu en forhandlingsrunde om en ny folkeskolereform.
- Vi har lige fra dag ét været meget præcise i forhold til vores modstand mod aktivitetstimer og den tvungne lektiecafé. Nu går vi ind til forhandlingsbordet og ser, om vi ikke kommer til at diskutere timer i dag, og så må vi tage den derfra, siger hun.
Hun afviser at svare på, om det er et ultimativt krav fra De Konservative, at den tvungne lektiecafé tages af forhandlingsbordet.
- Vi har sagt, at det er virkelig, virkelig vigtigt for os, og det mener vi, siger Vivi Kier.
Regeringen har i sit udspil til skolereformen lagt op til en helhedsskole med 30 timer for børn fra børnehaveklasse til 3. klasse, 35 timer for elever i 4. til 6. klasse og 37 timer for de ældste elever fra 7.-9. klasse.
Men det har mødt modstand fra de borgerlige partier. Ifølge Berlingske er hovedparten af forligspartierne nu blevet enige om en skoleuge på 30 timer for de mindste elever fra 1. til 3. klasse og en 35 timers skoleuge for resten af eleverne.
Men De Konservative vil ikke gå med til en skoleuge på 35 timer. Den er for lang, lyder det. Hvis tilbuddet om at deltage i en lektiecafé bliver frivilligt, bliver skoleugen imidlertid kortere.
- Det skal være frivilligt, hvorvidt børnene vil bruge lektiecaféen. Man skal have mulighed for at gå hjem og lave fritidsaktiviteter, hvis man hellere vil lave lektier senere på dagen med sin familie, siger Vivi Kier.
De intense forhandlinger om en ny folkeskolereform har efterhånden stået på i flere uger, men der er stadig flere ting, der skal falde på plads, før partierne finder frem til et forlig.
Den blå blok står fortsat med krav om, at elever skal have karakterer fra 4. klasse i stedet for 8. klasse, og at elever skal bestå deres afgangsprøve i 9. klasse for at kunne forlade folkeskolen.
- Der er mange hjørner og elementer i det her, vi stadig snakker om, siger Vivi Kier.
Hun tror ikke, at der kommer en endelig aftale mandag, men hun forventer dog, at partierne bliver færdige med forhandlingerne i denne uge.
Det samme forventer Dansk Folkepartis børne- og undervisningsordfører, Alex Ahrendtsen, og SFs børne- og undervisningsordfører, Pernille Vigsø Bagge.
