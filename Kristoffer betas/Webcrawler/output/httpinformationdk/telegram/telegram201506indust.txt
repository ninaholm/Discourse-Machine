Industriens lønninger kommer tættere på udenlandsk niveau
16 kvartaler i træk har lønudviklingen i Danmark været lavere end i udlandet. Det er godt for konkurrenceevnen


 Den danske konkurrenceevne får det bedre og bedre, hvis man læner sig op ad Dansk Arbejdsgiverforenings internationale lønstatistik.
De seneste tal viser, at danske lønninger i industrien nu for 16. kvartal i træk er steget mindre, end det er tilfældet blandt Danmarks største samhandelspartnere.
Fra fjerde kvartal sidste år og til første kvartal i år faldt lønningerne således 0,1 procent i udlandet, mens de faldt 0,2 procent i Danmark.
Makroøkonom Peter Bojsen Jakobsen fra Sydbank noterer sig, at danske virksomheder samtidig er blevet 30 procent mere effektive siden 2008.
- Kombineret giver lave lønstigninger og højere produktivitet en stærk konkurrenceevne, hvilket de danske industrivirksomheders sejr i produktionskapløbet med de tyske er et klart bevis på, skriver han i en kommentar.
Hos Dansk Metal sætter tallene yderligere skub på forventningerne til en øget eksport og dermed også øget beskæftigelse.
- Danske industrivirksomheder står stærkt, når frugterne af det globale opsving skal høstes. Industriens beskæftigelse er nu steget de seneste otte kvartaler, og vi kan se frem til yderligere 5000 danske industrijob i år.
- Opgaven er derfor at få skabt flere lærepladser og sikret langt mere jobrettet efteruddannelse for at matche arbejdsstyrkens kvalifikationer med arbejdsmarkedets behov, siger cheføkonom Allan Lyngsø Madsen.
Lønudviklingen i udlandet beregnes af Dansk Arbejdsgiverforening som et vægtet gennemsnit af lønnen hos Danmarks største handelspartnere, herunder Tyskland, Sverige, USA og Storbritannien.
