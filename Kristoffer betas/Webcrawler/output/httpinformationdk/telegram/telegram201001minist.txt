Ministre i åben strid om vejafgift



 Transportminister Lars Barfoed (K) og skatteminister Kristian Jensen (V) er højst usædvanligt endt i en åben strid om regeringens storstilede ambition om at indføre kørselsafgifter på de danske veje og halvere registreringsafgiften på nye biler. Striden bryder ud dagen inden, at regeringen samles til strategiseminar på Havreholm Slot, skriver Berlingske Tidende.

Lars Barfoed underkender skatteministerens beslutning om at udskyde kørselsafgifter på ubestemt tid. Det var ellers meldingen fra det store regeringsparti kort før jul, da Holland udskød et nyt landsdækkende system, som også kan bruges i Danmark. Men det er ingen undskyldning, mener transportministeren, der nu vil have undersøgt andre udenlandske alternativer.

- Når situationen er, som den er i Holland, er det helt naturligt, at vi ser os om efter systemer andre steder i Europa, som vi eventuelt kunne blive inspireret af eller erhverve en kopi af, så det kan bruges i Danmark, siger Lars Barfoed.
Det afviser skatteminister Kristen Jensen. Han mener ikke, at der i Europa er systemer i drift eller under udvikling, som er gode nok.
Oppositionen opfordrer regeringen til at bilægge stridighederne og komme i gang med at indføre mere simple systemer, indtil den mere avancerede teknologi er på plads.

