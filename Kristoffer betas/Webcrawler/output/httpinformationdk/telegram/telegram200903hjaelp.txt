Hjælp til Godhavnsdrengene



 Velfærdsminister Karen Jespersen er parat til at hjælpe Landsforeningen Godhavnsdrengene med at få afdækket deres forhold, mens de var anbragt på børnehjem Godhavn i Tisvildeleje i 1950'erne, 1960'erne og begyndelsen af 1970'erne.
 Landsforeningen Godhavn har henvendt sig til Velfærdsministeriet med et ønske om, at ministeriet yder støtte til, at foreningen kan få afdækket de forhold, som de anbragte drenge på børnehjemmet Godhavn voksede op under. Drengene blev blandt andet udsat for medicinske forsøg, vold, psykisk terror og seksuelle overgreb. 
 Velfærdsminister Karen Jespersen er indstillet på at imødekomme foreningens ønsker om at ansætte en undersøger, der kan gennemgå sagsakter fra statens arkiver.
 - Jeg er ikke i tvivl om, at Godhavnsdrengene har haft en hård og vanskelig barndom. Jeg støtter helt op om, at ministeriet nu er behjælpelig med at se på, hvordan oplysningerne kan findes frem. Jeg er også indstillet på at finde penge til, at Landsforeningen Godhavn kan ansætte en undersøger, siger velfærdsminister Karen Jespersen.
 Talsmand for Landsforeningen Godhavnsdrengene Poul Erik Rasmussen, der var elev på børnehjemmet i 1960'erne, glæder sig over ministerens udspil.  
 - Det er selvfølgelig herligt, at ministeren nu ser ud til at ville samarbejde, det er bare trist, at der skulle en trussel fra TV2 til, før det lykkedes, siger Poul Erik Rasmussen til Ritzau.

