Synligt politi skal bremse roma-problem
Politiet skal slå hårdt ned på kriminelle udlændinge og om muligt udvise dem straks, siger justitsministeren.


 Justitsminister Lars Barfoed (K) har tilsyneladende ikke nye værktøjer i posen til politiet i udfordringen med at tackle kriminelle udlændinge. Til gengæld skal problemerne bekæmpes med alle tilstedeværende midler.
Det oplyser ministeren i en skriftlig meddelelse, efter integrationsminister Søren Pind (V) har bebudet, at der bør sættes hårdt ind over for kriminelle romaer.
Tirsdag har der været holdt møde om problemerne mellem repræsentanter for Justitsministeriet, Rigspolitiet, Udlændingeservice og Integrationsministeriet.
I sin udmelding undgår Barfoed betegnelsen 'romaer', selv om den seneste debat om kriminelle udlændinge udspringer af en sag om 14 romaer, der sidste sommer blev anholdt på Amager. De blev udvist, men den udvisning er senere blevet annulleret.
Lars Barfoed taler i sin udmelding i stedet om "subsistensløse EU-borgere" og skriver videre:
- Politiet skal tage alle lovlige værktøjer i brug over for kriminelle udlændinge og, hvis det er muligt, sende dem ud af landet så hurtigt som muligt. Ordensmagten vil fremover desuden sørge for mere synlig tilstedeværelse i de områder, hvor udenlandske kriminelle hærger, skriver Lars Barfoed.
- Det er helt uacceptabelt, at et større antal udlændinge kommer her til landet og ernærer sig ved pågående tiggeri eller tyverier.
Barfoed har med tilfredshed noteret sig, "at integrationsministeren også vil se på mulighederne for at få ændret EU's opholdsregler, så der skabes en udtrykkelig mulighed for at udvise EU-borgere, der på den måde forstyrrer den offentlige orden".
De 14, der sidste sommer blev smidt ud af landet, har fået annulleret udvisningerne på baggrund af en højesteretsdom, der fastslår, at det ikke er lovligt at anholde en EU-borger, som i enkelte tilfælde har begået en mindre lovovertrædelse.
Lars Barfoed understreger i sin udtalelse, at spørgsmålet om udvisning af udlændinge hører til på integrationsministerens bord.
