Laustsen: Efterlønnen afskaffes reelt i dag
Folketingsmedlem Bjarne Laustsen går imod den socialdemokratiske partilinje, når efterlønnen beskæres i dag.


 En enkelt socialdemokrat stemmer blankt, når Folketinget onsdag vedtager en kraftig beskæring af efterlønnen.
Folketingsmedlem Bjarne Laustsen fra Nordjylland nægter at stemme for, hvad han opfatter som borgerlig politik og reelt en afskaffelse af efterlønnen.

- Det er en de facto afskaffelse af efterlønnen, siger Laustsen.
Han henviser til, at pensioner bliver så hårdt modregnet i efterlønnen, at almindelige lønmodtagere ikke får meget ud af efterløn.
I øvrigt var efterlønnen i forvejen på vej til at afskaffe sig selv, fordi færre bruger ordningen, påpeger Laustsen.

- Problemet ville løse sig selv. Og timingen er dårlig, når ledigheden stiger, siger han.
Laustsen bekræfter, at ledelsen i partiet har forsøgt at få ham til at stemme for beskæringen af efterlønnen ved at tilbyde ham fremtrædende poster.

Han afviser imidlertid at kommentere den del af dramaet.
Beskæringen af efterlønnen betyder, at den mulige periode på efterløn skæres ned fra fem til tre år. Samtidigt hæves folkepensionsalderen gradvist til 67 år.

Forringelserne følger af den såkaldte tilbagetrækningsreform, som den tidligere regering foreslog.

Efter krav fra regeringspartneren De Radikale har Socialdemokraterne og SF tilsluttet sig reformen trods deres modvilje og valgkamp til fordel for efterlønnen.
En del af reformen går ud på, at man kan få udbetalt sin indbetalte efterløn i 2012. Det koster staten milliarder af kroner i lånte penge, påpeger Bjarne Laustsen.
- Det er vanvittigt at låne så mange penge for at afskaffe velfærden i Danmark, siger Bjarne Laustsen, som er tidligere arbejdsmarkedsordfører og nuværende forsvarsordfører for Socialdemokraterne.
