To mistænke for fransk skudmassakre set i Nordfrankrig
De to hovedmistænkte er angiveligt blevet set i en bil 80 kilometer fra Paris i det nordlige Frankrig
 Fransk politi har udstedt arrestordre på den 32-årig Cherif Kouachi samt den 34-årige storebror Said Kouachi, som mistænkes for at stå bag massakren.


 To brødre, der er mistænkt for at stå bag det blodige angreb på det franske satiremagasin Charlie Hebdo, er blevet lokaliseret i det nordlige Frankrig, oplyser kilder tæt på menneskejagten til AFP.
Kilderne siger, at en bestyrer på en tankstation nær kommunen Villers-Cottereret, der ligger omkring 80 kilometer nordøst for Paris, har genkendt de eftersøgte.
Bestyreren er sikker på, at mændene i bilen passer til signalementet af de to mistænkte fra skudmassakren onsdag.
Ifølge BBC er mændene set i en bil på en motorvej i det nordlige Frankrig. Mændene havde tilsyneladende skjult nummerpladen og bar hætter.
Mændene kørte i en hvid Renault Clio, som blev kapret efter massakren mod Charlie Hebdo onsdag. Ifølge den franske avis Le Parisien var bilen angiveligt på vej tilbage mod Paris.
12 mennesker mistede livet onsdag, da to gerningsmænd affyrede adskillige skud på Charlie Hebdos redaktion i Paris.
Tusindvis af politifolk deltager i jagten på de formodede gerningsmænd.
Fransk politi har udstedt arrestordre på den 32-årig Cherif Kouachi samt den 34-årige storebror Said Kouachi, som mistænkes for at stå bag massakren. Begge er født i Frankrigs hovedstad, Paris.
En tredje mistænkt har meldt sig selv til politiet natten til torsdag.
Frankrigs præsident, François Hollande, har erklæret national sørgedag torsdag og sagt, at alle officielle bygninger skal sætte flaget på halv de næste tre dage. Der holdes desuden et minuts stilhed klokken 12 torsdag.
