Flere irakersager retur til Flygtningenævn



 Dansk Flygtningehjælp har sendt flere afviste asylansøgninger retur til Flygtningenævnet for at få omstødt hjemsendelsen af irakere, som mener, at de ikke kan vende tilbage til Irak på grund af forholdene i landet.
 Antallet af anmodninger om genbehandling på baggrund af nye oplysninger i sagerne er nu oppe på 21, og de omfatter  skønsmæssigt 40 personer, oplyser lederen af Dansk Flygtningehjælps asylafdeling, Anne La Cour.
 Sidst i juni sendte flygtningehjælpen de første 13 af sted, og de omfattede 21 personer.
 To af de 13 første anmodninger om genbehandling blev afvist, og den ene af irakerne allerede sendt ud af landet, oplyser Anne La Cour. 
 Her bad flygtningehjælpen nævnet om at revurdere holdningen om, at det ikke er afgørende, at FN's flygtningeorganisation, UNCHR, har erklæret fem irakiske provinser for farlige at sende flygtninge hjem til. Dansk Flygtningehjælp skønner, at 128 af en gruppe udviste irakere på oprindeligt 282 personer kommer fra de fem provinser.
 - Flygtningenævnet har nu understreget, at det ikke er nogen hindring for hjemsendelser, konstaterer Anne La Cour.
 I de nye sager, som Dansk Flygtningehjælp søger genoptaget, drejer det sig typisk om, at der er kommet nye oplysninger frem om drab eller andre overgreb på familien i Irak, eller at der er nye oplysninger til støtte for asylansøgerens troværdighed. 
