Frivillige ærgrer sig over ulveforvirring
Frivillige ulvespottere ærgrer sig over, at antallet af ulve tilsyneladende er lavere end hidtil antaget.


 Antallet af ulve, der har sat deres poter i den danske natur, er tilsyneladende væsentlig lavere end hidtil antaget.
Forskere fra Statens Naturhistoriske Museum ved Københavns Universitet er kommet frem til, at der højst har været en håndfuld ulve, siden den første genindvandrede ulv blev fundet død ved Thy i 2012.
De nye oplysninger ærgrer Kim Møller, der er medstifter af netværket for ulveinteresserede Ulvetracking Danmark.
- Det er sådan jævnt træls, siger Kim Møller, Ulfborg.
Det er frivillige fra det jyske ulvenetværk, der har leveret prøver til Statens Naturhistoriske Museum.
Kun én ud af 200 prøver af formodede ulvelorte har vist sig at stamme fra ulve. Seks andre prøver er ubestemmelig hund eller ulv.
Det får forskerne til at anslå, at der højst er genindvandret en håndfuld ulve.
- Vi har brugt hundredvis af timer på at indsamle lort, spytprøver og kadavere fra hele Jylland, og nu bliver vi så i tvivl om, hvad der har været ulv, og hvad der ikke har, siger Kim Møller.
- Nu må vi have en snak om, hvad vi gør fremadrettet. Vi står sådan lidt i et dødvande, siger Kim Møller.
Forskere fra Aarhus Universitet har tidligere meldt ud, at der var fundet sikre dna-spor efter op mod 40 forskellige ulve. Det blev senere nedjusteret til 20-23 individer.
Det ærgrer Kim Møller, at der er opstået denne usikkerhed om antallet af ulve i Danmark.
- Vi har brug for at vide, at der er nogen fagfolk, der har styr på at artsbestemme de input, vi kommer med, siger Kim Møller.
Han er dog ikke i tvivl om, at ulven er kommet for at blive.
- Vi er sikre på, at der er ulv i Danmark, og det er vi ud fra de folk, vi har haft med at gøre, som selv har set dem, siger Kim Møller.
Ulvetracking Danmark har det seneste år leveret prøver til Statens Naturhistoriske Museum, og det har man tænkt sig at blive ved med.
- Vi er nogle frivillige, der stiller vores tid til rådighed, og så læner vi os trygt op ad fagfolkene, siger Kim Møller.
