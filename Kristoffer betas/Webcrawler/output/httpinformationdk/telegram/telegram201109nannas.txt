Nanna skriver sang til Johanne Schmidt
Johanne Schmidt har givet de hjemmestrikkede tehætter et skud vitaminer, siger Nanna, der skriver sang til EL


 Først slæbte hun Det Konservative Folkeparti i retten for at have stjålet hendes sang "Afrika", og nu kommer sangskriveren, sangerinden og skuespillerinden Nanna Lyders Jensen så med sin helt egen hyldestsang til Enhedslistens politiske ordfører, Johanne Schmidt-Nielsen.
- Jeg har skrevet og indspillet en sang, som, som efter planen bliver overrakt af undertegnede til Johanne fra Enhedslisten. Hun har givet de hjemmestrikkede tehætter en ordentlig vitaminindsprøjtning. Respekt. Sangen hedder SYND OG SKAM og kommer her på siden snarest ..., skriver Nanna Lyders Jensen på Facebook.
Sangen bliver overrakt til Johanne Schmidt-Nielsen i starten af næste uge, og den politiske ordfører glæder sig til at høre den
- Jeg er rigtig glad for at mærke, at så mange mennesker kæmper for et nyt politisk flertal i Danmark og tager alle mulige initiativer for at hjælpe til, siger Johanne Schmidt-Nielsen
Nanna - som hun er kendt som - fik sit gennembrud med sangen "Buster" i 1984 fra filmen Busters verden, instrueret af Bille August.
Året efter vandt Nanna en konkurrence, der var udskrevet af Røde Kors for at skabe et dansk svar på den britiske "Do They Know It's Christmas?" og den amerikanske "We Are the World", som var en række verdensstjerners støttesange til Afrikas sultende befolkning.
Sangen, som kom til at hedde "Afrika" og blev indspillet af en stribe af 1980'ernes danske musikstjerner, blev et af årets største danske hits.
Da De Konservative tidligere på året, på partiets landsrådsmøde, sang med på melodien med omkvædet "Konservative, konservative - det bliver bedre dag for dag" blev det dog for meget for Nanna. Hun kræver 100.000 kroner i erstatning for brud på ophavsretten.
