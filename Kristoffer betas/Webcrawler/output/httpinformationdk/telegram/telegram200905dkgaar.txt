DK går fri af optrapning i Afghanistan



 Kampene i Afghanistan bliver voldsommere og mere blodig den kommende sommer. Det vurderer den britiske brigadegeneral David Hook, der er næstkommanderende i den Nato-ledede styrke i det sydlige Afghanistan. Og han får opbakning af Forsvarsakademiet, der dog ikke tror, at optrapningen i Afghanistan også rammer de danske tropper. For den mere voldsomme sommer vil skyldes, at tusindvis af flere amerikanske soldater sendes til det krigshærgede land, siger Peter Dahl Thruelsen, der er Afghanistan ekspert på Forsvarsakademiet.
 - De amerikanske soldater bliver sendt derned for at kæmpe, og det vil skabe langt flere voldshandlinger og kampe i en periode. Men de amerikanske soldater går ind i syddelen af Helmand, og ikke der, hvor danskerne er. Derfor vil det umiddelbart ikke have nogen betydning for danskerne på kort sigt, siger han til Ritzau. Men forhåbentligt vil det på lang sigt have positive konsekvenser for de danske og de øvrige vestlige tropper.
 - Det skulle gerne have den effekt, at de amerikanske tropper om et års tid har fået stoppet nogle af dem, som kommer ind på danskernes område, siger Peter Dahl Thruelsen.
 I de kommende uger ankommer amerikanske forstærkninger til det sydlige Afghanistan, hvor omkring 17.000 soldater slutter sig til de øvrige Nato-soldater i det, der regnes for Talibans kerneland.
