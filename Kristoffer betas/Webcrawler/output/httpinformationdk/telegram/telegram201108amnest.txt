Amnesty: Syrien torterer fanger ihjel
Antallet af fanger, der bliver dræbt i de syriske sikkerhedsstyrkers varetægt, er vokset dramatisk.


 
Et alarmerende højt antal syrere dør, mens de er i fængsel eller i politiets varetægt, siger Amnesty International i en ny rapport.
Menneskerettighedsorganisationen har indsamlet oplysninger om mindst 88 mænd og drenge i alderen 13 år til 72 år, som siden april blevet dræbt i de syriske sikkerhedsstyrkers varetægt.
Ifølge Amnesty International har mindst 52 af dem været udsat for en eller anden form for tortur, som menes at have været medvirkende til deres død.
I lidt over halvdelen af tilfældene har slægtninge, aktivister eller andre filmet eller fotograferet ligene og deres skader. Videoerne og billederne har Amnesty International vist til retsmedicinere.
- Disse dødsfald bag tremmer har et enormt omfang og ser ud til at være en forlængelse af den brutalitet, vi hver dag ser på gaderne i Syrien, siger Neil Sammonds, der overvåger situationen i Syrien for Amnesty International.
De mindst 88 mænd og drenge, der er omkommet i sikkerhedsstyrkernes varetægt siden april, er langt flere end i et normalt år i Syrien, hvor gennemsnitligt fem personer dør i myndighedernes varetægt.
Sikkerhedsstyrkerne har anholdt tusindvis af syrere i forbindelse med den fem måneder lange opstand mod præsident Bashar al-Assads styre .
Mens demonstrationerne mod Assads regime har været fredelige, har de syriske myndigheder på brutal vis forsøgt at dæmme op for dem ved at lade snigskytter skyde mod ubevæbnede demonstranter eller begravelsesoptog og ved at lade kampvogne køre ind i beboelseskvarterer.
Det skønnes, at over 2200 mennesker er blevet dræbt rundt om i landet under demonstrationerne. Tusinder af andre er blevet fængslet.
