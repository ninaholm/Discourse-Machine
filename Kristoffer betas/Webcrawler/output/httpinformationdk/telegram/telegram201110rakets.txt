Raket sender afløseren for GPS i rummet
De første to satellitter, der indgår i europæisk GPS-system, er opsendt fra Fransk Guyana. Galileo er navnet.


 En Soyuz-raket er kort efter middag dansk tid lettet fra den europæiske rumbase i Fransk Guyana med de første to satellitter, som skal indgå i det europæiske positionssystem Galileo. Det er afløseren for GPS.
Det er første gang, at den russiske Soyuz-raket anvendes til opsendelse uden for de russiske rumbaser Plesetsk og Baikonur.
Galileo er et mere avanceret system til at måle placering på jorden end GPS, og det er sandsynligt, at det meget snart vil vinde udbredelse i blandt andet mobiltelefoner.
Den russiske raket vil efter ni timers flyvning slippe de to satellitter og sende dem i kredsløb.
Europa vil i 2015 kunne sætte de første dele af Galileo-programmet i drift med brug af i alt 18 satellitter. Men flere satellitter vil følge efter.
De to satellitter, der er opsendt fredag, vil i starten af det nye år få følgeskab af yderligere to.
Galileo kan måle positionen med én meters nøjagtighed, hvor GPS har en usikkerhed på op mod otte meter.
Galileo-projektet til 40 milliarder kroner har været gennem en omtumlet tilblivelse. Det skyldes først og fremmest, at projektet blev dyrere end ventet for de europæiske lande, der har deltaget i udviklingen. Danmark har deltaget i arbejdet.
I modsætning til GPS, der drives af det amerikanske militær, er Galileo et civilt projekt.
