Tanzania: Bus knuses af lastbil og mindst 40 er døde
Fyldt bus var på vej fra byen Mbeya til Dar-es-Salaam, da den kolliderede med containerlastbil.


 Mindst 40 mennesker mistede onsdag livet, da en bus og en lastbil kolliderede i det centrale Tanzania.
Det oplyser præsidenten for det østafrikanske land.
I en erklæring hedder det, at bussen var tæt pakket med passagerer og på vej fra Mbeya i det vestlige Tanzania til hovedstaden Dar-es-Salaam ved østkysten.
Den blev knust af en containerlastbil, der kørte i den modsatte retning.
Det ses hyppigt i Tanzania, at busser og lastbiler skærer hjørner ved at køre i den modsatte kørebane. Det er ekstremt farligt i kurver, hvor man ikke har udsyn til den modkørende trafik.
