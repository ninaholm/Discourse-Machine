DF: Thorning tvunget til at komme til os
En rød regering bliver nødt til at finde flertal for den økonomiske politik hos blå blok, mener DF.


 Dansk Folkeparti forventer, at en kommende rød regering hurtigt må søge støtte hos partiet selv eller Venstre.
- Hvis man tror, at man kan regere et land ud fra devisen, at vi kun vil være med, når det er sjovt, så tager man fejl, siger Dansk Folkepartis gruppeformand, Kristian Thulesen Dahl, på partiets årsmøde i Herning.
Kristian Thulesen Dahl henviser til, at Enhedslisten har gjort det klart, at partiet stemmer imod enhver forringelse og for enhver forbedring.
Et princip som gruppeformanden mener udelukker, at en regering under ledelse af Helle Thorning-Schmidt (S) må se til højre for at gennemføre nødvendige, men upopulære, økonomiske beslutninger.
I hvert fald har Enhedslisten for eksempel et mål om at "sprænge kapitalismens rammer", som det hedder i partietprogrammet - på trods af, hvad "hende den søde", sagde under valgkampen, som Kristian Thulesen Dahl formulerer det.
Udfaldet af folketingsvalget betyder således, at en eventuelt S-SF-R-regering må have hjælp af enten Dansk Folkeparti eller Venstre, hvis Enhedslisten takker nej til et forslag.
- Men I kan bare kalde. Dansk Folkeparti vil føre benhård oppositionspolitik, men vi vil også prøve at fremme vores mærkesager, hvor vi kan komme til det, siger Dansk Folkepartis gruppeformand til klapsalver i Herning Kongrescenter.
Netop nødvendigheden af at træffe upopulære økonomiske beslutninger var en medvirkende årsag til Dansk Folkepartis valgnederlag, mener Kristian Thulesen Dahl.
- Dansk Folkeparti fik gjort op med den myte, at vi er et uansvarligt økonomisk parti. Jeg har nu aldrig forstået den myte, at vi skulle være et populistisk parti som kun var med, når det var sjovt, og der skulle deles penge ud, siger Dansk Folkepartis gruppeformand og fortsætter:
- Selvfølgelig slider det. Men på lang sigt er det rigtigt godt, at det nu er blevet grundfæstet hos danskerne, at det er vi ikke.
