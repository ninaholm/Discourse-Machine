S skoser de borgerliges sundhedsløfte: Gratis omgang
I må pege på, hvor pengene skal komme fra, lyder det fra Socialdemokraternes politiske ordfører.


 Hos Socialdemokraterne er der ikke den store begejstring at spore over det sundhedsudspil, som de borgerlige partier har lanceret mandag. Partierne vil ellers, ligesom Socialdemokraterne, holde fast i, at det skal være gratis at gå til lægen.
Derudover vil Venstre, Konservative, Dansk Folkeparti og Liberal Alliance indføre en 30 dages behandlingsgaranti for alle patienter.
- De siger, de er enige. Men hvis det, de er enige om, er at bruge flere penge, men ikke finansieringen af det, så er det i virkeligheden, som det plejer at være i blå blok, lyder kommentaren fra politisk ordfører Maja Panduro (S).
- Det, vi ved om blå bloks økonomiske politik, er, at de vil have nulvækst, og det betyder jo, at hvis det skulle lykkes at bruger flere penge på sundhedsvæsnet, bliver det næste spørgsmål: Hvor skal pengene så tages henne?, spørger hun.
Det fælles borgerlige sundhedsudspil bliver lanceret i en kronik i Berlingske mandag, og De Konservatives leder Søren Pape Poulsen forklarer, at partierne er klar til at finde de penge, behandlingsgarantien koster, selvom de ikke kender prisen endnu.
Han siger også, at udspillet skal komme en forventet "skræmmekampagne" i forkøbet.
- Sundhed betyder rigtig meget for os alle sammen, og jeg orker simpelthen ikke en valgkamp, hvor vi bare skal blive skudt i skoene, at vi vil indføre brugerbetaling, når vi nu ikke vil det, siger Søren Pape Poulsen.
Maja Panduro mener imidlertid, at de borgerlige partier må pege på en finansiering, hvis man skal tage udspillet alvorligt.
- Ellers er det jo en gratis omgang, siger hun.
Samtidig med de borgerliges sundhedsudspil lancerer regeringen et opgør med "målingsregimet" i sundhedsvæsnet.
Sundhedsminister Nick Hækkerup (S) vil ifølge Politiken fra årsskiftet afskaffe den udskældte Dansk Kvalitetsmodel, som hospitalerne har skullet efterleve siden 2005. Det skulle gerne give mindre papirarbejde.
