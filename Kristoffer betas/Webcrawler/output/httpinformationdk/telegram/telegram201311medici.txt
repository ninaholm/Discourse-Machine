Medicinalindustri om dødsfald: Tallene er ubrugelige
Det er en vandrehistorie, at bivirkning og fejl ved indtagelse af medicin skønnes at koste 3500 livet hvert år


 Det er oldgamle tal, der anslår, at der årligt dør 3500 mennesker på grund af bivirkninger og fejl ved indtagelsen af medicin.
Sådan lyder det fra viceadministrerende direktør i Lægemiddelindustriforeningen, Henrik Vestergaard, som mener, at tallene er ubrugelige.
Det er professor Peter Gøtzsche, der er leder af den uafhængige forskningsinstitution Nordic Cochrane Centre, som har lavet beregningerne for Politiken, der anslår, at 3500 danskere hvert år dør som følge af deres medicinbrug.
Beregningerne er foretaget på baggrund af norsk og amerikansk forskning, og de stemmer overens med tal fra Danmarks Apotekerforening. Foreningens forskningscenter skønner, at mellem 2000 og 5000 danskere hvert år dør af medicin.
- Data bag de bombastiske konklusioner er op til 50 år gamle og derfor ubrugelige i en sundhedspolitisk debat i 2013.
- Når medierne gentager historierne om tusinder af lægemiddelrelaterede dødsfald, så minder det om vandrehistorier, der siden bliver til skræmmehistorier, siger han i en pressemeddelelse.
Henrik Vestergaard mener, at debatten ikke tager højde for, at der er et effektivt godkendelsessystem og system til bivirkningsovervågning.
- Når et lægemiddel godkendes til behandling af patienter, sker det efter omfattende forsøg, som har til formål at måle lægemidlets positive virkning i forhold til bivirkninger, siger han.
Direktøren anerkender, at det ikke kan udelukkes, at der kan opstå alvorlige bivirkninger med medicinbrug.
- Selvom et lægemiddel er godkendt, så udelukker det ikke fuldstændigt, at der kan optræde endda alvorligere bivirkninger, når lægemidlet anvendes i meget stort tal i den daglige sygdomsbehandling
- Netop derfor er der skærpet bivirkningsovervågning af nye lægemidler, siger han.
