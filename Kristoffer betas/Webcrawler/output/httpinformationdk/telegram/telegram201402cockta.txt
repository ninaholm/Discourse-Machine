En cocktail af stoffer dræbte Seymour Hoffman
En obduktion af Philip Seymour Hoffman er nu klar. Den viser - som forventet - at stoffer tog hans liv.


 Skuespilleren Philip Seymour Hoffman, der blev fundet død i sin lejlighed i New York 2. februar med en kanyle i armen, døde af en overdosis.
Det siger den ledende retsmediciner i New York City.
Dødsårsagen var akut stofforgiftning, bestående af heroin, kokain og amfetamin, siger Julie Bolcer, en talskvinde for retsmedicinerens kontor.
Ingen yderligere informationer er umiddelbart blevet offentliggjort.
En overdosis var da også umiddelbart den første dødsårsag, der blev nævnt, efter at den 46-årige amerikaner, der tidligere havde været på stofafvænning, blev fundet død, men først nu er det altså slået fast.
Bekræftelsen tilføjer skuespilleren, der er set som en af de allerbedste i sin generation, i en stadig voksende gruppe af kendisser, der mister livet til stoffer.
I oktober sidste år døde Glee-skuespilleren Cory Monteith, 31, i Vancouver af en overdosis af heroin og alkohol. En lignende skæbne mødte den australske skuespiller Heath Ledger i 2008 og sangeren Whitney Houston i 2012.
Hoffman vandt blandt andet en Oscar for sit imponerende portræt af forfatteren Truman Capote i filmen "Capote" fra 2005.
Han huskes desuden for sine roller i film som "The Big Lebowski", "The Master" og "Boogie Nights".
Ved sin død var han i gang med indspilningerne til "Hunger Games: Mockingjay- Part 2", hvor han for tredje gang i filmserien spiller Plutarch Heavensbee.
