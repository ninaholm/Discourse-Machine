Lavrov: Mulighed for nyt samarbejde



 Indsættelse af Barack Obama som USA's præsident baner vej for en "ny æra" af samarbejde i verden. Det skriver den russiske udenrigsminister, Sergej Lavrov, i en artikel i det britiske dagblad The Guardian i dag.
 I artiklen gentager Lavrov den russiske præsident, Dmitrij Medvedevs, forslag om en ny europæisk sikkerhedstraktat, der afløser det nuværende koldkrigssystem. Målet må være at etablere "sand kollektiv sikkerhed i den euro-atlantiske region", skriver Lavrov og noterer, at det er uden for enhver tvivl, at der nu er mulighed for multilaterale løsninger på internationale konflikter.
 Han skriver videre, at hvis lande reelt ønsker mere samarbejde, er det nødvendigt at komme ud af Den Kolde Krigs greb og væk fra dens institutioner, inklusive Nato, der synes fastfrosset i datiden.
 Ifølge den russiske udenrigsminister bør det nye system baseres på FN's charter og Folkeretten. Desuden skal der dannes et nyt forum, hvor sikkerhedsproblemer kan afklares.
