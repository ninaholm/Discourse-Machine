It-gigant anklages for skattesnyd



 Intel Corporation, den multinationale it-gigant, der forsyner langt hovedparten af verdens computere med regnekraft, beskyldes for at have driblet store milliardværdier uden om det danske skattevæsen, skriver Morgenavisen Jyllands-Posten. 
 Skat mener, at koncernen har snydt den danske statskasse for 2,5 milliarder kroner ved at handle med sig selv til alt for lave priser, og de penge vil myndighederne derfor have retur.
 Samtidig kræver Skat renter, så den samlede regning til Intel er løbet op i 3,6 milliarder kroner. For samme beløb ville man kunne købe over 10.000 uddannede hjemmehjælpere i et helt år inklusive pension og genetillæg, og der er tale om danmarkshistoriens største sag om  interne afregningspriser, også kendt som transferpricing.
 Skatteprofessor Aage Michelsen fra Handelshøjskolen i Århus kaldet beløbet "chokerende".
 - Hvis man sælger varer til udenlandske koncernforbundne selskaber til underpris, mister Danmark en beskatningsmulighed, og Skat har jo fundet frem til, at der flyttes betydelige milliardbeløb til udlandet, siger han til Jyllands-Posten. 
 Når en multinational koncern handler med sig selv, skal det ifølge loven ske til markedspriser for at undgå, at koncernen kanaliserer overskuddet derhen, hvor skatten er lavest. Men gennem de seneste fire år har Skat forhøjet 127 virksomheders indkomstopgørelser med over 16 milliarder kroner på grund af for lave afregningspriser - heraf udgør Intel-sagen altså halvdelen.
