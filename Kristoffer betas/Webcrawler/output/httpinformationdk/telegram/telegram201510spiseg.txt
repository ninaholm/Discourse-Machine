Spiseguide: Kong Hans Kælder er årets restaurant
Gourmetrestauranten løber blandt andet med titlen på grund af dens gastronomi, betjening, atmosfære og vin.


 Sidste år mistede Danmarks første gourmetrestaurant, Kong Hans Kælder, sin prestigefulde Michelinstjerne efter 31 år.
Søndag fik restauranten med de hvidkalkede vægge og hvælvinger, der giver spisestedet en nærmest kirkelig stemning, så ny anerkendelse og et plaster på såret, da Den danske Spiseguide kårede Kong Hans Kælder til Årets Restaurant 2015.
Det er blandt andet gastronomien, betjeningen, atmosfæren, vinen, opretholdelsen af klassiske dyder samt "det udefinerbare", der ifølge Bent Christensen, redaktør af Den danske Spiseguide, får valget til at lande på Kong Hans Kælder.
- Årets nominerede afspejler ikke nødvendigvis "mediernes yndlinge", Michelins udvalgte eller de, der har størst publikumstække, siger Bent Christensen i en pressemeddelelse.
- Den danske Spiseguide oplever hvert år, at når nogle særlige energier kommer til udtryk i forhold til restauranter, der har "skruet en ekstra stærk pære i fatningen", bliver der sat lys over bord og bestik, fortsætter han.
Kong Hans Kælder blev åbnet i 1976 af Grønlykke-familien og den nu afdøde forfatter Klaus Rifbjerg. Den løb med titlen som Årets Restaurant 2015 for næsen af de øvrige nominerede, som er: Restauranterne Alberto K og Studio i København, ET i Aarhus, Lieffroy i Nyborg samt Ti Trin Ned i Fredericia.
Uddelingen af titlen som Årets Restaurant 2015 samt af 14 andre priser skete søndag aften ved et gallaarrangement afholdt af Den danske Spiseguide på Kurhotel Skodsborg.
Prisvinderne i de 12 forskellige kategorier dækker bredt rent geografisk. Således er der på vinderlisten restauranter fra både Holte, København, Frederiksberg, Kerteminde, Åkirkeby, Fredericia, Hjørring og Laurberg.
Kong Hans Kælder løb også med titlen for årets vin- & aveckort.
