Fejl får efterretningschef til at gå af
Chef for tysk efterretningstjeneste går af, fordi agenters sagsmapper om nynazistisk terrorcelle blev slettet.


 Chefen for den tyske efterretningstjeneste, Heinz Fromm, valgte mandag at træde tilbage efter 12 år på posten og gå på pension som 63-årig.
Det sker, efter at det er kommet frem, at der er blevet begået en række alvorlige fejl i efterforskningen af en nynazistisk terrorcelle, der dræbte 10 personer og undslap myndighederne i over et årti.
Blandt andet er filer og sagsakter om og af agenter, der havde infiltreret terrorcellen, blevet slettet hos efterretningstjenesten.
Efterretningstjenesten og Fromms mangeårige lederskab er kommet i skudlinjen på baggrund af håndteringen af terrorcellen ved navn Nationalsocialistisk Undergrund (NSU), der over en årrække holdt sig skjult i den østtyske by Zwickau.
Terrorcellen blev afsløret, da et bankrøveri gik galt sidste november, og de to mandlige medlemmer af cellen begik selvmord. Terrorcellen, der også talte en nu varetægtsfængslet kvinde, har haft en længere række medhjælpere.
Terroristerne skød ni forretningsmænd af tyrkisk og græsk oprindelse og en tysk politikvinde, og politiet troede fejlagtigt, at der ikke lå noget racistisk motiv bag drabene.
De tyske myndigheder har indrømmet, at deres efterforskning har været hæmmet af mangel på koordinering, og at de har begået væsentlige fejl.
Et parlamentarisk undersøgelsesudvalg er ved at kulegrave, hvorfor politiets efterforskning var så fejlbehæftet, og Forbundsdagen har i en erklæring sagt undskyld til ofrenes pårørende.
Heinz Fromm skal torsdag vidne i undersøgelsesudvalget, hvor det socialdemokratiske parlamentsmedlem, Eva Högl, håber at få svar på, hvorfor sagsakterne blev makuleret.
- Jeg håber så sandelig ikke, at formålet var at feje noget ind under gulvtæppet, siger hun.
De Grønnes gruppeformand, Renate Künast, mener, det var på tide, at Fromm går af, da efterretningstjenesten i hendes øjne sejler.
- Der findes fuldstændig kaotiske og uklare filer om agenter og andet - hele departementet er i uorden, siger Künast.
