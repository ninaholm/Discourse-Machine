Grønlands leder kræver CIA-undersøgelse
Fangeflyvningerne skal undersøges, fastholder landsstyreformand Kuupik Kleist. Søvndal afviser dog en sådan.


 Danmark og Grønland er på kollisionskurs i spørgsmålet om den amerikanske efterretningstjeneste CIA's hemmelige fangeflyvninger.
 Den grønlandske regeringsleder Kuupik Kleist slår således fast, at Grønland vil ikke acceptere udenrigsministers Villy Søvndal (SF) håndbremsevending i sagen om en undersøgelse af CIA-fangeflyvningerne.
- Jeg holder møde om sagen med nogle af den nye regerings medlemmer i slutningen af måneden, når jeg er i København.
- Jeg kræver fortsat en undersøgelse af CIA-flyvningerne, siger Kuupik Kleist til politiken.dk.
Når Grønland er særligt interesseret, er det fordi, at mange af flyvningerne blev gennemført i mindre fly, som var nødt til at lande for eksempel på den store arktiske ø, på deres vej over Atlanten.
Mindst 26 fly, som har været brugt af CIA, har mellemlandet i to forskellige grønlandske lufthavne. Andre har overfløjet både grønlandsk og dansk territorium.
Men selv om partierne i den nye regering igen og igen krævede en uvildig undersøgelse af flyvningerne, da de var i opposition, har udenrigsminister Villy Søvndal nu fortrudt.
Selv om udenrigsministeren onsdag, i Folketingets spørgetid, understregede, at "ikke alle spørgsmål er besvaret i den her sag", så fik kritikerne af beslutningen alligevel ikke noget svar på, hvorfor han nu har ombestemt sig.
- Et centralt spørgsmål er, om yderligere undersøgelser vil give svar, forklarede Villy Søvndal.
Hvilket fik Enhedslistens tidligere udenrigsordfører, Frank Aaen, til at advare om, der nok er kommet en ny regering, men den lyder som den gamle, som heller aldrig ville svare:
- Det var i virkeligheden måske det allerværste. Og jeg vil gerne advare den nye udenrigsminister mod at videreføre den tradition fra den gamle regering.
