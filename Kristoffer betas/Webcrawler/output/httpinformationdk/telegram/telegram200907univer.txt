Universiteter melder om ansøgerrekorder



 De danske unge søger ind på universiteterne som aldrig før. Landets universiteter melder som rekord mange ansøgninger, og hos de fleste er stigningen i forhold til sidste år enorm.
 På Københavns Universitet har 13.858 unge søgt om optagelse efter sommerferien, og det er 49 procent mere end sidste år, mens Aarhus Universitet har modtaget 37,4 procent flere ansøgninger end i 2008. Og det høje antal ansøgninger har flere forklaringer.
 - En af dem er den nye bonusregel, der gør det muligt for ansøgere at gange deres eksamensgennemsnit med 1,08, hvis de søger optagelse inden for 2 år efter afslutningen af den adgangsgivende eksamen. Det kan have fået ansøgere, der falder ind under reglen til at vente med at søge til i år, hvor reglen træder i kraft. Ligesom sidste års lave kvotienter og den økonomiske krise også kan have fået flere til at søge ind i år, siger chefkonsulent Claus Nielsen fra Den Centrale Studie- og Erhvervsvejledning på Københavns Universitet.
 Men med de rekord mange ansøgere er universiteterne også nødt til at sige nej til flere end før.
 - Det betyder desværre, at vi må give afslag til mange, der har håbet på optagelse. Vi kan ikke blot øge optaget tilsvarende ekstraordinært stort. Vi skal sikre, at vi har den fornødne kapacitet - både med hensyn til undervisere, lokaler etc., og så skal vi ikke mindst sikre et godt studiemiljø, siger Eva Teilmann, der er studiechef ved Aarhus Universitet.
