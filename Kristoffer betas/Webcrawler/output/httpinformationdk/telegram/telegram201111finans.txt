Finansminister: Alle partier er fortsat med
Alle Folketingets partier er fortsat med i forhandlingerne om næste års finanslov, siger finansministeren.


 Ifølge finansminister Bjarne Corydon har ingen partier meldt sig helt ud af forhandlingerne om næste års finanslov. Det siger han, efter at alle Folketingets partier har været til sættemøde i Finansministeriet.
- Jeg har fået en idé om, hvilke muligheder der er i forhandlingerne, og så fortsætter vi i næste uge, siger Bjarne Corydon.
På forhånd tyder alt på, at regeringen skal finde sit flertal sammen med støttepartiet Enhedslisten. Men den konklusion er Bjarne Corydon dog ikke parat til at drage:
- Der er ikke nogen partier, der har meldt sig ud af forhandlingerne. Der er partier, der har vist en mere seriøs interesse i at lave en aftale end andre.
- Det drager jeg så nogle konklusioner på, når jeg er parat til det, siger Bjarne Corydon.
På dagens møder gjorde Liberal Alliance og De Konservative det klart, at det er helt usandsynligt, at de indgår en samlet finanslovaftale med regeringen. Det to partier er dog klar til at forhandle videre om delaftaler.
- Det synes jeg egentlig er straight nok, siger Bjarne Corydon.
Hen over weekenden vil der ikke være officielle forhandlingsmøder i Finansministeriet.
I næste uge genoptages forhandlingerne, og her kan der også blive tale om møder i eksempelvis Kulturministeriet, hvis parterne skal bliver enige om at give flere penge til Det Kongelige Teater.
Der vil formentlig også blive forhandlet om en flerårig aftale for politiet.
- Der vil blive sat gang i en lang række delforløb i næste uge. Og så tænker jeg hen over weekenden over, hvordan vi tilrettelægger det centrale forhandlingsforløb, siger Bjarne Corydon.
Under dagens forhandlinger har finansministeren kritiseret Venstre for at true med ikke at tilslutte sig den endelige finanslovaftale, som der ellers er tradition for. Men det betyder ikke, at Venstre får det røde kort:
- Vi har taget første runde i dag. Vi har lyttet til partierne, og så danner vi os et billede af, hvad der er de reelle muligheder. Der vil under alle omstændigheder fortsat være en række forløb, som involverer Venstre, siger Bjarne Corydon.
