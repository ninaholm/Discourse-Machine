EL efter energiaftale: Varmepriserne sænkes markant
50 kraftvarmeværker kan frit vælge varmepumper og biomasse i ny energiaftale mellem forligspartierne.


 Kraftvarmeværkerne sparer mange penge, når de frit kan fyre med biomasse og varmepumper i stedet for naturgas. Det sænker varmepriserne markant i landsbyer, mindre byer og landdistrikter.
Det pointerer Enhedslisten energiordfører, Per Clausen, efter aftalen mellem partierne bag energiforliget fra 2012.
- Det rigtigt vigtige er, at vi har fået en aftale, som sikrer, at vi kan få billigere varme på "barmarksværkerne", som har fyret med naturgas. De kan nu vælge andet brændsel, så fjernvarmen i en række værker bliver væsentlig billigere i landdistrikter, siger Per Clausen.
Varmepumper bliver også mere økonomisk attraktive, fordi beregningen ændres for, hvornår de er fornuftige samfundsøkonomisk at bruge, forklarer han.
- Varmepumper er en god og effektiv måde at udnytte overskydende el fra vindmøller. Det er godt at producere fjernvarme, som er miljømæssigt bæredygtig. Det kan være en kombination af varmepumper, solenergi og geotermi (jordvarme), mener Per Clausen.
Kraftvarmeværkerne kan ikke bruge det billigste brændsel - kul - men må anvende anden alternativ energi end biomasse, som Enhedslisten ikke er begejstret for, understreger han.
- Biomasse er ikke nødvendigvis nogen god løsning miljømæssigt. Derfor har vi i aftalen lagt så meget vægt på muligheden for at gå over til varmepumper. Det samt geotermi fik vi også sat fokus på i finansloven, siger Per Clausen.
I finansloven for 2015 aftalte regeringen med SF og Enhedslisten, at der skal bruges penge på et rejsehold for varmepumper samt demonstration af varmepumper i stor skala.
- Der er ingen tvivl om, at energiaftalen betyder nogle ret voldsomme prisfald. Det har man set i kraftvarmeværker, som før har fået lov at få frit brændselsvalg: Priserne er faldet, siger Per Clausen.
