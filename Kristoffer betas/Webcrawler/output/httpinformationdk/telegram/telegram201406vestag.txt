Vestager: Vi svigter ikke CO2-reduktionen
Vækstplanen svækker ikke mål for CO2-reduktion i energiaftale, siger økonomiminister Margrethe Vestager.


 Vækstplanen, som regeringen og Venstre er blevet enige om, sænker slet ikke ambitionerne om, at CO2-udslippet i 2020 skal være 40 procent mindre end i 1990.
Det fastslår økonomi- og indenrigsminister Margrethe Vestager (R). Hun afviser kritikken fra SF's formand, Pia Olsen Dyhr, som vil spænde ben for vækstplanen med krav om, at regeringen skal bevare CO2-målet.
- Det tror jeg ikke. I dén balance, som vi holder, er der dels mål for, hvor meget vind vi skal have i vort el-system. Vi lå på knap 50 procent, da vi lavede energiaftalen i 2012. Med denne skitse kommer vi til at ligge på knap 53 procent. Der er et plus dér, siger Margrethe Vestager.
- For CO2 har vi først det fulde overblik i august. Men vi har sat (penge, red.) af, så vi kan håndtere problemet, fordi vi laver en forsyningssikkerhedsafgift med andre virkemidler. Derfor bør der faktisk ikke være et problem, mener hun.
I regeringsgrundlaget lover regeringen, at CO2-udslippet i 2020 skal ligge 40 procent under niveauet i 1990. Politisk er der ingen problemer i, at SR-regeringen laver en skitse til vækstplanen med Venstre frem for med SF og Enhedslisten, mener Margrethe Vestager.
- Det kan aldrig være et problem, når en regering skaber løsninger, som er gode for virksomheder og for borgere.
Spørgsmål: - Men regeringens vælgere havde måske ventet, at I havde kigget mere til venstrefløjen end til Venstre?
- Jeg håber sandelig, at vores vælgere forventer af os, at vi skaber løsninger, og at vi så samarbejder med dem, der vil. Vi har skabt en skitse med Venstre, som så er åben for partier - både i energi- og beskæftigelsesforligene og helt bredt, siger Margrethe Vestager.
Mange af vækstplanens forslag er nemlig slet ikke omfattet af forlig, påpeger hun.
- Man kan bare kaste sig ind i det og sige: Det vil jeg godt lave om, siger Margrethe Vestager.
