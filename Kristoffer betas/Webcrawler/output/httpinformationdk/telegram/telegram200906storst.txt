Stor støtte til Wilders-parti ved EU-valg



 Det højreekstremistiske Frihedsparti (PVV), der ledes af den kontroversielle Geert Wilders, sikrede sig 14,8 pct. af stemmerne ved valget i dag i Hollands til EU-Parlamentet. Det viser valgstedsprognoser offentliggjort efter at valgstederne lukkede.
 Kun Kristdemokraterne (CDA) under premierminister Jan Peter Balkenende opnåede flere stemmer end PVV. Ifølge valgstedsprognoserne opnår CDA 20,3 pct. af de hollandske stemmer.
 CDA's koalitionspartner, arbejderpartiet PvdA, får 13,4 af stemmerne viser prognosen gennemført af meningsmålingsinstituttet Synovate.
 Den kontroversielle men populære Wilders havde sat sig selv på stemmesedlen for PVV i forsøget på at skabe en solid valgsejr.
 Wilders havde dog sat sit navn nederst på listen, hvilket betyder, at han ikke selv kommer til at føre politik i det samme EU-Parlament, som tidligere har forbudt ham at komme og vise hans anti-islamiske film, Fitna. 
