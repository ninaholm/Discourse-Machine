FAKTA: Derfor afviser transportministeren roadpricing
Roadpricing er ikke regeringens politik i øjeblikket, fastslår transportminister Pia Olsen Dyhr (SF).


 Transportminister Pia Olsen Dyhr (SF) afviser at indføre roadpricing på landsplan på nuværende tidspunkt trods anbefaling fra Trængselskommissionen om forsøg med roadpricing for at få mere erfaring med afgifter for danskernes brug af vejene.
Kommissionen peger på roadpricing som det redskab, der har "størst potentiale til effektivt at nedbringe trængslen på sigt". Her er transportministerens forklaring på, hvorfor regeringen ikke vil indføre et forsøg eller fuld indfasning på landsplan:
- Vi vurderer, at det på nuværende tidspunkt er for tidligt at arbejde videre med roadpricing, siger Pia Olsen Dyhr.
- Erfaringer fra rejsekort og IC4 viser, at arbejde med egen teknologi kan være risikabelt og omkostningsfuldt, siger ministeren.
- Vi afventer udarbejdelser af standarder i udlandet, lyder det
- Vi diskuterer anbefalingerne med forligskredsen bag "Bedre og billigere kollektiv trafik" (Enhedslisten og Dansk Folkeparti, red.), fortæller ministeren.
- Roadpricing er overordnet baseret på et sundt princip om, at forureneren betaler, lyder det fra transportministeren.
Trængselskommissionen blev nedsat af regeringen, Enhedslisten og Dansk Folkeparti 12. juni 2012, efter at planen om en betalingsring blev skrottet.
