Stoltenberg: Separatister kan angribe med kort varsel
Rusland har ifølge Nato oprustet langs grænserne mellem Ukraine og Rusland, men også inde i Østukraine.


 Rusland og prorussiske separatister i det østlige Ukraine har nu kapaciteten til at lancere nye angreb med kort varsel, lyder det fra Natos generalsekretær, Jens Stoltenberg, på et pressemøde mandag i Bruxelles.
- Vi har i løbet af de sidste uger set forsat støtte fra Rusland til separatisterne med træning og styrker.
- Nu har de kapaciteten til at lancere nye angreb med kort varsel, siger Jens Stoltenberg.
Han påpeger dog, at man ikke kan vide noget med sikkerhed omkring intentionen med oprustningen.
- Men lige meget hvad opfordrer vi Rusland til at trække sin støtte tilbage, fordi det er en overtrædelse af Minsk-aftalen.
Pressemødet er få dage før, at Natos udenrigsministre skal mødes i Antalya i Tyrkiet. Her skal ministrene også tale om situationen i det østlige Ukraine.
