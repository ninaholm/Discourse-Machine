Vestas-aktie får tæsk efter nedjustering
En nedjustering betyder, at Vestas-aktien falder med 24,3 procent. Det er for hård en medfart, mener ekspert.


 Problemer i Tyskland betyder kursklø til Vestas.
På otte timer i børsens åbningstid mandag mistede Vestas fuldstændig pusten, og aktien falder med 24,3 procent og koster nu 84,35 kroner.
Årsagen til de mange smæk skyldes en nedjustering af koncernens omsætning, som blev meldt ud sent søndag.
Og ifølge analytiker hos Sydbank Jacob Pedersen fælder aktiemarkedet en for hård dom over den danske vindmølleproducent.
- Det er en meget hård reaktion på noget, der for mig at se blot er en krusning på vandet for Vestas, siger han og fortsætter:
 - Men det er et meget godt billede på det, der har styret Vestas-aktien igennem det sidste lange stykke tid. Nemlig en stor mistillid til, om selskabet kan leve op til de forventninger, som bliver udstukket.
Det er problemer på en fabrik i Tyskland, der producerer generatorer til vindmøllerne, og ikke manglende ordrer, der ligger til grund for nedjusteringen.
At generatorerne nu ikke kan laves betyder, at Vestas ikke kan nå at få en række leverancer gjort færdige inden årets udgang.
Men ifølge Jacob Pedersen retfærdiggør det ikke mandagens hårde medfart på aktiemarkedet.
- Det her drejer sig om, at man flytter noget omsætning ind i det næste år. Tvivlen om fabrikken i Tyskland er reel nok, men burde slet ikke kunne fremkalde sådan en reaktion.
- Men det viser, at skeptikerne er dem, der har vind i sejlene, og at de ikke har tillid til ledelsen, siger han.
Samlet nedjusterede Vestas søndag omsætningen med syv milliarder kroner til 45 milliarder i år.
Jacob Pedersen vurderer, at Vestas' aktie burde kunne stige på en god ordre, men at udviklingen i den nærmeste fremtid er svær at spå om.
- Vi ved, at den her mistillid har det med at lægge sig lidt som en dyne og holde kursen nede.
- Spørgsmålet i de næste dage bliver, om investorerne lige sunder sig og ser, at det ikke er så galt, eller om der følger en byge af nedjusteringer fra analytikerne, siger Sydbank-analytikeren.
Siden årsskiftet er værdien i Vestas halveret.
