Ældre Sagen taber opgør om hjemmehjælp
Køge Kommune får igen medhold i retssystemet i sagen om forringelser af hjemmehjælpen.


 Det er ikke ulovligt at begrænse hjemmehjælpen til ældre, fordi der skal spares.
Højesteret har torsdag givet Køge Kommune medhold i den principielle sag, hvor Ældre Sagen påstod, at forringelsen var ugyldig i forhold til serviceloven.
Landets øverste domstol frifinder ligesom Østre Landsret Køge Kommune. Men dommerne er uenige, og et mindretal giver Ældre Sagen medhold, når det gælder de to af kommunens afgørelser.
Retssagen har drejet sig om to borgere. 87-årige Minna Jørgensen fik i 2010 skåret sin hjælp ned til en halv time hver 14. dag. Og 77-årige Svend Erik Hansen mistede helt hjælpen på en time og 15 minutters rengøring hver anden uge.
Ældre Sagen har hævdet, at forringelsen af hjælpen ikke må begrundes med kommunale lommesmerter - og at behandlingen af kvinden og manden derfor var ude af takt med loven.
Men Køge Kommune har altså fået medhold i retssagen, hvilket også skete i november sidste år i Østre Landsret.
Dommerne fastslår, at de to afgørelser blev truffet i overensstemmelse med fastsatte kvalitetsstandarder efter en konkret, individuel vurdering af de to ældres behov.
Men de fem dommere er ikke enige. De har delt sig i to fløje på tre og to.
Mindretallet på to dommere mener, at kommunen ikke var berettiget til at afslå hjælpen i marts 2010. Disse afgørelser er ugyldige, mener de to dommere, som dog er stemt ned.
Forud for afgørelsen sagde Ældre Sagen, at man var bange for, at praksis fra Køge skulle brede sig til andre kommuner i landet.
Det har også været et argument for interesseorganisationen, at gamle mennesker gennem livet har betalt mange penge i skat.
- Den skat opfatter man jo som en forsikring. Og det kan ikke nytte noget, hvis et forsikringsselskab pludselig begynder at udtynde udbetalingerne i forhold til, hvad de har lovet, mener organisationens direktør, Bjarne Hastrup.
