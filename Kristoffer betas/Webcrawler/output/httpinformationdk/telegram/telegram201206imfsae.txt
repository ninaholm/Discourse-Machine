IMF sætter beløb på spanske bankers behov
De svage spanske banker har brug for mindst 40 milliarder euro i ny kapital, ifølge Valutafonden.


 Spaniens svækkede banker skal tilføres mindst 40 milliarder euro (knap 300 milliarder kroner) for have den finansielle styrke til at overleve. Muligvis er bankernes reelle behov dobbelt så stort.
Det vurderer Den Internationale Valutafond (IMF) efter en granskning af bankernes regnskabsbøger og efter at have gennemført en test af, hvor godt bankerne er rustet til at modstå eventuelle nye finansielle chok.
Stresstesten viser, ifølge en meddelelse fra IMF natten til lørdag, at de to største banker, BBVA og Santander, er solidt polstret mod yderligere problemer i den spanske økonomi.
 Men resten af sektoren vil ikke kunne modstå for eksempel nye prisfald på boligmarkedet eller en forværring af den økonomiske vækst.
- De største banker er tilstrækkelig kapitaliseret. Men adskillige andre har et samlet behov på omkring 40 milliarder euro for at opfylde de nye kapitalkrav, skriver IMF.
Valutafonden understreger, at beløbet ikke omfatter de udgifter til omstruktureringer, afskedigelser for eksempel, som mange banker er tvunget ud i. Og beløbet dækker heller ikke nye nedskrivninger på bankernes udlån.
En ansat hos Valutafonden siger til nyhedsbureauet AFP, at de 40 milliarder euro er et minimumsbeløb. Sandsynligvis har bankerne brug for op til til dobbelt så meget i frisk kapital. En stabilisering af banksektoren vil dermed løbe op i 80 milliarder euro.
Ifølge ubekræftede rygter vil de øvrige lande i eurozonen, måske allerede lørdag, komme Spanien til undsætning ved at stille kapital til rådighed for bankerne.


