Ukrainsk leder: Putin-rådgiver organiserede snigskytter
Porosjenko retter hårde beskyldninger mod en af Putins nærmeste rådgivere. Rusland afviser det som nonsens.


 Oplysninger fra det ukrainske politi viser, at en af den russiske præsident, Vladimir Putins, nære rådgivere instruerede nogle af de snigskytter, som for et år siden skød og dræbte demonstranter i Ukraine.
Det hævder i hvert fald den ukrainske præsident, Petro Porosjenko, mens en talsmand for det russiske udenrigsministerium afviser beskyldningerne som "nonsens".
Rådgiveren, Vladislav Surkov, var ifølge Porosjenko med til at organisere udenlandske snigskytter, som skød og dræbte omkring 100 mennesker i løbet af en tre dage lang periode i den ukrainske hovedstad Kijev sidste år.
Det skete under protester mod den daværende præsident, Viktor Janukovitj, som havde opbakning fra Rusland. Janukovitj er siden flygtet til Rusland.
Beskyldningerne fra Porosjenko kom under et møde med nogle af de pårørende til de omtrent 100 ofre for snigskytternes terror. Mødet fandt sted i forbindelse med markeringen af den første årsdag for protesterne på Maidan-pladsen i Kijev.
Porosjenko siger i en meddelelse på sin hjemmeside, at han for få dage siden fik at vide fra den statslige sikkerhedstjeneste, at der findes beviser for, at Surkov "stod i spidsen for organiseringen af grupper af udenlandske snigskytter på Maidan".
Porosjenko tilføjer, at opkaldslister viser, at der var jævnlig telefonkontakt mellem Janukovitj og de russiske sikkerhedsstyrker. Ifølge den ukrainske præsident viser det "en klar russisk forbindelse" til skyderierne.
Vladislav Surkov er en af Putins nærmeste rådgivere. Hans navn står på EU's sanktionsliste, og dermed er han forment indrejse i EU og har fået indefrosset penge, han måtte have stående i europæiske banker.
