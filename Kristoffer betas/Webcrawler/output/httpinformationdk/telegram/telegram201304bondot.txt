Bondo tager gerne et pusterum fra lockouten
Lærerformanden er klar til at sætte lockouten i bero og vende tilbage til forhandlingsbordet for en tid.


 Landets mange tusinde folkeskoleelever holder fri på tredje uge, og da Danmarks Lærerforening og Kommunernes Landsforening (KL) fortsat ikke nærmer sig hinanden, er en suspendering af konflikten en fremragende idé.
Det mener lærerformand Anders Bondo Christensen, efter at LO-formand Harald Børsting mandag aften lancerede forslaget om at suspendere konflikten og i stedet vende tilbage til forhandlingsbordet.
- Jo før den her konflikt bliver stoppet, jo bedre, siger Anders Bondo Christensen.
- Jeg foreslog faktisk noget tilsvarende, inden konflikten gik i gang - at vi skulle droppe den konflikt og forhandle videre her i overenskomstperioden. Så det har jeg ingen problemer med, siger lærerformanden.
Harald Børsting påpeger over for TV 2 News, at en suspendering vil kunne skabe et rum for en ny seriøs forhandlingsrunde, hvor parterne giver sig tid til at finde en løsning.
Og det er der ifølge Anders Bondo Christensen behov for.
 - Jeg er kommet med mange forslag, og KL er kommet med ét. Hver gang vi kommer med forslag, så bliver vi afvist. Det er værd at huske på, at det ikke er os, der er kommet med krav, det er KL, der har et krav, som de står fuldstændig ultimativt på.
- Hvis det havde været det modsatte, så havde der jo været et ramaskrig mod lærerne over, at de på den måde tog eleverne som gidsler. Nu er det altså KL, der tager gidsler, og de har ingen forhandlingsvilje overhovedet, siger Anders Bondo Christensen.
KL's chefforhandler, Michael Ziegler, ser imidlertid ingen grund til at suspendere lockouten, da den efter hans mening ikke forhindrer forhandling.
Ziegler mener dog ikke umiddelbart, at der er grundlag for nye forhandlinger, før der kommer nye indrømmelser fra lærerne, forklarer han over for Ritzau.
