EL lufter på ny krav om lovbestemte normeringer
Partiet kræver et loft over antallet af børn, som en voksen må have ansvaret for i landets daginstitutioner.


 Det skal være slut med historier om pædagoger, der står alene med både 10 og 20 børn. Det mener Enhedslisten, efter at flere eksperter slår alarm i Politiken over det stadigt lavere antal medarbejdere per barn.
Partiet vil have indført lovsikrede minimumnormeringer i landets daginstitutioner og vil gøre det til et hovedkrav i forhandlingerne om det børneudspil, regeringen ventes at fremlægge inden for de kommende uger.
- Der er kun én ting, der kan sikre, at vi får genskabt kvaliteten i vores daginstitutioner, og det er en lovbestemt minimumnormering i stil med det klasseloft, som vi kender fra folkeskolen, siger Enhedslistens børneordfører, Rosa Lund, i en skriftlig udtalelse.
En ny rapport fra pædagogmedhjælpernes fagforening FOA viser, at mange af de mindste børn - som i gennemsnit er 11,4 sammen på en vuggestuestue - tilbringer langt størstedelen af dagen med under tre voksne.
- Hidtil har regeringen og også SF afvist lovsikrede minimumnormeringer, men jeg håber, at den nye undersøgelse og eksperternes advarsler vil få dem til at genoverveje deres afvisning.
- Når vi er kommet så langt ud, at børnenes trivsel og udvikling er truet, så håber jeg, at vi kan samle flertal om at indføre klare regler for, hvor mange børn der må være per voksen, siger Rosa Lund.
Hun henviser blandt andet til, at flere eksperter i Politiken udtrykker bekymring over udviklingen:
- Det her er et bredt problem, og det bliver jeg faktisk forskrækket over at høre. Så er normeringen så dårlig, at børnene vil få dårligere mulighed for at trives, udvikle sig og lære noget, siger Grethe Kragh-Müller, børnepsykolog, lektor og forsker i daginstitutioner ved Aarhus Universitet, til Politiken.
Konkret foreslår Enhedslisten, at der maksimalt må være tre børn per voksen i vuggestue og dagpleje og højst seks børn per voksen i børnehaven.
