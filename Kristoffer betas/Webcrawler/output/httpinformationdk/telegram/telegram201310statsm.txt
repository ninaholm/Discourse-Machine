Statsministeren tager imod invitation om samarbejde
HK vil gerne knytte tættere bånd til Socialdemokraterne. Helle Thorning-Schmidt tager imod invitationen.


 Statsminister Helle Thorning-Schmidt (S) tøver ikke med at tage imod en åben invitation fra HK's formand, Kim Simonsen, om et tættere samarbejde.
På HK's kongres i København opfordrer Simonsen torsdag arbejderpartierne, fagbevægelsen, de sociale bevægelser og de progressive virksomhedsledere til at arbejder sammen.
- Jeg tager med glæde mod invitationen om samarbejde. Og jeg glæder mig til et stærkt samarbejde med HK, lød det fra talerstolen i Tivoli Kongrescenter, da Helle Thorning-Schmidt klædt helt i rødt indtog scenen.
- Jeg er statsminister - men jeg er også socialdemokrat Og mit mål har hele tiden været siden dag ét at gøre en forskel for almindelige lønmodtagere, lød det fra statsministeren.
Kim Simonsen har det forbehold, at skal der være et tættere samarbejde, så skal Socialdemokraterne også yde. En tæt alliance mellem fagbevægelsen og Socialdemokraterne giver kun mening, hvis det er til fordel for HK-medlemmerne.
Og Helle Thorning-Schmidt mener, at man allerede har taget de første skridt i den retning:
- Vi har gennemført en skattereform, hvor helt almindelige lønmodtageres arbejdsindsats belønnes. Vi har gennemført en stor vækstplan, og vi har fra start prioriteret offentlige investeringer, siger statsministeren på kongressen.
- Vi skal i de kommende år have fremgang og udvikling i både den private og i den offentlige sektor, siger hun.
Helle Thorning-Schmidt slår fast, at hun ikke ønsker nulvækst i den offentlige sektor, for det vil betyde nedskæringer, færre offentlige ansatte - og i sidste ende vil det gå ud over borgerne.
En dugfrisk måling blandt medlemmerne i HK viser, at medlemmerne også står bag den siddende regering. 57 procent af medlemmerne peger på, at den nuværende regering skal fortsætte - og samlet får Socialdemokraterne 31 procent af stemmerne.
