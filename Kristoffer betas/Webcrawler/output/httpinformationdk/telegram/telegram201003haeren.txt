Hæren overhørte advarsler om massakre



 Mere end 500 nigerianere mistede ifølge lokale myndigheder i weekenden livet i en ny omgang sammenstød mellem muslimer og kristne i landet. 
Men det behøvede ikke at være gået så galt, siger guvernøren for delstaten Plateau, Jonah Jang, til den engelske tv-station BBC's hjemmeside. 
Jonah Jang siger, at han flere timer før kampene brød ud fik oplysninger om, at bevæbnede mennesker var på gaden. Han advarede derfor hæren om, at noget var under opsejling - men ingen reagerede, siger han. 
- Omkring tre timer efter blev jeg vækket ved, at jeg fik at vide, at de var begyndt at brænde byen ned og hakke folk ihjel, fortæller Jonah Jang. 
- Jeg forsøgte at få fat i hærcheferne, men jeg kunne ikke få fat i nogen af dem over telefonen. 
Nigerias politi har afvist anklagerne, mens hæren indtil videre har forholdt sig tavs. Dagen efter angrebene blev soldater sendt ud for at patruljere i de uroplagede områder. 
Under weekendens uroligheder blev en stor del af landsbyboerne jaget ud af deres stråtækte lerhytter, fanget og hakket ihjel med macheter. En overlevende fortæller til nyhedsbureauet AFP, at politi og militær var fraværende de tre timer, myrderierne varede. 
Gerningsmændene tilhører det islamiske Fulani-nomadefolk, der angiveligt ønskede at hævne en lignende massakre på muslimer i januar, hvor mellem 300 og 600 mistede livet.
Tirsdag lød der nye skudsalver nær hovedstaden Jos, og flere beboere i Plateau-delstaten er flygtet fra deres hjem for at undgå nye uroligheder.
