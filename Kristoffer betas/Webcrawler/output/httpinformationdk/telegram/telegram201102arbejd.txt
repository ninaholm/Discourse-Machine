Arbejdsnedlæggelse i Københavns Lufthavn
Københavns Lufthavn er ramt af arbejdsnedlæggelse. Det får konsekvenser i form af forsinkelser og aflysninger.


 Københavns Lufthavn i Kastrup (CPH) er torsdag formiddag ramt af arbejdsnedlæggelse blandt forskellige faggrupper. De er utilfredse med regeringens planer om at afskaffe efterlønnen.
Omkring klokken 10.45 er meddelelsen blevet videregivet gennem lufthavnens højttalere. 
Arbejdsnedlæggelsen vil få konsekvenser i form af forsinkelser og aflysninger.
- CPH vil i samarbejde med flyselskaberne forsøge at opretholde lufthavnens drift, men arbejdsnedlæggelsen kan berøre en række funktioner, der forhindrer opretholdelse af normal drift i lufthavnen. 
- Passagererne må derfor regne med, at der opstår forsinkelser og aflysninger i dagens løb, står der i pressemeddelelsen.
Pressechef i Københavns Lufthavn Søren Hedegaard Nielsen oplyser til Ritzau, at omkring 100 fly til og fra lufthavnen vil blive påvirket frem til klokken 13.
- Mit bedste bud er, at vi de næste timer kommer til at køre i slow motion, siger han.
- Det er ærgerligt, at passagererne på den måde bliver taget som gidsler, fortsætter Søren Hedegaard Nielsen.
Det er endnu usikkert, om arbejdsnedlæggelsen vil blive opretholdt efter klokken 13.
Søren Hedegaard Nielsen fortæller, at strejken specifikt rammer fueling (påførsel af flybrændstof) og i det hele taget klargøringen af flyene samt catering og rengøring.
Københavns Lufthavns hjemmeside vil løbende blive opdateret med aktuel driftsinformation. 
