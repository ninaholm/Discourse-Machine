Nyfødt prins' bedsteforældre: Han er meget smuk
Den nyfødte britiske prins' mormor og morfar, Carole og Michael Middleton, har besøgt deres barnebarn.


 Prins William og hertuginde Kates nyfødte søn er "meget smuk", hvis man spørger den lille prins' mormor og morfar, Carole og Michael Middleton.
De to nyudklækkede bedsteforældre har som de første besøgt Kate, William og den lille nyfødte på St. Mary's Hospital i London, hvor den britiske prins kom til verden mandag eftermiddag.
Ifølge Carole Middleton har både Kate og William det "fabelagtigt".
- De har det begge to rigtig godt, og vi er så begejstrede, siger Carole Middleton, da hun møder hele den fremmødte verdenspresse ude foran hospitalet efter besøget.
Sammen med sin mand, Michael Middleton, har hun været på besøg hos den lille nye familie i en times tid.
På spørgsmålet om den nyfødte prins' navn, svarer Carole Middleton, at hun "absolut ikke vil afsløre det".
Middleton-ægteparret overraskede de mange fremmødte journalister og fotografer, da de tirsdag eftermiddag ankom til hospitalet i en ganske almindelig taxa.
De er de første, der får lov til at se den lille dreng og lykønske Kate og William. Men siden mandagens fødsel er det strømmet ind med skriftlige lykønskninger fra resten af den royale familie samt politikere, skuespillere og myndigheder.
I Danmark oplyser hoffet til Ritzau, at der ikke er tradition for at sende officielle lykønskninger til andre kongehuse, når der fødes nye tronarvinger. Den slags ordner man privat.
Men hoffet oplyser ikke, om der allerede er afsendt en sådan privat lykønskning.
