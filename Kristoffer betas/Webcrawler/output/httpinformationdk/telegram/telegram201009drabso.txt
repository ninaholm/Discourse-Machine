Drabsorgie kan bunde i familiestrid
Politiet frigiver flere detaljer om kvinde i Sydtyskland, der dræbte sin lille søn og hans far, inden hun fortsatte sit blodige forehavende.


 Tysk politi mener, at det var en familiestrid, der i weekenden fik en kvinde til at gå amok. Hun dræbte sin lille dreng og sin tidligere samlever, sprængte sin lejlighed i luften og fortsatte sit morderiske forehavende på et hospital på den anden side af vejen.
Det stoppede først, da politiet dræbte hende med skud.
Politiet formoder, at den femårige dreng og hans far blev dræbt i deres lejlighed i byen Lörrach, inden kvinden satte ild til hjemmet sent søndag.
Den 41-årige jurist, hvis navn ikke er frigivet, løb ud på gaden, hvor hun med en pistol skød og hårdt sårede to tilfældige personer. Herefter fortsatte hun ind på et hospital på den anden side af gaden.
- Inde på hospitalet dræbte kvinden en ansat og åbnede ild mod politiet, da de ankom. I den efterfølgende skudveksling blev en betjent alvorligt såret og kvinden dræbt, siger politiet mandag.	
De tyske medier rapporterer, at kvinden dræbte den hospitalsansatte med en kniv. Der udbrød panik blandt patienterne, der skreg på hjælp og forsøgte at komme i sikkerhed på hospitalets stuer, i kælderen og selv på hospitalets tag.
- Efter brandfolkene havde slukket ilden, fandt de i den totalt udbrændte lejlighed to livløse kroppe, en mand og et femårig barn, siger politiet.
Avisen Bild skriver, at kvinden og den dræbte mand gik fra hinanden for otte uger siden.
Byen Lörrach med 48.000 indbyggere ligger nær grænsen til Schweiz og Frankrig. Her vil politiet senere mandag på et pressemøde redegøre for, hvor langt man er i efterforskningen.
