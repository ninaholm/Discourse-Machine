I hver femte time er læreren ikke uddannet i faget
Især dækningen af natur og teknik er svag, og det er dybt problematisk mener elever og eksperter.


 Når eleverne i folkeskolen møder til time, er det langtfra sikkert, at den lærer, der står bag katederet, er uddannet til at undervise i netop det fag, skriver Politiken torsdag.
Det viser en kortlægning fra Undervisningsministeriet, som bygger på indberetninger fra 1100 folkeskoler og 36.120 lærere.
 I 80,4 procent af timerne har underviserne såkaldt undervisningskompetence i faget - enten fra læreruddannelsen eller fra efteruddannelse. I 19,6 procent af timerne har de ikke.
Det går ud over elevernes resultater, siger Jan Mejding, lektor ved Institut for Uddannelse og Pædagogik, Aarhus Universitet
- En sprudlende og engagerende lærer, der ikke har den faglige ballast, kan klare sig et stykke tid. Men den faglige målsætning vil begynde at vakle, fordi læreren ikke kender til kerneelementerne i faget.
- Det vil ramme eleverne, der til folkeskolens afgangsprøve vil sige: Gud, vi fik jo aldrig lært noget, siger Jan Mejding til Politiken.
Formanden for Danske Skoleelever, Miranda Dagsson, er både enig og overrasket:
- 20 procent er højt. Det værste er, at det kan følge én igennem det videre undervisningsforløb, fordi man måske mangler viden inden for nogle områder, siger hun til Politiken.
Der er stor forskel på lærernes kompetencedækning i de forskellige fag. De bedst dækkede fag er fysik/kemi og dansk, mens det er i 51,1 procent af tiden i natur og teknik, som eleverne har fra 1. til 6. klasse.
Det er "dybt tragisk", at dækningen er så lav i natur og teknik, siger professor Niels Egelund, Institut for Uddannelse og pædagogik, Aarhus Universitet.
Undervisningsminister Christine Antorini (S) erkender, at "det ikke er godt nok", når hver femte time udføres af en underviser uden fagkompetence.
- Det er præcis derfor, vi laver den satsning, som vi gør nu, siger Antorini til Politiken med henvisning til et af de centrale elementer i folkeskolereformen, som er en milliard kroner til efteruddannelse af lærere.
Det skal føre til, at 95 procent af timerne i 2020 udføres af personer, der har kompetence i de fag, de underviser i.
