Mænd er parate til at skrotte rollen som forsørger
Det er helt okay, hvis det er kvinden i parforholdet, der hiver pengene hjem, mener et flertal af danskerne


 
	Selvom det som regel stadig er manden, der tjener flest penge i parforholdene herhjemme, så ville det være i orden, hvis det var omvendt.

	Faktisk ville 62 procent af de adspurgte mænd i en rundspørge fra Gallup have det godt med være i et forhold, hvor kvinden tjener mest, skriver Berlingske.

	To procent af mændene ville have det dårligt med det, mens 31 procent ville have det hverken godt eller skidt med, at kvinden havde den tungeste lønpose.

	- Det viser, at der er sket et skred i vores holdninger til kønnene, og at den traditionelle opdeling med manden som hovedforsørger ikke eksisterer i samme grad, siger Pernille Tanggaard Andersen, sociolog og lektor ved Syddansk Universitet, til Berlingske.

	- For begge køn er der for alvor ved at komme et opbrud i synet på, hvad der en "rigtig" mand og en "rigtig" kvinde, og mænd ligger ikke længere i så høj grad under for presset om at være hovedforsørger, fortsætter hun.

	Mænd er mest positivt stemt over for at give forsørgerrollen videre til kvinden. For spørger man både mænd og kvinder ville 59 procent af danskerne have det godt med, at kvinden tjener mest, skriver avisen.

	32 procent siger, at de hverken ville have det godt eller dårligt med kvinden som forholdets skaffedyr. Bare én procent ville have det skidt med det.

	- Det kommer bag på mig, at så mange ville have det godt med, at kvinden tjener mest. For jeg synes trods alt, at de stadig mange steder hersker gamle forestillinger om, hvordan man skal være mænd, og hvordan man skal være kvinder, siger kønssociolog Cecilie Nørgaard til Berlingske.

	Blandt kvinderne ville 54 procent have det godt med at være hovedforsørgeren.

	45 procent af mændene svarer dog, at de tjener mest i parholdet. 19 procent af kvinderne siger, at det er dem, der hiver flest penge hjem.

