SF: Derfor appellerer vi til Thorning om dagpenge
Vi ved jo godt, hvem der blokerer for en dagpengeløsning, siger Pia Olsen Dyhr om ny annoncekampagne mod S


 SF lancerer tirsdag en annoncekampagne i et forsøg på at påvirke statsminister Helle Thorning-Schmidt (S) holdning til dagpengereglerne.
- Vi ved jo godt, at det er De Radikale, der blokerer for en løsning. Så hvis der er nogen, der skal få det her igennem regeringen, så er det Socialdemokraterne og derfor kommer vi med den her appel til Helle Thorning-Schmidt, siger SF's formand Pia Olsen Dyhr.
Offensiven kommer på dagen, hvor nye tal viser, at mere end 40.000 personer er faldet ud af dagpengesystemet og samtidig med, at Socialdemokraterne indleder deres sommergruppemøde. I forrige uge udelukkede Helle Thorning-Schmidt enhver ændring af reglerne.
- Vi er nødt til at finde en løsning og kigge på retten til at optjene dagpenge. Det her handler ikke om SF, men om mennesker, der har arbejdet i 25-30 år, betalt skat og som nu mister retten til dagpenge, siger Pia Olsen Dyhr.
Dagpengereformen, som blev gennemført af det daværende VKO-flertal sammen med De Radikale halverede dagpengeperioden fra fire til to år, mens genoptjeningsperioden blev fordoblet fra 26 uger til 52 uger.
- Det var en dobbeltstraf. Vi skal have halveret den tid, det tager at optjene dagpenge. Mange mennesker tager vikariater og småjobs, men de når ikke op på et års arbejde, i de tre år man tæller sammen. Men de kan måske godt nå op på et halvt år, siger hun.
- Vi kommer ikke med ultimative krav. Men jeg har svært ved at forestille mig, at en S-ledet regering ikke kan finde en løsning på det her.
