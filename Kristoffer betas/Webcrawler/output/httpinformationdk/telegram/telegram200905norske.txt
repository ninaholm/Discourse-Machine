Norsk Everest-klatrers tilstand kritisk



 En norsk bjergbestiger, som var meldt savnet på Mount Everest, er fundet i live i 6200 meters højde.
 Det oplyser flere norske medier i dag.
 Men tilstanden for den 39-årige bjergbestiger Jarle Trå er kritisk, rapporterer norsk radio NRK.
 - Situationen for Jarle er meget kritisk. Han er stærkt nedkølet, og han har store frostskader på hænder og fødder. Vi gør, hvad vi kan for at stabilisere hans tilstand, siger en af de andre klatrere fra ekspeditionen, Stein Grønnerøe, til NRK.
 Jarle Trå forsvandt fra sin gruppe i fredags. Han befandt sig da i 8500 meters højde og forlod gruppen for at stige de sidste 350 meter op til Mount Everests tinde alene - og uden at bruge iltapparat.
 Jarle Trå blev tilsyneladende fundet af en gruppe sherpaer, der bærer bagage for bjergbestigere, og ført ned til en lejr.
 Pressetalsmanden for ekspeditionen, Olav Grotheim, siger, at Jarle Trå havde nået Mount Everests top, inden han blev reddet. Problemerne skal være opstået på vej ned.

