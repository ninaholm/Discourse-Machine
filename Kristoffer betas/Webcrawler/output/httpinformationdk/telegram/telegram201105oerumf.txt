Ørum forlader tomhændet forhandlingerne
Forhandlingerne mellem regeringen og Kristendemokraternes Per Ørum Jørgensen er brudt sammen.


 Han havde stemt for genindførsel af grænsekontrol og en lang række strafskærpelser, Kristendemokraternes Per Ørum Jørgensen.
Men da tiden onsdag var kommet til hans store mærkesag, akutmodtagelse i Holstebro, Næstved og Svendborg efter 2018, så blev han mødt af en blank afvisning af Finansminister Claus Hjort Frederiksen.
Derfor valgte Per Ørum Jørgensen onsdag eftermiddag at forlade forhandlingerne om en ny sundhedspakke og dermed også de 2020-forhandlinger, som han indtil videre har leveret det afgørende 90. mandat til regeringen.
- Det mest sandsynlige er, at vi nu forlader forhandlingerne. Så må regeringen finde sit flertal til anden side, siger Per Ørum Jørgensen.
- Vi har ikke rigtig fået indrømmelser, og jeg har ingen intentioner om at vende tilbage til forhandlingsbordet, lød det slukøret fra Per Ørum Jørgensen, der allerede tirsdag fastslog, at han og regeringen sad på hver deres planet i spørgsmålet om akutmodtagelse i yderområder.
Ørum ville umiddelbart efter forhandlingssammenbruddet ikke sige, om han nu fortryder nogle af de ting, han undervejs har lagt stemme til i håbet om at redde akutmodtagelsen i Holstebro.
- Nu går vi tingene igennem i partiets hovedbestyrelse, og så må vi se. Jeg vil slet ikke gå ind i den diskussion nu og her, lød det fra Kristendemokraternes enlige repræsentant i Folketinget.
Ud over sin velsignelse af tryghedspakken samt aftalen om øget grænsekontrol, så har Per Ørum Jørgensen også lagt stemme til tilbagetrækningsreformen, der indbærer forringelser af efterlønsordningen og folkepensionen.
Regeringen skal nu i gang med at finde nye løsgængere eller partier, der kan sikre det afgørende 90. mandat, som Per Ørum Jørgensen nu tager med sig ud af forhandlingslokalet.
