Venstre afviser dommedagssnak om knallertblodbad
Lavere aldersgrænser for knallertkørekort mindsker ikke trafiksikkerheden, lover Venstre.


 Der er tale om dommedagsprofetier, når en trafikforsker kalder Venstres forslag om lavere aldersgrænser for knallertkørekort for et blodbad.
Sådan lyder reaktionen fra Venstres Karsten Nonbo, som er formand for Færdselssikkerhedskommissionen.
- Dommedagsdommerne gør alle til bøller. Så længe de unge overholder restriktionerne, så bliver de ikke en del af blodbadet, siger Nonbo til Ritzau.
Venstre-manden har ifølge eget udsagn været pennefører på forslaget, som vil give 15-årige adgang til det lille knallertkørekort og 16-årige adgang til store knallerter og små motorcykler. I dag er aldersgrænserne henholdsvis 16 og 18 år.
- Det skal give mere mobilitet, men vi vil også stille strengere krav til dem, der tager de her kørekort. De skal kunne frakendes dem, ligesom de skal kunne frakendes retten til at få kørekort til bil som 18-årige, hvis de piller ved knallerterne, pointerer Karsten Nonbo.
Forslaget har fået trafikforsker Niels Agerholm, som er lektor ved Aalborg Universitet, til at forudse et blodbad.
Det begrunder han med, at det udløste et markant fald i antallet af dræbte og kvæstede knallertkørere, da man i sin tid hævede alderskravet fra 15 til 16 år for de små knallerter, som må køre op til 30 kilometer i timen.
Men tiderne er skiftet, mener Karsten Nonbo.
- Vi har fået en bedre knallertpark, efter at vi er begyndt at registrere dem, og det betyder, at man ikke kører, ligesom man gjorde, da jeg var ung, siger han.
Spørgsmål: Så det her forslag har slet ingen betydning for trafiksikkerheden?
- Ikke når forudsætningen er, at vi er restriktive, og de unge får uddannelsen og holder sig til det, vi giver dem lov til. Så går det ikke ud over noget, lover Karsten Nonbo.
