Kirkeansatte vil fritages for homobryllupper
Kirkeansatte og meningsråd ønsker at slippe for vielser af homoseksuelle. Men kirkeministeriet siger nej.


 Organister, gravere, kirketjenere og andre kirkefunktionærer skal også kunne fritages fra at deltage i vielser af homoseksuelle.
Sådan lyder bønnen til kirkeminister Manu Sareen (R) fra i alt 157 præster, provster, menighedsråd, organisationer og privatpersoner.
Det fremgår af de i alt 1738 netop offentliggjorte høringssvar til lovforslaget om, at præster skal kunne slippe for at vie et par af samme køn, hvis præsten ønsker det.
Blandt andet skriver 40 organister, at de ønsker at blive fritaget fra at spille til homoseksuelles vielser, fordi de mener, at lovændringerne er "uforenelige med kristen ægteskabsforståelse".
- Skulle sådanne indføres, presses vi ud i en samvittighedskonflikt i vores daglige arbejde. Vi anmoder derfor om, at disse ritualer ikke indføres, eller alternativt at man sikrer kirkemusikeres ret til at blive fritaget for at medvirke, skriver de.
Menighedsfakultetet skriver, at kirken ikke er præsternes alene - og derfor bør menigheder, menighedsråd, ansatte funktionærer og andre medarbejdere i lige så høj grad kunne fritages for medvirken ved eventuelle vielser af homoseksuelle.
Men ønsket bliver klart afvist af kirkeministeriet. Herfra bliver der svaret, at "det teologiske ansvar for gennemførelse af en kirkelig vielse påhviler præsten".
- Kirkefunktionærerne vil, uanset om de deler præstens teologiske opfattelse, være forpligtet til at medvirke til, at den kirkelige handling kan gennemføres, skriver ministeriet i sin bemærkning.
Flere af høringsparterne anfører, at menighedsrådene med menighedsrådslovens §38 i hånden kan blokere for vielserne af par af samme køn. Men det hul i lovforslaget bliver nu lappet, skriver ministeriet.
"Bestemmelsen kan derfor ikke bruges til, at menighedsrådet kan blokere for, at et ritual for vielse af par af samme køn bruges i kirken", står der nu i lovforslaget.
Ud af de 1738 høringssvar er et af dem et svar med 1416 underskrifter.
