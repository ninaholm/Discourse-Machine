Sydkoreansk båd er sunket ved Antarktis
Fem fiskere er omkommet, og 17 er savnet, efter at en sydkoreansk trawler er gået ned ved Antarktis.


 En dybhavstrawler fra Sydkorea med 42 personer om bord er søndag sunket ved Antarktis. 
De newzealandske myndigheder oplyser, at fem personer er omkommet, og 17 savnes efter ulykken.
 Ross Henderson, der er talsmand for New Zealands maritime myndigheder, fortæller, at alle fartøjer i det afsidesliggende område er blevet bedt om at sejle mod stedet for at hjælpe med at søge efter overlevende. 
Et fly fra New Zealands luftvåben er ligeledes sendt til ulykkesstedet.
Firmaet bag redningsaktionen kan oplyse, at de 20 overlevende blev samlet op af et andet fartøj kort tid efter forliset. Muligheden for at finde flere overlevende er efterhånden meget lille, lyder det mandag morgen fra de newzealandske myndigheder. 
Hvad, der ligger til grund for ulykken, er endnu uklart.
- Vi modtog ingen nødsignaler, siger Ross Henderson. 
En talsmand for kystvagten ved den sydkoreanske havn, hvor fartøjet er tilknyttet, fortæller, at der var otte koreanere, otte kinesere, 11 indonesere, 11 vietnamesere, tre fra Filippinerne og én russer om bord på den forliste båd.
