Gjerskov udsætter forbud mod fiskeudsmid
Forbuddet mod at smide døde fisk i Skagerrak udskydes til januar 2014. Det skyldes manglende EU-regler.


 Fødevareminister Mette Gjerskov (S) udsætter nu et planlagt forbud mod at smide døde fisk tilbage i Skagerrak med ét år. Årsagen er, at EU-lovgivningen ikke kan nå at komme på plads til tiden.
Efter planen skulle forbuddet mod udsmid i Skagerrak af fisk fra bifangst (discard) være trådt i kraft 1. januar 2013.
Der er tale om en aftale mellem Danmark, Sverige og Norge, og eftersom Danmark og Sverige er medlemmer af EU, kræves det, at EU's lovgivning skaber hjemmel for forbuddet. Derfor skal reglerne vedtages af både Ministerrådet og EU-Parlamentet.
- Det er brandærgerligt, for jeg har kæmpet hårdt for at få det her på plads. Men vi kan se nu, at reglerne fra EU ikke kommer inden 2013, siger Gjerskov i en pressemeddelelse.
Forbuddet er et vigtigt skridt hen mod et bæredygtigt fiskeri. Men da fiskerne har brug for at vide, hvad de skal rette sig efter, er det nødvendigt at gøre dem opmærksom på, at udsmidningsforbuddet ikke kommer på plads inden nytår, forklarer Mette Gjerskov.
- Det er en historisk omlægning af fiskeripolitikken, som kræver nøje planlægning, så det kommer til at fungere fra start.
- Derfor skal juraen være helt på plads, så vi kommer ordentligt i gang, og dette bliver en succes, siger fødevareministeren, der nu vil gå til EU-Kommissionen og bede om, at forbuddet i stedet træder i kraft 1. januar 2014.
Til gengæld bliver der indført regler om mere selektivt fiskeri, så fiskerne i fremtiden skal bruge udstyr, der er mere skånsomt. Det kan være net, som får mindre bifangst med op fra havet. Disse regler kommer til at gælde først i det nye år.
