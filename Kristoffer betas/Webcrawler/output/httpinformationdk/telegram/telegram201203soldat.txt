Soldat risikerer dødsstraf for 17 drab
Minimumstraffen for drab på 17 civile i Afghanistan er fængsel på livstid. Strengeste straf er døden.


 Den amerikanske sergent Robert Bales blev fredag formelt tiltalt for drab på 17 civile i en landsby i det sydlige Afghanistan, oplyser USA's militær i en meddelelse.
Bales er desuden tiltalt for seks tilfælde af overfald og drabsforsøg under massakren, der fandt sted i Kandahar-provinsen tidligere på måneden.
Hvis sergenten kendes skyldig ved den militærdomstol, der skal dømme ham, vil den strengeste straf, han kan idømmes, være døden. Det oplyser militæret.
Og inden den straf eksekveres, vil han blive smidt ud af hæren, degraderet og miste retten til løn, lyder det i meddelelsen.
Den mildeste straf, Robert Bales kan håbe på, hvis militærdomstolen kender ham skyldig, er fængsel på livstid med mulighed for prøveløsladelse.
Bales sidder i øjeblikket fængslet i militærets topsikrede fængsel i Fort Leavenworth i Kansas. Alt tyder på, at retssagen mod ham vil blive ført i USA, siger en højtstående amerikansk embedsmand.
Nogle af de pårørende til ofrene har krævet, at han skal for retten i Afghanistan.
