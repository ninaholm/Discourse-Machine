Per Stig Møller takker af efter 31 år på Borgen
De Konservatives tidligere formand og udenrigsminister Per Stig Møller stopper i politik, mens legen er god.


 De Konservatives tidligere partiformand Per Stig Møller er en af de mest erfarne politiske veteraner, som stopper i forbindelse med folketingsvalget 18. juni.
Han blev valgt til Folketinget i 1984 og har været 31,5 år på Christiansborg, var minister i 13 år, heraf udenrigsminister i over otte år.
Man skal stoppe, mens legen er god, siger han til Ritzau.
- Nu vil jeg gerne holde op, mens jeg stadig har kræfter og lyst til noget andet. En klog mand har sagt, at i politik, der giver man ikke det sidste spark, der får man det sidste spark. Jeg har ikke fået det sidste spark, siger Per Stig Møller, der er 72 år.
Han er dr. phil. med en fortid som programchef i Danmarks Radio og forfatter til to meget roste bøger om digterpræsten Kaj Munk, som spillede en hovedrolle i modstandskampen mod Nazityskland under besættelsen 1940-45.
- Jeg har villet stoppe, mens jeg stadig havde kræfter og lyst til at skrive. Hvad har jeg om fire eller otte år? Man ved jo ikke, hvor lang tid man har styrken, siger Per Stig Møller.
- Så har jeg en kolossal masse foredrag plottet ind i kalenderen frem til sommeren 2016. Det er Kaj Munk, der især trækker som foredrag. Da den første bog kom i 2000 og senere, kunne jeg ikke som minister tage ud og holde foredrag.
Per Stig Møller holder også foredrag om den internationale udvikling med krisen mellem Vesten og Rusland efter invasionen af Krim-halvøen og kampene i det østlige Ukraine.
Valgkampen er helt anderledes end i 1984, da han blev valgt første gang. Det er en klar forbedring i den demokratiske dialog, mener han.
- I 1984 drejede det sig om valgplakater og løbesedler. Nu har man alle de sociale medier og sin Facebook med sine "likes" og "venner". Siden (USA's præsident) Obama gjorde det, er det sat i system alle vegne, siger Per Stig Møller.
