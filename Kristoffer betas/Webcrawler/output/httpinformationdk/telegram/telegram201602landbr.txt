Landbruget til politikere: Slå koldt vand i blodet
Det vil være ødelæggende for erhvervet, hvis politisk flertal bag landbrugspakke smuldrer, advarer landbruget.


 Miljø- og fødevareminister Eva Kjer Hansen (V) er havnet i et politisk stormvejr, efter at der er sået tvivl om miljøeffekterne af en omstridt landbrugspakke.
Men i landbrugets interesseorganisation, Landbrug & Fødevarer, krydser direktør Karen Hækkerup fingre for, at det politiske flertal bag pakken holder.
- Vi håber, at de politikere, der behandler spørgsmålet om landbrugspakken, vil slå koldt vand i blodet. Vi har i lang tid ønsket at få mulighed for at lave en mere målrettet og moderne regulering, og det er i virkeligheden det, pakken gør, siger Karen Hækkerup til Ritzau.
Oppositionen kræver ministerens hoved på et fad, fordi den mener, at ministeren har tegnet et for rosenrødt billede af pakkens konsekvenser for miljøet.
Karen Hækkerup kan og vil ikke tage stilling til, hvad der er op og ned i sagen - kun at det er magtpåliggende for landbruget, at pakken vedtages.
Sker det ikke, kan det koste arbejdspladser.
- Alternativet er, at vi må fortsætte den undergødskning, der har stået på i flere år, hvor resultatet er store udgifter for de enkelte landmænd. Og det kan koste arbejdspladser, siger Karen Hækkerup, der opfordrer til at lægge alle kort på bordet.
- Få regnet det hele igennem og læg det hele åbent frem. Jeg har ikke indtryk af, at der er noget fordækt, og jeg er sikker på, at alle mellemregningerne kan tåle dagens lys, siger direktøren i Landbrug & Fødevarer.
Selv om hun ikke kan og vil tage stilling til, om kritikerne har ret, støtter hun alligevel ministeren på ét punkt:
- Regnemetoden med at indregne baseline, altså tage andre effekter med end lige de initiativer, der er i pakken, er en arbejdsmetode, jeg godt kan genkende, at man har brugt tidligere, siger Karen Hækkerup.
Eva Kjer Hansen er kaldt i samråd i sagen i Miljø- og Fødevareudvalget på næste tirsdag.
