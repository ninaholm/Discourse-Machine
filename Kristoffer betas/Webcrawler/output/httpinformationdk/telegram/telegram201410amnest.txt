Amnesty: Irakisk regering blåstempler krigsforbrydelser
Ifølge Amnesty står shiamuslimske militser bag krigsforbrydelser i Irak uden at myndigheder griber ind.


 I en ny rapport fra Amnesty International anklages den irakiske regering for at sanktionere krigsforbrydelser, som eksempelvis dusinvis af vilkårlige bortførelser og henrettelser begået af væbnede shiamuslimske militser i en række irakiske byer.
Militsernes hærgen rammer især sunnimuslimer, tilsyneladende som hævnangreb for Islamisk Stats (IS) vold eller i jagten på IS-sympatisører, skriver Amnesty.
Shia-militserne i Irak er støttet af den irakiske regering i Bagdad, blandt andet med våben og gennem fælles væbnede operationer, og de opererer under komplet straffrihed, lyder det fra Amnesty International.
Amnesty anklager direkte den irakiske regering for at være medansvarlig for militsernes krigsforbrydelser, og opfordrer samtidig den danske regering til at bringe sagen op med deres irakiske samarbejdspartner i den militære kamp mod IS.
- Det helt afgørende i Irak er at få standset den eskalerende sekteriske vold. Derfor hjælper det ikke at bekæmpe IS alene, mens shia-militser støttet af den irakiske regering begår krigsforbrydelser under straffrihed andre steder i landet, siger Trine Christensen, vicegeneralsekretær i Amnesty Danmark.
- Som partner i koalitionen mod IS bør Danmark lægge pres på Iraks regering for at tøjle militserne og undersøge anklagerne om krigsforbrydelser, siger hun.
Ifølge rapporten "Militia Rule in Iraq" har shiamuslimske grupper bortført og henrettet adskillige sunnimuslimske civile i løbet af de seneste måneder. Amnesty beretter også om tilfælde, hvor henrettelser af de civile er foregået efter, at desperate familier har betalt løsesum for at få frigivet gidsler.
