Nye beregninger fordobler prisen på mulig dagpengeløsning
Det vil koste 1,5 milliarder kroner at halvere den periode, det tager at genoptjene retten til dagpenge.


 Prisen for en mulig dagpengeløsning er fordoblet, siden daværende finansminister Bjarne Corydon (S) i efteråret skønnede, at det ville koste 600-800 millioner kroner at halvere den tid, det tager at genoptjene retten til dagpenge.
Nye fælles beregninger fra Finansministeriet og Dagpengekommissionen viser, at regningen lyder på 1,5 milliarder kroner, skriver Jyllands-Postens erhvervsmedie Finans.
Inden den udskældte dagpengereform i 2010 krævede det 26 ugers arbejde, hvis man som ledig havde opbrugt sine dagpenge. Nu er kravet 52 ugers arbejde.
En tilbagerulning af genoptjeningskravet har været et af fagbevægelsens hovedkrav i arbejdet med et nyt dagpengesystem.
De nye beregninger vækker ifølge Finans undren og vrede hos 3F og FOA, der er to af de fagforeninger, som LO-formand Harald Børsting skal hente mandat hos, inden han som medlem af Dagpengekommissionen kan lægge navn til en dagpengeløsning.
Kommissionen har fået til opgave at finde løsninger til fremtidens dagpengesystem, men det skal være under de samme økonomiske rammer som det nuværende.
FOA-formand Dennis Kristensen siger dog til Finans, at han nu anser det for værende umuligt at finde en løsning uden flere penge.
Og professor i arbejdsmarkedspolitik på Aalborg Universitet Henning Jørgensen mener, at Dagpengekommissionen får meget svært ved at nå til enighed om en løsning, hvor der ikke afsættes flere penge.
- Min vurdering er, at det er umuligt, siger han til Finans.
