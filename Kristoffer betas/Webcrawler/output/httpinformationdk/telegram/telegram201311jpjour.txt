JP-journalister hædret med graverpris
Historien om tidligere PET-agent Morten Storm har givet tre journalister fra Jyllands-Posten en graverpris.


 I avisserien "Dansk agent i al-Qaeda" afslørede tre journalister fra Jyllands-Postens indlandsgravergruppe sidste år historien om den tidligere PET-agent Morten Storms jagt på topterrorister.
Lørdag aften blev deres arbejde hædret, da Orla Borg, Carsten Ellegaard og Morten Pihl modtog den såkaldte FUJ-pris, der uddeles årligt af Foreningen for Undersøgende Journalistik.
Serien om Morten Storm er gået verden rundt og blev i januar hædret med European Press Prize. Den giver et indblik i efterretningstjenesternes hemmelige planer i jagten på terrorister og afslører PET's tætte parløb med CIA i nogle af de største operationer.
Om de tre JP-gravere sagde juryen ifølge FUJ's hjemmeside:
- I har bibragt offentligheden det hidtil mest indgående indblik i efterretningstjenestens arbejdsmetoder og bidrag til den internationale jagt på terrorister.
- I har samtidig afleveret en skandale, politikere og offentlighed tilsyneladende endnu ikke har forstået det fulde omfang af. Ramaskriget burde kunne høres endnu.
Og ikke overraskende var der stor glæde at spore hos vinderne ved prisoverrækkelsen hos Berlingske i København.
- Vi er glade for det og stolte over prisen. Især når man ser på, hvem vi var oppe imod. Det var en stor udfordring at møde en som Morten Storm med den fortid, han har, og så skulle undersøge og dokumentere, at det, han siger, er rigtigt.
- Og det er selvfølgelig ikke blevet nemmere af, at vores kilder har været PET, CIA og al-Qaeda, siger Carsten Ellegaard til Jyllands-Postens netavis.
Foreningen for Undersøgende Journalistik har siden 2007 uddelt FUJ-priser til gode, undersøgende journalistiske projekter.
Ud over aviskategorien uddelte foreningen priser i tv, radio, bog, magasin og web.
Tv-prisen gik til TV 2 for afsløringer om politiets nedprioritering af narkohandel på Istedgade; radio-prisen gik til DR for afdækning af dårlig psykiatrisk behandling i Vestjylland, og bogprisen modtog Thomas Svaneborg og Niels Sandø for et projekt om finanskrisen.
I magasinkategorien var det Fagbladet 3F, der løb af med sejren for artikler om bagmændene til løndumping, og i webkategorien vandt Politiken.dk for et projekt om dagpengereformens konsekvenser i Kerteminde-område.
