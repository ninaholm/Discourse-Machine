Engell: Modigt skatteudspil fra regeringen
Oplægget til en skattereform sender regeringen på linedans mellem Enhedslistens og Venstres kæpheste.


 Regeringen tager et modigt valg med onsdagens udmelding om en skattereform, der ikke tilgodeser de danskere, der står uden for arbejdsmarkedet.
Det vurderer politisk kommentator Hans Engell.
- Det er en meget skarp prioritering, hvor regeringen nu går efter den store gruppe af midtervælgere, som er erhvervsaktive, og som i dag befinder sig rummet mellem regeringspartierne og især V og K, siger han til Ritzau.
Han kalder udspillet "en klar invitation" til et samarbejde med den borgerlige opposition, men påpeger samtidig, at manøvren står og falder med, om Venstre hopper med på vognen.
- Der er ikke en mandatfordeling i Folketinget i dag, der gør det særligt let at lave noget uden om Venstre, konstaterer kommentatoren.
- Hvis regeringen skal lave noget med Konservative, skal Enhedslisten være med. Og der så vi for nylig, at aftalen om pengetanksgrænsen faktisk sendte De Konservative ned på kanten af spærregrænsen, påpeger han.
Derfor skal regeringen på den ene side appellere til Venstre, men på den anden side ikke kappe båndet til Enhedslisten.
- Det er i høj grad en invitation til Venstre, men hvis de ikke vil være med, så skal der stadig være en forbindelseslinje over til Enhedslisten. Og det bliver en vanskelig manøvre, forudser Hans Engell.
Han forventer, at regeringen vil skulle ud i en tilsvarende linedans i arbejdet med trepartsforhandlingerne og finansloven for 2013.
Med hensyn til skattereformen bliver det springende punkt for, om projektet lykkes, hvordan regeringen vil finde finansiering.
- De borgerlige vil pege på besparelser i den offentlige sektor og reformer, hvor man lukker en række tilbud ned. Det kan De Radikale godt holde til, men spørgsmålet er om S og SF kan, konstaterer Hans Engell.
