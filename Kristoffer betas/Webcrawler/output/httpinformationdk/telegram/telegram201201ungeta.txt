Unge tager et blodigt ansvar
Rekordmange unge melder sig som bloddonorer og lader sig tappe et par gang om året for en halv liter blod.


 Unge strømmer til for at donere blod strømmer til landets blodbanker. Ikke mindst blandt unge kvinder er der stor villighed til at lade sig tappe af og til, så trafikofre og syge mennesker kan få livsvigtigt blod.
Sidste år kom der 12.345 tilmeldinger via Bloddonorerne i Danmarks landskontor, som ekspederer dem videre til landets blodbanker. En fremgang fra 2010, hvor der kom i alt 11.149 tilmeldinger.
Tilmeldingerne giver dog ikke det fulde billede af antallet af nye donorer på landsbasis, da mange tilmeldinger går direkte til blodbankerne.
Erfaringsmæssigt udgør tallet via landskontoret kun omkring en tredjedel af alle nye donorer, ifølge Bloddonorerne i Danmark.
Holdet det stik, når organisationen sammentæller alle nye donorer fra hele landet i løbet af februar måned, vil det give cirka 36.000 nye ansigter i blodbanken, hvilket er pænt over de 25.000 nye donorer, der skal til, for at opretholde verdens bedste blodforsyning i Danmark.
Den mest markante tendens er de mange nye unge donorer. Knap 56 procent af alle donortilmeldinger kommer fra personer under 25 år, og det tal har aldrig været højere.
- Det er en meget interessant udvikling, som også på sigt vil gøre, at vi kan forsyne landets hospitaler med blod fra gode frivillige donorer, siger Jesper Villumsen, generalsekretær hos Bloddonorerne i Danmark.
Tilmeldingstallene viser dog også, at kun hver tredje nye tilmelding kommer fra en mand. Dette vil derfor blive et særligt fokusområde for landskontoret i det kommende år.
Der er omkring 230.000 bloddonorer i Danmark, og de bliver i gennemsnit tappet 1,5 gang om året.
Omkring 11 procent af donorkorpset forsvinder hvert år af på grund af sygdom, alder eller karantæne, og derfor skal der skaffes i omegnen af 25.000 nye donorer pr. år.
