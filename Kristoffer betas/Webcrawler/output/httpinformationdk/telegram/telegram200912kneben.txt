Kneben føring til oppositionen i Sverige



 Var der valg i Sverige i morgen, så ville oppositionen vinde. Det viser en ny meningsmåling fra Sifo, som offentliggøres i flere morgenaviser.
 Socialdemokraterne, Vänsterpartiet og Miljöpartiet står til at få 50,2 procent af stemmerne.
 Statsminister Fredrik Reinfeldts borgerlige alliance, der foruden Moderaterne består af Centerpartiet, Folkpartiet  og Kristdemokraterne, står til at få 40,8 procent af stemmerne ved et valg nu.
 Socialdemokraterne har ifølge målingen øget sin tilslutning med 3,4 procentpoint og står nu til at få 36,7 procent. Moderaterna mister 3,4 procent og har nu 25,1 procent.
 Miljöpartiet er med 10,3 procents vælgeropbakning Sveriges tredjestørste parti.
 Sifo-målingen blev gennemført mellem 30. november og 10. december og bygger på svar fra 1901 personer.
