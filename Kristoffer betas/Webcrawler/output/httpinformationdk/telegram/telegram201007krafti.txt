Kraftige byger har kurs mod Bornholm
Bornholmerne må lørdag berede sig på at skifte sol og sommer ud med kraftige regnbyger.


    En klump af torden- og regnbyger har kurs mod Bornholm, og DMI varsler nu bornholmerne om risiko for skybrudstilstande.
 - Vi regner med, at bygerne vil være kraftigst på den sidste del af eftermiddagen og først på aftenen, fortæller vagtchef ved DMI Olaf Mathiassen til Ritzau.
I resten af landet vil lørdagsvejret primært byde på en blanding af sol og skyer.
- Der vil også være spredte regn- og tordenbyger andre steder, men de vil være mere spredt ud og ikke være nær så kraftige, siger vagtchef Olaf Mathiassen.
Dårligere vejr ændrer dog ikke ved temperaturerne på ferieøen i Østersøen. Lige som i resten af landet vil temperaturerne lande på mellem 20 og 25 grader, oplyser DMI.
