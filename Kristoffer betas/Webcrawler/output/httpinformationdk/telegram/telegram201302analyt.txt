Analytiker: Det er svært at finde lyspunkter for Vestas
Især nedskrivninger på 3,7 milliarder kroner i Vestas' regnskab bekymrer aktieanalytiker Jacob Pedersen.


 For aktieanalytiker Jacob Pedersen fra Sydbank er der ikke mange positive ting at hæfte sig ved i Vestas' regnskab for fjerde kvartal af 2012.
- Jeg har svært ved at finde en positiv grimasse oven på det her. I fjerde kvartal var der lidt bedre omsætning end ventet, men indtjeningen er svagere.

- Og selv om ordreindgangen var bedre end ventet, er det slet ikke nok til, at man kan sige, at Vestas har fået gang i ordrerne igen, siger Jacob Pedersen til Ritzau Finans.
Vestas kom igennem kvartalet med en omsætning over forventningerne, mens driftsresultatet og de frienge pengestrømme stort set levede op til markedets prognoser.
Til gengæld tog Vestas nedskrivninger for flere hundrede millioner euro, hvilket skubbede bundlinjen dybt i rødt. Og 2013-forventningerne er heller ikke vildt opløftende, vurderer Jacob Pedersen.
Især de store nedskrivninger på over 500 millioner euro svarende til 3,7 milliarder kroner, som blandt andet skyldes, at en række fabrikker skal sælges fra, overrasker og bekymrer analytikeren.
- Jeg havde regnet med nogen nedskrivninger i 2013, så det er fint nok, at de kommer allerede nu. Men jeg havde bestemt ikke regnet med det omfang her. Det er en stor nedskrivning, og det er med til at svække hele Vestas' kapitalstruktur.
- Det gør alt andet lige, at den kapitalforhøjelse, som mange nok havde frygtet på et eller andet tidspunkt, kan være rykket tættere på, siger Jacob Pedersen.
Han tror ikke på, at en kapitalforhøjelse er lige rundt om hjørnet, men at egenkapitalen er faldet til 1622 millioner euro - 12 milliarder kroner - er i følge Jacob Pedersen et faretruende signal.
