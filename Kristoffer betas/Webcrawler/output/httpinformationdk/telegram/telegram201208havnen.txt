Havne: Nej til skibe med bevæbnede vagter
Danske skibe nægtes adgang til havne i Vest- og Østafrika og Suez, hvis de har bevæbnede vagter om bord.


 I kølvandet på, at danske rederier fra 1. juli kunne få våbentilladelse for at sætte bevæbnede vagter til at beskytte skibe og besætninger mod pirater, er der opstået et andet problem:
En række lande vil ikke have skibene ind med bevæbnede vagter om bord.
Vicedirektør i Danmarks Rederiforening, Jan Fritz Hansen, siger, at der er problemer i en række lande ved Vestafrikas kyst, Indien, Suez og Kenya.
- Landene ved Vestafrika vil for eksempel ikke have, at skibene sejler ind i deres territorialfarvand med bevæbnede vagter om bord. Men de vagter, som landene tilbyder i stedet, er af en ringe kvalitet, siger Jan Fritz Hansen.
Han mener, problemet skal løses af EU, og han vil blandt andet rejse spørgsmålet overfor erhvervsminister Ole Sohn (SF) på et møde i september.
- Det er et dilemma, som vi mener, at EU's transportkommissær må hjælpe europæiske rederier med at løse, og det kan den danske regering hjælpe til med, siger Jan Fritz Hansen.
 Ifølge vicedirektøren har mindst fem og op til syv danske rederier fået våbentilladelse, blandt dem de store rederier A.P. Møller-Mærsk, Torm og Norden.
- De fleste danske skibe, der sejler i piratfarvande, har i dag bevæbnede vagter om bord. Det gælder ikke kun mod de somaliske pirater, men i stigende grad også ved Vestafrika.
- Det er en anden type pirateri, fordi der mere er tale om røveriske overfald end om at kapre skibe for at få løsesum. Men vi ser med stor bekymring på pirateriet ved Vestafrika, der er et stigende problem, siger Jan Fritz Hansen.
Ifølge den seneste vurdering fra Forsvarets Efterretningstjeneste har somaliske pirater ringe succes. Det skyldes den internationale koalitions antipiratindsats, at handelsskibene følger de internationale retningslinjer og har bevæbnede vagter om bord.
I første halvdel af 2011 var der 94 angreb og 16 kapringer. I samme periode af 2012 var der kun 19 angreb og syv kapringer. Ingen skibe med bevæbnede vagter blev kapret.
