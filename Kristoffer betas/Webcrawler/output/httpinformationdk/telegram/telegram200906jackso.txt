Jacksons musik hitter igen



 At der er penge i døde musikere, er en kendt sag, og poplegenden Michael Jackson er ingen undtagelse. Hans død ventes at få salgets af hans gamle plader til at eksplodere. Det på trods af, at det de senere år for alvor har knebet for det 50 årige stortalent at sælge plader.
 Faktisk var hans legeme knapt nok flyttet fra hjemmet, før de hjemmesider, hvor mange i dag køber deres musik, gik i "Jacksonmode".
 Og det med en hastighed, som TDC og YouSee's musiktjeneste Play aldrig har oplevet før.
 - I reglen udvikler vores hitlister sig jo mere roligt, men her ser vi virkelig noget helt usædvanligt. I løbet af et halvt døgn er Michael Jackson hamret op som nummer to på vores downloadliste. Den hastighed har vi aldrig tidligere oplevet, siger TDC's musikdirektør, Mikael Jensen, i en pressemeddelelse og tilføjer, at Michael Jackson har 11 af pladserne på top 50-listen. 
 - Jeg er ret sikker på, at med den hastighed, vores kunder henter hans musik, er det kun et spørgsmål om tid, før han kommer op som nummer et.
 Også hos det internationale Amazone.com stod der i løbet af få timer Michael Jackson-numre på de øverste 15 pladser.
 Michael Jackson står i forvejen bag det mest solgte album i historien, nemlig Thriller fra 1982, der står i mellem 50 og 60 millioner hjem. Tilsammen nåede Michael Jackson at sælge cirka 750 millioner albums. Indtil nu altså.
