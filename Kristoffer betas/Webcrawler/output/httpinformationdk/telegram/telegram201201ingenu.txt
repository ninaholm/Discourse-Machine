Ingen undskyldning til vanrøgtede børn
Socialminister Karen Hækkerup (S) afviser at give mishandlede børn fra Godhavn en offentlig undskyldning.


 De blev tæsket med river og nøgler og proppet med stærk psykofarmaka, da de som børnehjemsbørn i 1960'erne og 1970'erne var i statens varetægt.
Derfor har de tidligere børnehjemsbørn, der har organiseret sig i landsforeningen Godhavnsdrengene, efterspurgt en officiel undskyldning fra den stat, der svigtede dem som børn.
Men ligesom sine borgerlige forgængere på ministerposten vil socialminister Karen Hækkerup (S) ikke give en offentlig undskyldning på statens vegne, skriver Politiken tirsdag. Det siger hun nu i et svar på Enhedslistens spørgsmål.
- Det er svært at dømme fortidens gerninger på nutidens præmisser. Det er ikke et forsvar for det, der er sket, men en erkendelse af, at datidens syn på børn og særligt på udsatte børn var et andet, end det er i dag.
- Jeg beklager dybt personligt, at drengene fra Godhavn har været udsat for det, de har, siger Karen Hækkerup ifølge Politiken.
Hun mener, det er vigtigt, at vi som samfund lærer af tidligere tiders fejl, men en decideret undskyldning nævner hun ikke. Det skuffer formanden for Godhavnsdrengene, Poul-Erik Rasmussen.
- Det er så utrolig skuffende. Vi var så glade, da Mette Frederiksen og Özlem Cekic slog fra sig og sagde, det ikke kan passe, da Benedikte Kiær ikke ville undskylde.
- Nu vil de ikke engang svare, når vi skriver til dem, siger han til Politiken med henvisning til, at han forgæves har forsøgt at få kontakt til dem.
Tidligere har både Mette Frederiksen (S) og Özlem Cekic (SF) ellers både indkaldt til samråd omkring sagen og givet udtryk for, at de mente, at daværende ministre burde give en undskyldning.
