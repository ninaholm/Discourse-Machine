Indien og Kina viser tænder før topmøde



 Kina, Indien, Brasilien og Sydafrika forhandler i København om et fælles udkast til klimatopmødet, som de vil præsentere, siger den indiske miljøminister, Jairam Ramesh.
 Samtidig lader han forstå, at det danske oplæg til klimatopmødet ikke dur.
 Ramesh siger, at der ikke bliver nogen aftale, hvis de rige lande kræver, at lande som Indien fra 2025 skal reducere udledningen af drivhusgasser.
 Ministre fra Brasilien, Sydafrika, Indien og Kina mødtes i weekenden i Beijing for at aftale et fælles sæt af krav til topmødet i København.
 - Vi har produceret et kompromisudkast om udfaldet af København-mødet. Udkastet diskuteres i dag i København, siger Ramesh til den indiske tv-station Times Now.
 - Vi føler os godt tilpas med dette basisudkast, som er blevet forberedt af de fire lande, og vi håber bestemt, at det vil være grundlaget for forhandlingerne, siger han.
 Indiske medier rapporterer, at det danske oplæg til forhandlingerne siger, at de nyligt udviklede lande som Indien og Kina fra 2025 skal begynde at reducere udledningen af drivhusgasser.
 Ramesh siger, at Indien aldrig vil gå med til et juridisk bindende krav om at reducere sine drivhusgasser. 
 - Det er klart helt uacceptabelt, siger han til tv-stationen CNN-IBN.
 Kinas særlige klimaforhandler, Xie Zhenhua, vil snarest aflevere de fire landes fælles udspil til statsminister Lars Løkke Rasmussen.
 Ifølge Ritzaus oplysninger sidder forhandlere fra en række nationer lige nu til møde i København. FN's klimamøde indledes mandag i Bella Center.
