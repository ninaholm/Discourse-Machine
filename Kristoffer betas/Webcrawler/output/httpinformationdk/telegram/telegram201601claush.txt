Claus Hjort: Jeg er træt af kommunernes jammer
Finansministeren anerkender ikke, at kommunerne er under en grad af pres, så det vil ramme kernevelfærden.


 Kommunerne skal holde op med at klage og udlægge det som om, at tilstrømningen af flygtninge til Danmark vil trække velfærdsniveauet ned på de øvrige kommunale opgaver.
Sådan siger finansminister Claus Hjort Frederiksen (V) fra talerstolen på kongressen Kommunaløkonomisk Forum i Aalborg, hvor han torsdag debatterer kommunernes økonomiske situation med KL's formand, Martin Damm (KL).
- Det piner mig at høre den her klagesang om, hvorvidt det er de syge, de halte eller de etbenede, der skal holde for denne gang. For det er en usaglig måde at gå til det, siger ministeren.
Direkte adspurgt om, hvorvidt han er enig i, at de store ekstraudgifter til flygtningehåndteringen i kommunerne i år vil ramme kernevelfærdsområder, svarer finansministeren afvisende:
- Nej, jeg accepterer ikke, at det vil give ringere velfærd i kommunerne.
I stedet mener ministeren, at kommunerne bør påtage sig deres ansvar for at effektivisere i en situation, hvor hele den offentlige økonomi - også statens og regionernes - er under pres.
- Jeg hører aldrig andet end jammer fra kommunerne, siger Claus Hjort Frederiksen.
Kommunerne står til at modtage omkring 17.000 flygtninge i år, hvilket reelt ventes at blive op imod 50.000 mennesker, når familiesammenføringer medregnes.
