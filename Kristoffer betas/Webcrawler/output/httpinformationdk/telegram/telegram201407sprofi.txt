S-profil: Fin Gaza-erklæring fra nordiske S-ledere
Rosenkrantz-Theil er "meget enig" i den Gaza-erklæring, som S-lederne i Norden - undtagen Thorning - står bag.


 Socialdemokraternes socialordfører, Pernille Rosenkrantz-Theil, går nu ud med fuldtonet støtte til den erklæring, som de nordiske socialdemokratiske partiformænd - undtagen statsminister Helle Thorning-Schmidt - udsendte i weekenden.
I erklæringen siger Thornings nordiske kolleger blandt andet, at de "fordømmer Israels anvendelse af uproportionel vold, som strider mod folkeretten og grundlæggende humanitære principper".
Og de opfordrer samtidig Israel til at ophæve besættelsen af Vestbredden, blokaden af Gaza og til at afvikle bosættelsespolitikken.
Helle Thorning-Schmidt, der er den eneste regeringschef blandt de nordiske partiledere, takkede nej til at skrive under, og nu fastslår Rosenkrantz-Theil, at hun er "meget enig" i erklæringen fra de andre ledere.
Det "er en fin erklæring fra vores nordiske socialdemokratiske venner om Gaza-konflikten, som jeg er meget enig i", skriver socialordføreren på Facebook, hvor hun også har lagt erklæringen op på sin væg.
Rosenkrantz-Theil skriver i en sms til Ritzau, at hun ikke har yderligere at sige om sin opdatering.
Den socialdemokratiske folketingskandidat Peter Hummelgaard har tidligere sagt, at han"gerne havde set, at statsministeren havde skrevet under" på erklæringen fra Jonas Gahr Støre, Stefan Löfven, Antti Rinne og Arni Pall Arnason fra henholdsvis Norge, Sverige, Finland og Island.
Ingen af disse S-ledere er dog regeringschefer som Thorning-Schmidt, og partiets fungerende politiske ordfører, Ane Halsboe-Jørgensen, fastholder, at den danske regering er dækket ind af EU's samlede holdning til konflikten mellem Israel og palæstinenserne.
- Det er en meget klar socialdemokratisk holdning, at de handlinger, vi ser fra Israel i de her uger, er langt over stregen, og det skal stoppes. Det har den danske regering sagt meget klart i EU-regi. I EU-regi har man også lavet nogle fælles konklusioner. Og det er regeringen dækket ind af, sagde hun tirsdag til Ritzau.
