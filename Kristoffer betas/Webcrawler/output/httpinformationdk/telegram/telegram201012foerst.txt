Første sag om rygeforbud på pub for retten
Center Pub i Værløse skal have afgjort, om man må ryge på pubben. Det er den første sag af sin art.


 Hvordan måler man det areal, der skal afgøre, om man må ryge på det lokale værtshus eller ej? Det skal Lyngby Ret tage stilling til først i det nye år.
Det skriver Furesøavis.dk.
Det er Center Pub i Værløse, der skal have afgjort, om man må ryge på pubben. Der er gået næsten to år, siden pubben blev midtpunkt i en strid om rygeforbuddet.
Arbejdstilsynet siger nej, mens både gæster og ejeren holder stadig på, at de må ryge.
- Jeg ville selvfølgelig ikke gå i retten, hvis ikke jeg regnede med at vinde sagen. Min holdning er nøjagtig den samme, som den altid har været", siger ejeren af pubben Gert Sluth til avisen.
Striden står om, hvordan man opmåler serveringsarealet. Arbejdstilsynet mener, at arealet i Center Pub er større end de 40 kvadratmeter, som er grænsen for restaurationer, der har lov til at have rygende gæster.
Men Gert Sluth er uenig. Han mener, at det kun er bordpladerne, der er serveringsareal, og han har derfor udmålt en størrelse på 7 kvadratmeter.
Sagen kommer for Lyngby Ret den 6. januar, og den bliver betegnet som den første, principielle sag om rygeforbuddet.
