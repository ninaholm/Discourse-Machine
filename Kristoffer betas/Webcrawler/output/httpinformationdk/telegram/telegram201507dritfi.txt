DR: It-firma gav vin og job til kommunalt ansatte
Scan-Tech Sikkerhedssystemer, der leverer pas, har givet gaver til kommunalt ansatte, skriver DR Nyheder.


 67 kommuner får pas leveret fra it-firmaet Scan-Tech Sikkerhedssystemer, der har givet kommunale embedsmænd billetter til en fodboldlandskamp, luksusmiddage, kasser med rødvin og vellønnede konsulentopgaver.
Det skriver DR Nyheder på grundlag af dokumenter fra Scan-Tech Sikkerhedssystemer.
Dokumenterne viser, hvordan ansatte i Københavns Kommune, der arbejdede med pas, i 2011 var til landskamp i Parken med luksusmiddag.
Det strider mod reglerne, mener lektor i forvaltningsret, Sten Bønsing, fra Aalborg Universitet.
- Jeg ser et mønster, hvor virksomheden forsøger at få så tæt et forhold som muligt til udvalgte kommunalt ansatte, siger Bønsing til DR.
- Der er efter min vurdering tale om overtrædelser af reglerne om både habilitet og gaver til offentligt ansatte.
En chef og en leder i pasafdelingen i Høje-Taastrup Kommune fik i 2012 hver en kasse rødvin i forbindelse med at de demonstrerede Scan-Techs system i en reklamevideo.
- De her gaver er klart ud over grænsen for, hvad man må modtage som offentligt ansat. Vi har så skrappe regler i Danmark for at undgå, at man som offentligt ansat kommer i lommen på nogen virksomheder, siger Sten Bønsing.
It-firmaet ansatte lederen af pasafdelingen i Høje-Taastrup Kommune som konsulent. I 2010 fik hun 100.000 kroner for at lave manualer, teste it-systemer samt fremvise firmaets systemer for ansatte i andre kommuner.
Siden 2008 har it-firmaet leveret systemer til kommunerne til fremstilling af pas. Firmaets ejer, Bjarne Jensen, vil ikke interviewes af DR. Men han forsvarer ansættelsen af Høje-Taastrup Kommunes leder.
- Den pågældende medarbejder i Høje-Taastrup Kommune har dels brugt (fri-) tid på at lave brugervejledninger til vores systemer og dels i tre tilfælde undervist andre kommuner i brugen af systemet, skriver han i en mail.
