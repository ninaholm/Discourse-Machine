Facebook har rundet 500 millioner brugere
Anders Fogh Rasmussen er en af den halve milliard brugere af Facebook. Det sociale netværks stifter, Mark Zuckerberg, bruger ham som eksempel i en blog.


 Facebook, det verdensomspændende sociale netværk på internettet, er onsdag nået op på en halv milliard brugere. Det betyder, at hver 14. menneske på kloden har et login.
- I morges rundede vi 500 millioner mennesker over hele verden. De bruger Facebook til at bevare kontakt med deres familie, venner og øvrige omgangskreds, siger Facebooks grundlægger, Mark Zuckerberg, i et blogindlæg og tilføjer:
- Det er en vigtig milepæl for alle jer, der har hjulpet med at udbrede Facebook rundt omkring i verden.
For at markere de 500 millioner brugere har det californiske firma indført et program, der lader medlemmerne af onlinefællesskabet fortæller de utrolige historier om de rørende og interessante måder, de har benyttet Facebook på.
Et af Zuckerbergs eksempler omhandler Nato-generalsekretær Anders Fogh Rasmussens joggingture med Facebookfans, da han var Danmarks statsminister, samt en amerikansk kvinde, der ved hjælp af Facebook gik til kamp mod brystkræft.
- Vores mission på Facebook er at hjælpe til med at gøre verden mere åben og forbundet, siger Zuckerberg og fortsætter:
- Historier som disse er eksempler på denne mission og er både ydmyge og inspirerende. Jeg kunne slet ikke forestille mig den måde, Facebook er blevet brugt på, da vi begyndte for seks år siden.
