Kommuner afviser flygtninge fra bestemte lande
Tjetjenere og romaer er flygtninge, som nogle kommuner forsøger at undgå. Et problem, påpeger kritikere.


 Flygtninge med bestemte nationaliteter er uønskede i nogle kommuner, som beder Udlændingestyrelsen om ikke at placere for eksempel tjetjenere og romaer i deres område.
Ifølge Berlingske søndag gælder det blandt andet Haderslev, Skive og Brønderslev. De tre kommuner udpeger alle tjetjenere som en gruppe, de gerne vil undgå.
- Haderslev Kommune kan ikke rumme flere tjetjenere, skriver kommunen ifølge Berlingske i et såkaldt prioriteringsskema til Udlændingestyrelsen, som avisen har fået aktindsigt i.
Brønderslev Kommune skriver om tjetjenere: Vi har ikke gruppen og ønsker den heller ikke på baggrund af de erfaringer, de omkringliggende kommuner oplever.
Også de etniske romaer fra det tidligere Jugoslavien vælges fra af kommuner.
Sønderborg Kommune skriver således ifølge Berlingske til Udlændingestyrelsen: Sønderborg Kommune ønsker, at der sker et ophør af visitation af roma-flygtninge fra det tidligere Jugoslavien med baggrund i humanitær opholdstilladelse.
Advokat med speciale i udlændingeret og ligebehandling Bjørn Dilou Jacobsen vurderer, at kommunerne går for langt.
- Man må som udgangspunkt aldrig forskelsbehandle direkte på grund af race eller etnicitet. Når man forskelsbehandler indirekte, så skal det være sagligt og proportionalt, siger han til Berlingske.
Borgmestrene i Brønderslev, Sønderborg, Haderslev og Skive afviser over for avisen, at deres kommuner diskriminerer.
Dansk Flygtningehjælps generalsekretær, Andreas Kamm, opfatter kommunernes svar som udtryk for, at de ønsker at løse opgaven bedst mulig og tror ikke, at der ligger en "negativ sorteringsmekanisme" bag deres svar.
Ifølge Berlingske afviser souschef Dorte Lohmann Kjærgaard, Udlændingestyrelsen, at man tager højde for kommunernes minuslister vedrørende nationalitet.
