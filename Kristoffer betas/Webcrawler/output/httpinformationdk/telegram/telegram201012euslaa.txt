EU slår hårdere ned på menneskehandel
Et nyt EU-direktiv mod menneskehandel skal ramme bagmændene med hårdere straffe. Danmark står udenfor.


 Ofrene for menneskehandel skal hjælpes bedre, og bagmændene skal straffes hårdere. Det er idéen bag et nyt EU-direktiv, som EU-Parlamentet har godkendt tirsdag.
Direktivet indeholder et krav om minimumsstraffe på fem - og i særligt grove tilfælde 10 års fængsel til bagmændene. Det nye tiltag glæder Socialdemokraternes medlem af EU-Parlamentet Britta Thomsen:
- Direktivet betyder hårdere straffe til bagmænd og sikrer ofre for menneskehandel støtte og hjælp til at vende tilbage til et værdigt liv. I dag er derfor en vigtig dag for de mange 100.000 mennesker, der hvert år er ofre for menneskehandel i Europa, siger hun.
Udover hårdere straffe udvider den nye lovgivning også begrebet menneskehandel, så det nu kommer til at omfatte en større gruppe. Det  bliver også slået fast, at ofre for handel ikke skal straffes, hvis de tvinges til at begå ulovligheder.
Men de nye regler kommer ikke til at gælde bagmænd og ofre for menneskehandel i Danmark på grund af det danske retsforbehold. Det ærgrer Britta Thomsen, der frygter, at det vil skubbe Danmark ud på sidelinjen.
Også SF-medlem af EU-Parlamentet Emilie Turunen er ked af udelukkelsen. Hun mener, det nye direktiv udstiller behovet for en afstemning om det danske retsforbehold.
- Det er direkte naivt at tro, at Danmark selv kan klare kampen mod grænseoverskridende organiseret kriminalitet, hvor mennesker, våben og narko ofte er tæt forbundne, siger Emilie Turunen og fortsætter:
- Danmark kommer ikke alene til at svigte de mange ofre for en kynisk og afskyelig menneskehandel, vi inviterer også forbryderne indenfor i en europæisk oase for menneskehandlere.
Storbritannien står lige som Danmark uden for den nye lovgivning, men har en såkaldt opt-in mulighed, så landet kan tilslutte sig senere.
