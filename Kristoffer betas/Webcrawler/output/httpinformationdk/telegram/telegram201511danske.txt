Danske aviser: Krigen er kommet til Europa
Massakren i Frankrig fylder de danske avisforsider søndag. Det er Tredje Verdenskrig, skriver Ekstra Bladet.


 "Vive la France" står der skrevet på Trikoloren på forsiden af søndagens Berlingske, som ligesom resten af de landsdækkende danske aviser har viet side et til fredagens angreb i Frankrigs hovedstad, Paris.
I lederspalten konstaterer Berlingske, at der er "krig i Europa".
- Mordene blev begået på en måde, der har lighedstræk med en militær operation. I Paris kom en ny slags forfærdelig krig til Europa, lyder det i avisen.
- Det mest uhyggelige er måske, at denne terrorkrig mod Europa ikke kan vindes og ikke kan afsluttes. Uanset hvor mange terrorister det lykkes at pågribe eller slå ihjel, kan og vil nye komme til.
Mindst 129 mennesker mistede livet i angrebet, hvor gerningsmænd benyttede sig af våben og sprængstoffer. Islamisk Stat har taget skylden.
Jyllands-Posten har en sørgende familie midt i et gruppekram på forsiden med overskriften "Europa ramt i hjertet".
Ifølge avisens leder havde Paris-angrebene kun ét formål, nemlig at jage en skræk i livet på Frankrig.
- En restaurant, en bar, en koncertsal og en fodboldkamp var blandt terroristernes mål, altså steder hvor borgerne mødes på tværs af religiøse, etniske og kulturelle skel, lader sig underholde og nyder hinandens selskab, skriver Jyllands-Posten.
Også Politiken har personer i omfavnelse på forsiden sammen med den nu historiske dato 13.11.2015.
I lederspalten fokuserer avisen på, at "vores stærkeste våben" over for terror er "friheden, medmenneskeligheden og tolerancen".
- Kampen skal føres på to fronter, men trods demokratiernes overlegne styrke, moralsk og militært, bliver det ikke let at vinde på nogen af dem.
- Kampen mod Islamisk Stat kan kun vindes lokalt. Det kræver en løsning i Syrien og massiv støtte til de konstruktive kræfter, der kan fortrænge Islamisk Stat fra rollen som det bedste bud på en statsmagt i det nordlige Irak, lyder det i Politiken.
Hos formiddagsavisen Ekstra Bladet går chefredaktør Poul Madsen så langt som at konstatere, at der efter angrebene i Paris er tale om en tredje verdenskrig.
- Jeg går normalt ikke ind for "krig". Men terrorhæren IS skal bekæmpes med krig. Det her er Tredje Verdenskrig, lyder det.
