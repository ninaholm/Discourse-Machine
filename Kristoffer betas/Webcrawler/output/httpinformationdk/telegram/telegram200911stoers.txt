Den største tvangsauktion er en realitet



 Den største tvangsauktion på dansk grund nogensinde er nu en realitet, skriver dagbladet Børsen. Otte helsides annoncer i dagens udgave af avisen afslører, at 310 lejligheder i Ringsted sendes i tvangssalg.
 De mange lejligheder er placeret i det nu konkursramte Klosterpark ApS. Selskabet er en del af konkursboet Stones Invest, hvor erhvervsmanden Steen Gude havde hovedrollen. 
 Med pant for 640 millioner kroner vurderes tvangsauktionen at blive Danmarkshistoriens største. BRF Kredit er største kreditor med et pant på 353 millioner kroner. Til det beløb skal lægges værdien af ubetalte ydelser. Roskilde Bank ligger på andenpladsen med et pant på cirka 50 millioner kroner. Herefter følger en række mindre pantebrevsinvestorer. 
 En del tyder på, at tvangssalget i Ringsted vil give betydelige tab til nogle af kreditorerne. De senest kendte offentlige ejendomsvurderinger ligger på godt 278 millioner kroner, hvilket ikke engang dækker BRF's pant på førsteprioriteten.
 Den usædvanligt store tvangsauktion er opdelt på seks matrikler, og interesserede investorer kan byde på disse hver for sig. Det bliver således ikke muligt for almindelige lejlighedskøbere at være med i første omgang. Det gælder dog ikke to enkelte lejligheder, der af tekniske årsager sælges for sig. Ejendommene er opført i 2007, og det samlede grundareal udgør godt 220.000 kvadratmeter, skriver Børsen.
