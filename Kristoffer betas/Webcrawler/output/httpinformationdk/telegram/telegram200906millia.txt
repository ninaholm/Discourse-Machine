Milliardær centrum i milliardsvindel



 Texas-milliardæren Allen Stanford bliver i dag fremstillet i en forbundsdomstol i Virginia for at svare på anklager om, at han stod bag en massiv svindel for milliarder af dollar gennem sin bank på øen Antigua. Stanford står anklaget sammen med fire andre for 21 forskellige anklager om svindel, hvidvaskning af penge og forhindring af opklaring. Blandt de øvrige anklagede er Stanfords investeringschef, Laura Pendergest-Holt, og Leroy King, som leder en kommission med ansvar for regulering af financielle tjenester. 
 Den 59-årige Stanford, der i går blev pågrebet uden for sin kærestes hus i Virginia, ankom i dag til retten i byen Richmond omringet af agenter fra det amerikanske forbundspoliti, FBI.
 Retssagen mod Stanford er den første store finanssag, der gennemføres under præsident Barack Obama, som har svoret at ville slå hårdt ned på finanssvindel.
 FBI's anholdelse af Stanford kommer, efter der i går blev udstedt en arrestordre på ham. Stanford beskyldes for at have bedraget investorer for et beløb svarende til 47 milliarder kroner. Sagen er den største skandale i finansverdenen, siden Wall Street-finansmanden Bernard Madoff blev afsløret i svindel i december sidste år, og der er klare paralleller. Madoff beholder dog rekorden med et anslået svindlet beløb svarende til 260 milliarder kroner. Det står ikke klart, nøjagtigt hvilke sigtelser, der er rejst mod Stanford af de efterforskere, som har forsøgt at komme til bunds i sagen. Stanford står allerede over for flere civile søgsmål, men bliver nu også genstand for en straffesag. Han har de seneste to årtier haft base i Caribien, og han er blevet slået til ridder på Antigua.
