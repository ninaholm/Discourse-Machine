Første iraker ventes tilbagesendt torsdag



 Den første af de omkring 260 afviste asylansøgere fra Irak bliver tvangsudsendt torsdag morgen. Det oplyser to støttegrupper tæt på de afviste irakere, til Ritzau.
 Det drejer sig ifølge grupperne om en mand, som har opholdt sig i Sandholm-lejren i de sidste fem måneder. 
 Ifølge støttegruppen Kirkeasyl har han netop modtaget et brev fra Udlændingeservice om, at han vil blive hentet af politiet på torsdag med henblik på udsendelse, og at der ligger en flybillet til klar med destinationen Sulaymaniyah i det nordlige Irak.
 Manden, der er midt i 20'erne, er ikke dømt for kriminalitet i Danmark og er dermed ikke omfattet af en tidligere aftale om hjemsendelse af kriminelle.
 - Nu effektueres den aftale, som er blevet lavet mellem Danmark og den irakiske regering, på trods af at der er opstået stor usikkerhed om, hvorvidt Irak vil modtage tvangsudviste eller ej. Han er ikke frivilligt udrejsende og har ikke begået kriminalitet, siger talsmand for Kirkeasyl Line Skov til Ritzau.
 Ifølge flygtningestøttegruppen Asylret kom manden til Danmark for to år siden fra Italien, hvor han kom til i 2003 via Tyrkiet.
 Det er Rigspolitiet, der ser til, at de afviste asylansøgere nu også forlader landet. Her har man tidligere oplyst, at man af princip ikke oplyser datoer og tider for tvangshjemsendelser af frygt for uro og demonstrationer i lufthavnen. Og det sker heller ikke nødvendigvis på det tidspunkt, som tidligere er meldt ud.

