FN: Sri Lanka blokerer for nødhjælp



 Sri Lankas regering nægter at lade nødhjælpsarbejdere rejse ind i krigszonen i den nordøstlige del af landet, hvor titusinder af civile er fanget i kamphandlingerne mellem regeringsstyrker og De Tamilske Tigre, LTTE.
 Det siger FN's humanitære chef, John Holmes, efter at han i dag har holdt et møde med den srilankanske præsident, Mahinda Rajapakse, i hovedstaden, Colombo.
 Holmes siger, at han ikke kunne få præsidenten med på at udstede sikkerhedsgarantier for nødhjælpsarbejdere, der skal hjælpe de omkring 50.000 civile, som ifølge FN's skøn befinder sig i krigszonen.
 - Vi fik ikke en aftale på plads. Det er jeg skuffet over, siger den britiske FN-leder.
 Han er blevet sendt til Sri Lanka af sin chef, FN's generalsekretær Ban Ki-moon, som sammen med det internationale samfund presser på for at sikre humanitær hjælp til de civile. 
 Den srilankanske regering beordrede tidligere i dag hæren til at indstille kamphandlingerne og kun anvende mindre våben i forsøget på at redde civile, der er fanget i kampzonen. Ifølge De Tamilske Tigre fortsætter angrebene dog. Oprørerne erklærede i går en ensidig våbenhvile, som prompte blev afvist af regeringen, og i dag har de så meddelt, at de aldrig vil overgive sig.
 LTTE hævder, at der er 160.000 civile i kystområdet, mens hæren siger, at det kun drejer sig om 20.000. 
