Sydstater er sidste chance for Gingrich
Newt Gingrich tror på sejr, når der er valg i sydstaterne. Han kan vende tilbage fra de døde, siger senator.


 Kampen om at blive Republikanernes præsidentkandidat rykker i denne uge mod syd, når der afholdes valg i staterne Alabama og Mississippi.
Og mens Newt Gingrich nærmest er blevet dømt ude af kapløbet efter den 6. marts, hvor der blev afholdt valg i 10 stater, er netop valgene i sydstaterne hans mulighed for at genopstå.
Det vurderer den republikanske senator Lindsey Graham. Gingrich tror da også selv, at han vinder i både Alabama og Mississippi.
- Vi kører en meget aggressiv valgkamp i begge disse stater, sagde han søndag til Fox News.
New Gingrich er nummer tre i feltet af republikanske kandidater efter Mitt Romney og Rick Santorum. Han har indtil nu vundet i to delstater og har sikret sig 117 delegerede.
Hans strategi har hele tiden været at vinde i sydstaterne, og valgene i Alabama og Mississippi bliver derfor helt afgørende for ham.
Målet for Gingrich er at generobre rollen som det konservative alternativ til Romney. Rick Santorum overtog den rolle fra Gingrich efter sejre i Minnesota og Colorado i begyndelsen af februar.
Selvom Lindsey Graham tror på muligheder for Gingrich, har senatoren fortsat størst fidus til Mitt Romney.
- Hvis Romney gør det godt og vinder i enten Mississippi eller i Alabama, og han desuden vinder i Illinois den 20. marts, så tror jeg, det bliver så godt som umuligt at holde dette kapløb i gang længere end til begyndelsen af maj, siger Lindsey Graham.
I en ny meningsmåling har Romney lagt sig klart i spidsen i Mississippi med opbakning fra 35 procent af vælgerne mod 27 procent til både Gingrich og Santorum. I Alabama tegner det til at blive en tættere afgørelse mellem konkurrenterne.
Newt Gingrich er tidligere hårdtslående formand for Repræsentanternes Hus i Washington.
