En er dræbt ved demonstration i Iran
Demonstranter er gået på gaden i Iran for at sympatisere med oprør i Nordafrika og mod styret i Iran.


 En er blevet dræbt, adskillige andre er blevet såret eller anholdt under en demonstration i Irans hovedstad, Teheran.
Tusinder af iranske oppositionsaktivister gik trods et forbud mod at demonstrere ud i Teherans gader under påskud af at ville vise solidaritet med de arabiske oprør i blandt andet Tunesien og Egypten.
Men politiet slog til mod demonstranterne med tåregas og gummikugler på Teherans store Azadi (frihed, red.) plads, da de begyndte at råbe "død over diktatoren".
Det var netop det slagord, prodemokratiske demonstranter brugte mod Irans præsident, Mahmoud Ahmadinejad, efter det omstridte valg i 2009.
Det halvofficielle nyhedsbureau Fars skriver, at en person blev dræbt af skud og adskillige blev såret.
Af oppositionslederen Mir Hossein Mousavis hjemmeside, Kaleme.com, fremgår det ifølge "ubekræftede rapporter", at hundreder af demonstranter er blevet anholdt i Teheran.
Der var ingen officiel bekræftelse af tallene.
Demonstrationen blev gennemført, selv om myndighederne havde nedlagt forbud mod den. Der er tale om de første regeringsfjendtlige demonstrationer i Teheran siden 11. februar 2010.
Et par tusinde mennesker deltog i demonstrationen i Teheran, skriver det franske nyhedsbureau AFP, som også har rapporter fra byen Isfahan om demonstrationer.
Iransk politi blokerede Mir Hossein Mousavis hus og telefon for at hindre ham i at deltage i aktionen, skriver han på sin hjemmeside.
