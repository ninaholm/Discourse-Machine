Stress efter krig: Veteraner kræver handling
Danske krigsveteraner demonstrerer i dag for at få ændret reglerne for anerkendelse af psykiske lidelser.


 Danske soldater, som kommer hjem fra udsendelser i udlandet, skal være diagnosticeret med posttraumatisk stress inden for seks måneder, efter de er vendt hjem, for at de kan få lidelsen anerkendt og få erstatning.
Men symptomerne dukker for manges vedkommende først op efter endnu længere tid, og så må de klare sig selv. Det skal ændres, og derfor går veteranerne i dag på gaden i en demonstration foran Christiansborg.
- Ifølge Arbejdsskadestyrelsen skal der foreligge et lægenotat inden for seks måneder, ellers kan du ikke få dine lidelser anerkendt som arbejdsskade.
- Symptomerne viser sig ofte efter seks måneder, og tre fjerdedele af soldaterne bliver afvist på den baggrund, siger Benjamin O. Yeh, som er en af initiativtagerne til demonstrationen.
Han har selv været udsendt soldat i det tidligere Jugoslavien i 1990'erne, og i alt 500 veteraner og pårørende ventes at møde op til dagens demonstration.
Problemet er tidligere i år blevet belyst i rapporten "Danske Hjemvendte Soldater" fra Det Nationale Forskningscenter for Velfærd (SFI).
Rapporten viser, at hver sjette soldat, siden udsendelsen enten har fået en psykiatrisk diagnose, medicin mod psykiske sygdomme eller behandling for stofmisbrug.
Af dem blev 56 procent ramt af en reaktion på svær belastning, herunder posttraumatisk stress. Det skete typisk tre-fem år efter udsendelsen.
Ifølge Benjamin O. Yeh, skal der ske noget nu. Og derfor må beskæftigelsesminister Mette Frederiksen (S) på banen. Hun har som minister det øverste ansvar i forhold til at få Arbejdsskadestyrelsen til at ændre praksis.
- Vi håber at råbe politikerne op, men også hr. og fru Danmark. Vi er stolte af vores arbejde, men hvis vi kommer til skade, har vi brug for hjælp, siger han.
Demonstrationen begynder klokken 12.00 fra veteranhjemmet i København, hvorefter optoget bevæger sig mod Christiansborg, hvor det slutter først på aftenen.
