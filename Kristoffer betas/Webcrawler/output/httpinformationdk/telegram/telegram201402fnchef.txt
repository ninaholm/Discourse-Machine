FN-chef fordømmer homofobi inden OL-start
Den russiske vicepremierminister frabeder sig samtidig "homoseksuel propaganda" under OL i Sotji.


 FN's generalsekretær, Ban Ki-moon, kræver på dagen før åbningen af vinter-OL i russiske Sotji en ende på diskrimination mod homoseksuelle.
 Optakten til det 22. vinter-OL har været overskygget af frygt for terrorangreb og overholdelsen af menneskerettigheder, efter at de russiske politikere sidste år indførte en lov, der forbyder udbredelsen af "homoseksuel propaganda" til mindreårige.
Under en tale for Den Internationale Olympiske Komité (IOC) i Sotji udtrykker Ban Ki-moon torsdag håb om, at alle parter vil stå sammen i kampen mod diskrimination.
- Vi må alle rejse vores stemmer mod angreb på lesbiske, bøsser, biseksuelle og transkønnede. Vi må alle kæmpe imod anholdelser, fængslinger og de diskriminerende restriktioner, de står over for.
- Jeg anerkender det sjette princip i det olympiske charter, der opponerer mod enhver form for diskrimination, siger generalsekretæren.
- Enhver form for had må ikke finde sted i det 21. århundrede, siger Ban-Ki-moon uden specifikt at omtale forholdene for homoseksuelle i Rusland.
Den russiske vicepremierminister, Dmitrij Kozak, afviser efterfølgende, at der findes diskrimination i Rusland og frabeder sig samtidig, at der arrangeres protester for homoseksuelles rettigheder i Sotji.
- Politisk propaganda under sportsbegivenheder er forbudt i det olympiske charter og ifølge russisk lov, siger han.

Flere end 200 ledende internationale forfattere - herunder Salman Rushdie, Margaret Atwood og Jonathan Franzen - kritiserer i et åbent brev publiceret i den britiske avis The Guardian forholdene for homoseksuelle i Rusland.
