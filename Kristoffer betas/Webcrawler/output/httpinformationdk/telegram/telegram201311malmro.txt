Malmros før verdenspremiere på ny film: Jeg bliver rørt
Filmen "Sorg og glæde" har rørt den udenlandske presse. Filmen får i mandag verdenspremiere ved festival i Rom


 Det nyeste skud fra den prisbelønnede instruktør Nils Malmros, "Sorg og glæde", får mandag aften verdenspremiere ved Rom Film Festival.
Og instruktøren kan allerede nu forudse, at den storslåede premiere vil vække følelserne frem i ham.
- Jeg ved, at jeg bliver rørt. Men jeg kan selvfølgelig ikke lade være med at læse undertekster for at se, om de nu også er rigtige, fortæller han til Ritzau.
"Sorg og glæde" er udtaget til hovedkonkurrencen ved festivalen.
- Alle sammen hernede snakker om, at det er en stærk film. Sådan har jeg i grunden ikke set den. Jeg vidste, at det var en bevægelig film. Det betyder jo, at den har gjort indtryk, siger Nils Malmros til Ritzau.
En dybt personlig tragedie fra Nils Malmros' eget liv udspiller sig i filmen med Jakob Cedergren og Helle Fagralid i hovedrollerne.
Nemlig at hans kone under en psykose slog deres spædbarn ihjel.
Der var især ét spørgsmål som gik igen ved pressekonferencen efter filmen: Hvordan har din kone modtaget filmen?
- Hun var meget rørt, og græd, når der skulle grædes. Bagefter filmen sagde hun til mig, at det var en stor sejr, fortæller han.
Instruktøren fortæller selv, at han kunne se, at folk blev bevæget af filmen under pressevisningen.
Selvom filmen foregår i et andet land og på et andet sprog, føler han, at det udenlandske publikum forstår filmen.
- De har forstået, at det er en kærlighedsfilm, og det er et kærlighedsbudskab, filmen kommer med. Jeg skal ikke forklare det for dem, siger han.
Det var efter konens tilladelse, at Nils Malmros kunne gå i gang med at forvandle den tragiske hændelse til et kærlighedsdrama på det store lærred.
- Hun har givet mig den kærlighedsgave, at jeg skulle lave filmen. For min skyld, siger han.
Det bliver i en gigantisk sal med 1200 udsolgte pladser, at filmen første gang vises til offentligheden.
