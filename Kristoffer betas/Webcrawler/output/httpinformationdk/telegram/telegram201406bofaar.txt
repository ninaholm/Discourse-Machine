B&O; får 259 millioner kroner i hus i lynhurtigt aktiesalg
Lyd- og tv-producenten får over en kvart milliard i den aktieemission, som blev præsenteret torsdag.


 Der blev lynhurtigt meldt alt udsolgt i den udvidelse af aktierne, som B&O præsenterede detaljerne for torsdag eftermiddag. Allerede fredag morgen oplyser den danske lyd- og tv-producent, at aktiesalget er gennemført og har indbragt over en kvart milliard kroner.
Aktieudvidelsen var overtegnet, og de 3,9 millioner aktier blev solgt for 66 kroner per styk - eller det samme, som aktien lukkede i torsdag på børsen, lyder det fra B&O til fondsbørsen.
Dermed lander bruttoprovenuet fra aktiesalget på 259,2 millioner kroner. B&O udvider med 9,99 procent af kapitalen.
Aktiesalget blev først varslet i B&O's kvartalsregnskab i april, inden selskabet torsdag morgen gik ud før tid med foreløbige regnskabstal for marts-maj-kvartalet og flere detaljer om den planlagte emission.
Torsdag aften blev aktiesalget, som skete ved en såkaldt accelereret bookbuilding, sat endelig i gang, og knap 13 timer senere er alt altså faldet på plads, melder B&O.
Struer-selskabet skal bruge millionerne til flere investeringer i distribution og marketing, til at fastholde forsknings- og udviklingsbudgettet og stimulere væksten gennem andre initiativer.
Blandt andet vil selskabet satse på det amerikanske marked og på salg af B&O Play gennem nye kanaler.
B&O kom ud af de første ni måneder af regnskabsåret 2013/2014 med et driftsresultat på minus 61 millioner kroner.
 Men ifølge de foreløbige regnskabstal regner selskabet med, at driftsresultatet for hele året vil ramme "omkring nul", hvilket stemmer overens med B&O's egne forventninger.
Omsætningen i fjerde kvartal landede på 801 millioner kroner, hvilket svarer til en vækst på godt otte procent sammenlignet med den tilsvarende periode sidste år.
De nye aktier ventes formelt registreret og i handel på fondsbørsen fredag 27. juni.
