Thorning er utilfreds med nyt budgetudspil
Nyt forhandlingsudspil til EU's langtidsbudget har uændret sparemål - men flytter rundt på enkeltposter.


 EU-præsident Herman Van Rompuy har præsenteret budgettopmødet i Bruxelles for et nyt forhandlingsudspil og har afbrudt mødet for natten.
- Det er ikke tilfredsstillende fra et dansk synspunkt, lyder det fra statsminister Helle Thorning-Schmidt (S) umiddelbart efter, at hun har fået udspillet i hånden.
Først og fremmest er det danske krav om en milliardrabat på EU-kontingentet ikke nævnt i det nye udspil.
- Jeg ville gerne have haft rabatten nu, men jeg havde ikke regnet med, at det var i det her udspil, siger Thorning.
Ud over den manglende rabat er hun også utilfreds med, at det overordnede niveau for en besparelse på 80 milliarder euro i forhold til det oprindelige udspil på 1092 milliarder euro fra EU-Kommissionen er fastholdt.

Statsministeren er heller ikke tilfreds med, hvordan der er blevet ændret på fordelingen mellem de forskellige budgetposter. Der bliver groft sagt taget fra forskning og givet til landbruget.
Helt konkret drejer det sig om, at der bliver flyttet 11 milliarder euro til strukturfondene, der støtter Europas fattige regioner, mens der bliver lagt otte milliarder euro oven i landbrugsstøtten.
Pengene bliver fundet ved at skære 13 milliarder euro på forskning og uddannelse, fem milliarder euro på EU's udviklingsbistand og 1,6 milliarder euro på en bred budgetpost, der blandt andet finansierer grænsekontrol, asyl og forbrugerbeskyttelse.
Nu skal Thorning og hendes 26 kolleger granske tallene i Van Rompuys udspil og holde møder med hinanden frem til fredag middag, hvor topmødet officielt genoptages.
- Vi arbejder videre i morgen, og så må vi se, hvor langt vi kommer, lyder det fra Thorning.
Hun henviser til, at "et kig i historiebøgerne" viser, at forhandlingerne om EU's langtidsbudget tidligere "har taget mere end ét topmøde":
- Men jeg er parat til at blive her så længe, som det tager at få forhandlet en aftale på plads og sikre, at vi får den danske rabat.
