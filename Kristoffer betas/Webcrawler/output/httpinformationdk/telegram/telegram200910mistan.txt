Mistanke om influenza i svinebesætninger



 Norske sundhedsmyndigheder er i gang med at undersøge en svinebesætning, der er under mistanke for at være smittet af svineinfluenza. 
 Det sker, efter at en del af svinene har fået åndedrætsbesvær og feber, der er symptomer på H1N1-influenzaen. 
 Besætningen er på en gård i Hedmark cirka 300 kilometer nord for Oslo. Gården blev søndag isoleret, og dyrlæger har taget en række prøver, som ventes klar mandag.
 En del grise er behandle med antibiotika, uden at det har hjulpet, hvilket styrker mistanken om H1N1.
 Lørdag blev H1N1 konstateret i en svinebesætning flere hundrede kilometer længere nordpå i Norge i Levanger nordøst for Trondheim. Det er det første tilfælde af H1N1 i en svinebesætning i Norge.
 Besætningen blev smittet af et menneske, der havde H1N1. Ifølge det norske Mattilsyn er det første gang, at svin er smittet af et menneske. 
 Mattilsynet har desuden taget prøver på seks andre gårde i Levanger. 

