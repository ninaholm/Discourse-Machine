Stille vejr giver dykkere chance for at nå AirAsia-vrag
Indtil videre har dårlig sigtbarhed forhindret bjærgning af lig og de sorte bokse fra nedstyrtet passagerfly.


 Efterforskningsholdet, der forsøger at finde og bjærge lig fra det nedstyrtede AirAsia-fly i Javahavet, håber, at bedre vejr tirsdag vil lette arbejdet.
De indonesiske myndigheder mener, at de har lokaliseret halepartiet og dele af skroget fra Airbus A320-flyet. Men stærk strøm, kraftig vind og høje bølger har indtil videre hindret dykkerne i at nå ned og undersøge vragdelene nærmere.
- I dag (tirsdag, red.) har forholdene været bedre. Vores fokus er at hente så mange som muligt af ofrene, der fortsat befinder sig i vraget, op, siger lederen af eftersøgningmandskaberne, Bambang Sulistyo, på et pressemøde.
Skibe udstyret med sonar har lokaliseret fire store genstande, som myndighederne håber er dele af flyet, men den dårlige sigtbarhed har gjort det svært at få dette endeligt bekræftet.
Indtil videre er 37 ud af de 162 personer, der var om bord på flyet, blevet bjærget fra havet, efter at flyet styrtede ned 28. december 40 minutter efter afgangen fra Surabaya i Indonesien med kurs mod Singapore.
Myndighederne er meget interesseret i at finde flyets sorte bokse, som formentlig kan opklare, hvad der fik flyet til at styrte ned kort tid, efter at piloterne havde anmodet om at ændre kurs på grund af et uvejr.
De sorte bokse, der befinder sig i halepartiet, udsender signaler i 30 dage, men indtil videre er ingen af disse signaler blevet opfanget, selvom der ikke er særligt dybt i det område af Javahavet, hvor flere dele af flyet allerede er fundet.
Årsagen til ulykken, der afrundede et sort år for flytrafikken i verden, er fortsat ukendt, men Indonesiens meteorologiske institut mener, at en tropisk storm i området var en medvirkende årsag.
Langt de fleste af de omkomne var fra Indonesien.
