Amerikansk sexoffer sagsøger paven
Pave Benedikt XVI bliver stævnet af misbrugsoffer i USA. Tidligere elev på katolsk døveskole i Wisconsin vil have paven til at offentliggøre navne på misdædere.


 Den katolske kirkes overhoved, pave Benedikt XVI, har fået et søgsmål på halsen i USA. 
Paven og Vatikanet beskyldes i den enestående stævning for at dække over en præsts årelange seksuelle overgreb mod elever på en katolsk skole i Wisconsin.
Det er en tidligere elev på skolen, en mand fra Illinois, der har taget det usædvanlige skridt at prøve at drage paven til ansvar i den omfattende misbrugsskandale, som de seneste uger har rystet den katolske kirke.
Ifølge tv-stationen CNN er søgsmålet er rejst ved en distriktsdomstol i Milwaukee, Wisconsin. 
Stævningen kræver, at Vatikanet offentliggør navnene på de tusinder af katolske præster, som der findes troværdige mistanker om, at de står bag seksuelle overgreb. 
Sagsøgeren hævder selv at være blevet misbrugt af fader Lawrence C. Murphy, mens han var elev på døveskolen St. John's i Milwaukee. 
Inden tyske Joseph Ratzinger blev pave Benedikt, skal han som kardinal og kirkens chefideolog have modtaget breve fra Milwaukees ærkebiskop, hvori han blev gjort opmærksom på, at Murphy forgreb sig på døveskolens drenge.
Overgrebene har fundet sted i årene fra 1950 og 1974. Præsten, der døde i 1998, blev aldrig fyret eller dømt.
- Sagsøgte, pavestolen, har haft kendskab til det vidt udbredte problem med seksuelt misbrug af børn begået af dens præstestand i århundreder, men har dækket over overgrebene og derved været med til at sikre misbruget i al fremtid, hedder det i søgsmålet. 
Vatikanets talsmand, Federico Lombardi, har over for tv-stationen nægtet at kommentere søgsmålet. 
Peter Isely, der står i spidsen for offernetværket Snap, håber, at søgsmålet kan være med til at beskytte børn over hele verden.
