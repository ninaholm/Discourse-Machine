Konkurser rammer hårdt i udmarvet byggebranche
Krisen tager livet af flere større virksomheder i byggebranchen, og derfor mister flere også jobbet.


 Flere lønmodtagere i byggevirksomheder mistede sidste år jobbet som følge af konkurs end året før.
I alt 4669 ansatte i bygge- og anlægsbranchen blev ramt af konkurser i 2012 og fik udbetalinger fra Lønmodtagernes Garantifond (LG). Det er 11 procent flere end i 2011, skriver Licitationen - Byggeriets Dagblad.

De 4469 lønmodtagere var ansat i 499 virksomheder, oplyser LG.
Udviklingen er udtryk for, at byggevirksomheder, der rammes af konkurs, bliver større og har flere medarbejdere.
I gennemsnit havde virksomheder, der havde ansatte på konkurstidspunktet, knap 10 ansatte. I 2011 var det tilsvarende tal godt syv ansatte i hver virksomhed.
Mens et stigende antal lønmodtagere i byggeriet rammes af konkurs, går udviklingen generelt en anden og mere positiv vej: I alt måtte 15.300 lønmodtagere i 2012 have hjælp fra LG. Det er omkring 2.000 færre end året før.
Byggebranchen er med 30 procent af de konkursramte lønmodtagere hårdest ramt.
- Når de konkursramte byggevirksomheder gennemsnitligt har flere ansatte, er det udtryk for, at krisen har varet længe, og der har været tale om en langvarig udmarvningsproces.
- Krisen tager med andre ord livet af større virksomheder og sikkert også flere virksomheder med mange år på bagen, siger chefkonsulent i Dansk Byggeri Andreas Fernstrøm til Licitationen - Byggeriets Dagblad.
