13 er døde under koran-protester
Vrede muslimer i indiske Kashmir angriber kristen skole og sætter den i brand. De er vrede over koran-skænding i USA.


 13 mennesker er dræbt i det indisk-styrede Kashmir i forbindelse med, at tusindvis af muslimer mandag var på gaden for at demonstrere mod koran-skænding i USA.
Ifølge politiet var anledningen til demonstrationerne historier om, at Koranen lørdag blev skændet i USA, da amerikanerne mindedes ni-året for terrorangrebet på World Trade Center i New York og forsvarsministeriet i Washington.
12 demonstranter og en politimand er dræbt under urolighederne.
Fem er dræbt i landsbyen Tangmarg, hvor en folkemængde angreb en kristen skole og satte den i brand.
En lille, konservativ kristen menighed stillede sig lørdag op foran Det Hvide Hus og rev sider ud af Koranen. Seks personer deltog i manifestationen.
Der var også en mand, der sagde, at han repræsenterede den ultrahøjreorienterede Tea Party bevægelse, som hev et par sider ud af Koranen for derefter at gemme dem i en plastikmappe.
Præsident Barack Obama havde advaret mod at skænde Koranen, og en præst i Florida, der vidt og bredt havde bekendtgjort at han ville brænde muslimerne hellige bog, opgav sit forehavende.
