BBC bekræfter fyring af populær Top Gear-vært
Jeremy Clarksons kontrakt bliver ikke fornyet, bekræfter BBC, som er klar over, at fyringen deler vandene.


 Jeremy Clarkson, den kontroversielle vært på bilprogrammet Top Gear, blev onsdag fyret af sin arbejdsgiver, den britiske tv-station BBC.
Fyringen kommer efter, at Clarkson verbalt og fysisk overfaldt en producer på programmet.
- Det er med stor beklagelse, at jeg i dag har meddelt Jeremy Clarkson, at BBC ikke fornyer hans kontrakt, skriver BBC's generaldirektør, Tony Hall, i en udtalelse på tv-stationen hjemmeside.
Han understreger, at han er klar over, hvor populært programmet er, og at denne beslutning vil dele vandene.
Det har ikke været en nem beslutning, men en grænse er blevet overskredet, fortsætter Tony Hall.
- Der kan ikke være særskilte regler for en part og andre regler for andre som følge af stilling, berømthed og kommercielle hensyn
En undersøgelse af hændelsen viser, at Clarkson i 20 minutter svinede en af programmets producere til, hvorefter han angreb ham fysisk i omkring 30 sekunder.
Årsagen var, at Clarkson kunne ikke få varm mad - bøf og pomfritter - efter en lang dags optagelser i North Yorkshire, fordi hotellets køkken var lukket.
Hændelsen fik 10. marts BBC til at suspendere Jeremy Clarkson og indlede en undersøgelse.
