Dansk glæde over aftale i Zimbabwe



 Den danske regering hilser magtdelingsaftalen i Zimbabwe velkommen og vurderer, at den kan give den zimbabwiske befolkning håb om en bedre fremtid.
 Per Stig Møller erklærer, at aftalen mellem præsident Robert Mugabe og oppositionslederen Morgan Tsvangirai forhåbentlig markerer "et afgørende og positivt vendepunkt i arbejdet frem mod en økonomisk, social og humanitær genopretning og en demokratisk udvikling i Zimbabwe".
 - Nu må vi studere aftalen nærmere, men jeg forstår, at aftalen ser ud til at indebære en reel indskrænkning af præsident Mugabes magtbeføjelser, hvilket er et første vigtigt skridt, udtaler han.
 Udviklingsminister Ulla Tørnæs (V) fokuserer på mulighederne for atter at sætte gang i udviklingen i Zimbabwe og lover et forstærket dansk engagement i landet.

