Søren Gade bliver statsrevisor og får lønhop på 300.000
Søren Gade fik ikke nogen ministerpost, men hans samlede løn kommer nu op i ministerklassen.


 Venstre har som ventet udpeget gruppeformand Søren Gade som ny statsrevisor. Søren Gade overtager posten fra Kristian Jensen (V), som blev udenrigsminister efter valget.
De seks statsrevisorer er udpeget af partierne i Folketinget, og de har til opgave at holde øje med, at skatteborgernes penge bliver brugt på en ordentlig måde.
Opgaven løses i tæt samarbejde med Rigsrevisionen, som udfører hovedparten af revisionsarbejdet.
Selvom statsrevisorerne er politisk udpeget, tilstræber de at være enige, både når de afgiver bemærkninger til beretninger fra Rigsrevisionen, og når de anmoder Rigsrevisionen om at undersøge et område.
Dermed har de en meget stærk stemme, når der uddeles kritik af eksempelvis en minister for at have sjusket eller begået fejl på sit område.
Med stillingen får Søren Gade en lønforhøjelse på omkring 300.000 kroner, som vil bringe hans samlede løn op i nærheden af en ministerløn.
Det kan måske ses som et plaster på såret for den tidligere forsvarsminister, der fik hele 28.916 personlige stemmer ved valget.
Søren Gade var fra flere sider spået en ministerpost i statsminister Lars Løkke Rasmussens (V) regering, men han måtte efter valget nøjes med at blive gruppeformand for Venstres folketingsgruppe.
Den vestjyske politiker vakte opsigt, da han, før valgresultatet var i hus, fastslog, at Venstres forventede tilbagegang måtte føre til selvransagelse i partiet.
- Først og fremmest hæfter jeg mig ved - hvis de her prognoser holder - at der kommer en borgerlig liberal regering.
- Når det så er sagt, så er det selvfølgelig trist, hvis mit parti går så markant tilbage, og det må vi jo have en intern ransagelse af bagefter, hvad vi gør forkert, sagde Gade og kom dermed indirekte med en kritik af partiets formand, Lars Løkke Rasmussen.
Gade understregede dog samtidig, at selvransagelsen i Venstre ikke måtte blive et spørgsmål om, hvem der er formand.
Det er kutyme, at posterne som formand og næstformand gives til de statsrevisorer, der har henholdsvis størst og næststørst anciennitet. Dermed må Søren Gade foreløbig tage til takke med at "kun" at være statsrevisor.
Formand for statsrevisorerne er Peder Larsen (SF), mens Henrik Thorup (DF) er næstformand.
