Mursi afsat: Egypterne græder og fester i Kairo
Der både jubles og sørges over, at militæret har afsat præsident Mursi til fordel for en teknokratregering.


 Aftenhimlen over den egyptiske hovedstad Kairo oplyses sent onsdag aften af farverigt fyrværkeri. På Tahrir-pladsen og i mange andre af Kairos gader fester modstandere af den nu forhenværende præsident Mohamed Mursi.
Samtidig er stemningen anderledes mut de steder, hvor Mursi-tilhængere hele dagen har været samlet for at vise deres støtte til Egyptens første demokratisk valgte præsident.
De er omkranset af militære køretøjer. Politiet og militæret advarer om, at de vil slå hårdt ned på enhver voldelig handling.
Øjenvidner beretter, at Mursi-tilhængere har brækket sten op fra fortovet, som de så har samlet i større bunker.
- Vi vil ikke forsvinde, råber de i kor.
Samtidig har en gruppe vagter fra Det Muslimske Broderskab, som støtter Mursi, dannet en ring omkring tilhængerne - iført hjelme og stave.
I en erklæring opfordrer Mursi ellers til at forholde sig fredeligt - selvom han fortsat opfordrer dem til at modsætte sig militærkuppet.
Indtil videre meldes der hverken om døde eller sårede. Det generelle billede fra Kairos gader er glade, festende egyptere.
Med oppositionskoalitionens leder, Mohamed ElBaradeis, ord er det arabiske forår vendt tilbage til Egypten. Han tøver ikke med at sammenligne folkestemningen med den, der afsatte eksdiktatoren Hosni Mubarak i 2011.
Og det er ikke kun folk fra oppositionen, der glæder sig over militærkuppet, som har gjort en højesteretsdommer til midlertidig statsleder og suspenderet den udskældte forfatning.
Også Mursis tidligere venner i Egyptens næststørste muslimske parti, Nour, støtter op om militærets køreplan for et nyt parlaments- og præsidentvalg.
Nour-partiet, der hjalp Mursi til magten sidste år, var ellers før onsdagens militærkup imod at afsætte Mursi, selvom lederen Younis Makhyoun udtalte, at "indrømmelser" var nødvendige fra Mursis side.
Højesteretsdommeren, som skal efterfølge Mursi som øverste leder i Egypten, bliver efter planen taget i ed torsdag.
