Veteran bliver fransk udenrigsminister
Frankrig får veteranen Laurent Fabius som udenrigsminister. Pierre Moscovici skal styre finanserne.


 Frankrig har fået sin nye regering.
Dagen efter at François Hollande blev indsat som ny præsident efter Nicolas Sarkozy, er landets nye regerings klar.
Hollande og hans nyudnævnte premierminister, Jean-Marc Ayrault, har under møder i løbet af onsdagen stykket ministerlisten sammen, og onsdag aften var den så klar.
Udenrigsminister er den 65-årige veteran Laurent Fabius, som har en betydelig ministererfaring.
Han har været såvel budgetminister som industriminister og finansminister under tidligere socialistiske administrationer i Paris.
Fra 1984 til 1986 var han premierminister.
Finansminister bliver den 54-årige Pierre Moscovici. Han er tidligere europaminister og havde i øvrigt også ansvaret for den valgkamp, der gav Hollande sejren i præsidentvalget.
På de øvrige ministerposter er blandt andre den 60-årige Michel Sapin udnævnt til arbejdsminister, mens Arnaud Montebourg på 49 år får ansvaret for industrien.
Forsvarsminister er 64-årige Jean-Yves Le Drian.
Listen har 34 ministre, to mere end den afgående regering.
