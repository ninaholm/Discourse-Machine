Bødskov: Danmark skal selv løse Europol-problem
Justitsministeren beklager i EU, at Danmark kan ryge ud af politisamarbejdet - men lægger op til dansk løsning


 Justitsminister Morten Bødskov (S) har fredag benyttet en debat med sine EU-kolleger til at beklage, at et forslag til justering af EU's politisamarbejde kan betyde, at Danmark kan ryge ud af samarbejdet.
Men Bødskov gør det samtidig klart, at den danske regering og dansk politi er så opsat på at blive i samarbejdet, at han også tror på, at Danmark nok skal finde en løsning - uden at han på nuværende tidspunkt føler behov for at bede de andre om hjælp.
- Det er den danske regerings opfattelse, at der skal findes en løsning på det her fra dansk side, således at Danmark også fremover kan være med i Europol-samarbejdet.
- Det har stor betydning for Danmark at være med i Europol-samarbejdet, og derfor har jeg som dansk justitsminister meget svært ved at forestille mig en situation, hvor Danmark ikke er fuldt ud med i det nye Europol-samarbejde, siger Bødskov under ministrenes debat.
Den danske minister har forud for mødet gjort det klart, at han ser to muligheder - enten at de øvrige lande lader Danmark deltage gennem en såkaldt parallelaftale, eller at de danske vælgere giver tilladelsen gennem en folkeafstemning.
- Det er endnu for tidligt at sige, hvad det konkret vil give Danmark anledning til. Men jeg vil bare gøre det fuldkommen klart for jer, at det er den danske regerings opfattelse, at Danmark ser sig selv - også fremover - som en central aktør i et nyt, fornyet Europol-samarbejde, siger Bødskov.
