Spionsnak med USA skuffer Tyskland: Vi får intet
Tysklands initiativ til et forbud mod spionage mellem USA og Tyskland bærer ikke frugt, siger kilder.


 De tysk-amerikanske forhandlinger om en aftale, der skal sikre, at de to lande ikke spionerer hos hinanden, løber tilsyneladende ud i sandet - og det skuffer tyskerne.
- Vi får intet, siger en kilde tæt på forhandlingerne til Süddeutsche Zeitung.
Tyskland har taget initiativ til at sætte en stopper for amerikansk spionage af tyskerne, efter det sidste år kom frem, at USA har aflyttet forbundskansler Angela Merkels mobiltelefon.
Afsløringen, der var den største blandt en række sager, kom på baggrund af dokumenter fra den amerikanske efterretningstjeneste NSA lækket af whistlebloweren Edward Snowden.
Efterfølgende afkrævede Merkel straks USA's præsident, Barack Obama, et svar på, hvad NSA havde gang i.
Samtidig sendte tyskerne en delegation til Washington for at få afklaret sagen.
Ifølge den tyske avis og tv-stationen NDR har forhandlerne mistet troen på en aftale om spionageforbud mellem de to lande.
USA har ifølge kilderne både nægtet at stoppe deres overvågning af tyske politikere og at afsløre, hvornår de begyndte at aflytte Merkels telefon.
Amerikanerne vil heller ikke - som ønsket af Tyskland - give adgang til et sted ved den amerikanske ambassade i Berlin, hvor en lyttepost angiveligt er eller har været placeret.
Den tyske regering har afvist at kommentere oplysningerne fra de to medier.
- Regeringen fører samtaler med de amerikanske partnere om at bygge vores efterretningssamarbejde på et nyt grundlag. Disse fortrolige samtaler kører fortsat.
Oppositionen hævder, at den tyske regering stiller alt for vage krav til USA.
