Østlande ønsker togkorridor til Tyskland
Tjekkiet, Slovakiet og Polen udtrykker støtte til den ungarske premierminister, Viktor Orbán.


 Tjekkiet og Slovakiet stiller fredag et forslag om, at der oprettes en jernbane-korridor for syriske flygtninge mellem Ungarn og Tyskland.
- Den Tjekkiske Republik og Slovakiet kan åbne en jernbane-korridor for flygtninge, der rejser fra Ungarn til Tyskland, hvis Berlin og Budapest kan blive enige om det, siger den tjekkiske indenrigsminister, Milan Chovanec.
 Samtidig gav regeringslederne i Tjekkiet, Slovakiet og Polen udtryk for støtte til den ungarske premierminister, Viktor Orbán, og hans lands håndtering af migrantstrømmen mod de vesteuropæiske EU-lande.
 - Som et udtryk for solidaritet er premierministrene fra de tre lande parate til at yde Ungarn yderligere hjælp, hedder det i en fælles erklæring fra regeringslederne i de såkaldte Visegrad-lande.
Polens premierminister, Ewa Kopacz, siger, at EU's medlemsstater bør træffe deres egne beslutninger om, hvordan de kan hjælpe under migrantkrisen.
- Jeg mener, at vores håndtering af migrations-problemerne må være præget af fornuft, men også at landene skal kunne træffe deres egen suveræne beslutninger, siger hun.
 Nationerne i Centraleuropa er imod forslag om flygtningekvoter for de forskellige medlemslande.
EU-præsidenten, Donald Tusk, opfordrede torsdag de dybt splittede EU-lande til at fordele mindst 100.000 flygtninge imellem sig for at lette presset på de lande, der modtager flest.
- Hvis lederne ikke udviser god vilje, bliver solidaritet et tomt slogan, som vil blive erstattet af politisk afpresning og splittelse, mens skylden bliver skudt over på alle andre, sagde Donald Tusk.
Den ungarske premierminister, der torsdag var på hastebesøg hos lederne af EU-institutionerne i Bruxelles, har klart sagt fra over for kvoter til fordeling af flygtninge rundt i EU.
- Vi bryder os ikke om kvotesystemet.
- Og uden en effektiv grænsekontrol er alene det at tale om et kvotesystem en invitation til dem, der gerne vil komme. Det er problemet, sagde Orbán, der mente, at hele Schengen-samarbejdet er truet som følge af tilstrømningen.
