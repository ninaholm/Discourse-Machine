Kommentatorer: Thorning bliver bedre chef end politiker
Helle Thorning-Schmidt lykkedes aldrig helt som politiker, lyder det efter hendes farvel til dansk politik.


 For Helle Thorning-Schmidt er det nu slut med dansk politik, og i stedet siger hun goddag til livet som chef for en international ngo.
Og den tidligere statsminister bliver god i jobbet som chef for Save the Children, lyder det fra flere kommentatorer. Formentlig bedre, end hun var som politiker. Sådan lyder det i hvert fald fra Altingets politiske kommentator, Erik Holstein.
- Thorning er intelligent, super præsentabel, sprogkyndig og har et kæmpe netværk. Så hun er drøm for en international virksomhed, der gerne vil have en synlig direktør.
- Men det er også der, hun hører hjemme: Som direktør, ikke som politiker. Det sidste kræver, man har politiske idealer, der vægter højere end ens egen karriere, lyder det.
Og heller ikke Troels Mylenberg, chefredaktør på Fyns Amts Avis, mener, at politikeren Thorning helt lykkedes, siger han til Ritzau.
- Politisk står det tilbage, at Helle Thorning var en statsminister, der ikke fik sat noget som helst politisk aftryk.
- Det står stadig uklart, hvad hun ville, når man ser bort fra hendes mantra om, at hun ville bringe Danmark trygt igennem krisen. Hun havde ikke noget ideologisk projekt. Vi fandt aldrig ud af, hvad Helle Thorning ville, siger han.
Fra Jakob Nielsen, redaktionschef hos Politiken, lyder det:
- Det bliver spændende at se, hvad Helle Thorning-Schmidt kan stille op i en international organisation. Heller ikke denne gang har hun fået posten forærende. Hun har kæmpet for den, overvundet stor skepsis hos nogle af dem, der skulle ansætte hende.
- Det er på en måde meget udansk. Og det er meget imponerende. Det bliver sjovt og spændende at følge.
I Berlingske siger kommentator Thomas Larsen, at det bliver et job, hun vil befinde sig godt i.
- Nøgternt set er det et job i en anden kategori end de topjob, hun tidligere har bejlet til. Det er pænt langt fra det allerøverste niveau, men hun vil formentlig være god til at rejse penge og god til at tale deres sag.
- Og så gør det næppe noget, at det bliver med base i London.
Og DR's politiske analytiker, Jens Ringberg, slår på, at hun blev den første kvindelige statsminister:
- Helle Thorning-Schmidt trådte ud af den relative anonymitet i Bruxelles direkte ind på formandsposten i et parti, hvis formænd som hovedregel bliver statsministre i Danmark.
- Det blev hun også - men kun i en enkelt periode, som Danmarks første kvindelige af slagsen. Og så forsvandt hun igen ud af landet.
