Shinzo Abe er sikker vinder ved valg i Japan
Den japanske premierminister, Shinzo Abe, sikrede sig et stort flertal i det japanske overhus.


 Den japanske premierminister, Shinzo Abe, vandt en overbevisende sejr i søndagens valg til Overhuset i det japanske parlament.
Shinzo Abe er fra det Liberaldemokratiske Parti (LDP), og valgstedsmålingerne afslører, at han har vundet et stærkt flertal i parlamentet.
Det var halvdelen af de 242 pladser i Overhuset, der skulle besættes ved valget søndag, og LDP løb af med 65 ud af de 121 pladser.
For at opnå det nødvendige flertal skulle regeringen have 63 mandater i Overhuset, hvor den i forvejen sidder på 59 mandater, som ikke var på valg søndag.
Resultatet vil give Shinzo Abe markant friere hænder til at gennemføre sine økonomiske reformer, de såkaldte "Abenomics", der er en kombination af en ekstremt lempelig pengepolitik, flere offentlige investeringer og strukturelle reformer.
LDP vandt valget til underhuset i december sidste år sammen med sin juniorpartner, partiet Komeito. Komeito sikrede sig ved søndagens valg 11 pladser, mens landets største oppositionsparti blot fik 17, rapporterer Kyodo News.
Overhuset har hidtil været domineret af oppositionen, og valget var dermed den første landsdækkende test for Abe, siden han for anden gang blev Japans regeringschef for godt et halvt år siden.
Sejren til Shinzo Abes parti afslutter flere års politisk dødvande i Japan, og det er første gang siden 2006, at landet har en stabil regering.
- Vi ønsker at reagere på folks ønske om at føle økonomiske forbedringer.
- Jeg ønsker at skabe et positivt kredsløb med forbedring af beskæftigelsessituationen, øge lønningerne og skabe en stigning i virksomhedernes investeringer, sagde Shinzo Abe, da sejren næsten var i hus.
Iagttagere har ifølge nyhedsbureauet dpa på forhånd peget på, at det bliver interessant at se, om Abe virkelig gør alvor af sine løfter om at reformere landbrugs- og sundhedssektoren trods modstand fra lobbyorganisationer.
Premierministeren har i sin valgkamp lovet at genoprette verdens tredjestørste økonomi samt ændre Japans pacifistiske forfatning og styrke militæret for at kunne spille mere med musklerne over for ærkerivalerne Kina og Nordkorea.
