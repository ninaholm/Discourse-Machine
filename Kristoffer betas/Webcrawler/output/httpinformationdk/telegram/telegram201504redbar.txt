Red Barnet: Voksne må tage sig sammen
Mange har ikke lyst til at diskutere børns brug af iPad - men nu må de voksne lave regler, mener Red Barnet.


 Det er bekymrende, at to ud af tre børnehavebørn efter eget udsagn hellere vil spille og se film på iPad end lege med andre børn.
Det siger seniorrådgiver Jon Lange fra Red Barnet i en kommentar til en ny undersøgelse fra Børnerådet.
- Vi voksne skal tage os lidt sammen og få kigget på nogle regler i forhold til børn og digitale medier. Vi er sprunget lidt hen over det i Danmark i forhold til for eksempel Norge og Sverige, hvor man er ekstremt opmærksom på det, siger Jon Lange.
I undersøgelsen, som refereres i Politiken mandag, medvirker 844 børn fra fire til seks år i omkring 100 tilfældigt udvalgte daginstitutioner. Samtlige børn havde prøvet at spille på en tablet - eller en iPad, som var det ord, børnene selv brugte.
- Når man er ude at snakke med fagvoksne i børnehaver og indskoling, er det ofte følelserne, der råder, mere end fornuften. Mange har ikke lyst til, at børnene i så tidlig en alder er på digitale medier, men tør ikke rigtig tage det op, siger seniorrådgiveren.
Det gælder både pædagoger og forældre, tilføjer han.
- Jeg håber derfor, at undersøgelsen kan blive et springbræt til nogle gode regler og retningslinjer, der er velfunderede i research, siger Jon Lange.
Spørgsmål: Kan forældre og pædagoger ikke bare bruge deres sunde fornuft?
- Det bliver der også forsøgt på. Vi har vejledt om, at børn i en meget tidlig alder måske kun skal være 30-40 minutter om dagen på sociale medier.
Spørgsmål: Børnene gør vel bare det samme som mange voksne, der hver dag bruger timer på Facebook?
- Ja, det kan man sige. Nye undersøgelser viser også, at det, alle børn i samtlige EU-lande allerhelst vil have af deres forældre, er, at forældrene ikke bruger deres mobiltelefoner, mens de spiser, siger Jon Lange.
