Mette Frederiksen siger nej til minusvækst i kommuner
Det bliver ikke S-stemmer, der bærer Hjorts planer om at sænke kommunernes udgifter de kommende år igennem.


 Hvis finansminister Claus Hjort Frederiksen (V) vil gennemføre sine planer om at fjerne en procent af kommunernes budgetter hvert år i 2017, 2018 og 2019, så må det blive Dansk Folkeparti, der lægger stemmer til.
Det bliver i hvert fald ikke Socialdemokraterne, fastslår partiformand Mette Frederiksen nu i umisforståelige vendinger.
- De socialdemokratiske mandater bliver ikke de afgørende i jeres bestræbelser på at sænke de kommunale udgiftslofter, siger Mette Frederiksen i sin tale ved LO's kongres i Aalborg.
- Når I vil gennemføre minusvækst for den nære velfærd, så langt øjet rækker, må I finde flertallet hos Dansk Folkeparti. Det bliver ikke med os, lyder det fra den socialdemokratiske partiformand.
Regeringens planer om at sænke de kommunale udgifter ikke bare næste år, men også i 2017, 2018 og 2019 fremgår af dens forslag til de såkaldte udgiftslofter, der skal fastsætte, hvor meget kommunerne må bruge på service.
Her foreslår regeringen at tage en procent ud til et såkaldt "omprioriteringsbidrag".
Forslaget er dog ikke vedtaget endnu, og Dansk Folkepartis formand, Kristian Thulesen Dahl, har tidligere givet udtryk for, at lavere udgiftslofter for kommunerne ikke er hans kop te.
Alligevel har DF ikke klart afvist at stemme for finansministerens forslag.
Thulesen Dahl forklarede i forbindelse med de indledende møder om finansloven, at han fortsat overvejer, om DF skal stemme for og så satse på at kunne ændre udgiftslofterne for de kommende år ved senere forhandlinger.
Men det tror Socialdemokraterne ikke på.
- Det er tydeligt for mig, at niveauet for de kommunale udgiftslofter, der er ført frem, vil betyde minusvækst i kommunerne, siger Mette Frederiksen i sin tale ved LO-kongressen.
- Det er en grundlæggende forkert retning for Danmark. Vi har råd til vores børn og bruge penge på det, der forener os.
I sommer var Socialdemokraterne ellers med til at redde regeringens aftale med Kommunernes Landsforening (KL), der netop indfører de udskældte besparelser ved navn omprioriteringsbidrag for næste år.
Men Mette Frederiksen afviser bestemt, at partiet fører zikzakkurs. For hende er det afgørende, at aftalen i sommer var en aftale, som KL frivilligt havde indgået med regeringen.
- Vi indgik aftalen i sommer med åbne øjne. Det er vigtigt, at der står respekt om vores aftalesystem.
Det lovforslag, som vil forlænge omprioriteringsbidraget frem til 2019, er en konsekvens af den budgetlov, som politikerne blev enige om i 2012. Lofterne skal sikre, at de offentlige udgifter holder sig inden for grænserne i EU's finanspagt.
Finansloven og de kommunale og regionale budgetter, der forhandles hvert år, skal holdes inden for de grænser, udgiftslofterne sætter.
