Organisationer rystede over forligskrise



 De sprængte forhandlinger om milliarderne i Globaliseringspuljen møder hård kritik fra en bred vifte af organisationer i Danmark.
 Både LO, Djøf, Danske Universiteter og Dansk Socialrådgiverforening opfordrer indtrængende politikerne til at finde tilbage til forhandlingsbordet. Juristernes og økonomernes fagforening, Djøf, anklager politikerne for at optræde uprofessionelt.
 - Vi er rystede over, at det store projekt om løft af universiteternes undervisning på samfundsvidenskab og humaniora fra et helt uacceptabelt minimum, nu er bragt i fare efter mere end et års seriøse forberedelser. Det virker ganske enkelt uprofessionelt, siger Djøfs formand, Finn Borch Andersen.
 Han appellerer til, at partierne "holder fokus, så de studerende ikke bliver taget som gidsler i et politisk spil på Christiansborg" og opfordrer statsminister Lars Løkke Rasmussen (V) til at få forhandlingerne i gang igen.
 LO-formand Harald Børsting har telefonisk opfordret S-formand Helle Thorning-Schmidt til at tage fat i regeringen igen og opfordrer regeringen til det samme.
 - Danmark befinder sig i en alvorlig økonomisk krise, og det er helt afgørende, at partierne nu bliver enige om at investere i uddannelsessystemet. Det er simpelthen det, som skal sikre fremtidens økonomiske vækst og beskæftigelse, siger Harald Børsting til Berlingske.dk.
 Samme opfordring lyder fra formanden for Danske Universiteter, Jens Oddershede.
 - Det er vigtigt, at der er konsensus omkring, hvilken kurs vores uddannelser skal tage, også under en kommende regering. Vi har ikke plads til mere slingrekurs på det her område, siger han til dagbladet Information.
