Renée Toft og Thomas Helmig skal skilles
Beslutningen om at blive skilt har parret truffet i løbet af sommeren i gensidig forståelse, oplyser de.


 Psykolog, forfatter og tidligere fotomodel Renée Toft Simonsen og musiker og sangskriver Thomas Helmig skal skilles. Det oplyser parret til Ritzau.
Beslutninger er truffet i løbet af sommeren og er fremkommet i gensidig forståelse.
Parret udtaler:
 - Vi er glade for at have fået 17 gode år sammen. Den familie, vi har skabt, vil altid være det vigtigste i vores liv, og vi vil forblive hinandens bedste venner resten af vores dage, siger de.
Parret oplyser, at de har fundet sig til rette i deres nye hverdage og ikke har yderligere kommentarer til beslutningen.
Parret har boet sammen siden 1997, og de blev gift i 2000. Sammen har de sønnen Hugo.
 Renée Toft Simonsen var tidligere forlovet med John Taylor fra den engelske popgruppe Duran Duran. Fra et tidligere ægteskab med forhenværende direktør Kristian Sandvad har hun to børn.
Thomas Helmig blev i 1987 under stor mediebevågenhed gift med sangeren Søs Fenger. Allerede året efter, i 1988, blev de to skilt.
I 1995 blev Thomas Helmig gift med fotomodellen Heidi Andersen, som han fik en datter med, men ægteskabet holdt ikke, og parret skiltes i 1997.
I 2000 blev han gift for tredje gang - med Renée Toft Simonsen, der har en fortid som fotomodel.
Familien valgte i august 2005 at flytte til Malaga i det sydspanske Andalusien. I sommeren året efter flyttede parret tilbage til Aarhus.
I 1982 vandt Renée Toft Simonsen som 17-årig skolepige titlen som 80'ernes ansigt og arbejdede en del år som fotomodel, blandt andet hos den kendte modelbureau-indehaver Eileen Ford.
Musikken sad allerede i de tidligere barndomsår i kroppen på Thomas Helmig. Han forlod gymnasiet for at hellige sig musikken.
 Han har udgivet en lang række albums, og han har også skrevet til en lang række andre kunstnere som Søs Fenger, Hanne Boel, Peter A.G. Nielsen, Sanne Salomonsen, Ray Dee Ohh, Cut'N'Move, TV-2, Moonjam og Malurt .
Thomas Helmig er i øvrigt den kunstner i Danmark, der er i besiddelse af flest Danish Music Awards-statuetter, blandt dem kan nævnes priser for årets sanger, årets hit og årets album.
