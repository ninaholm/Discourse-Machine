Ecuador truer med at udvise olieselskaber



 Ecuadors præsident truede lørdag med at udvise udenlandske olieselskaber, der rejser krav mod hans regering.
 Rafael Correa advarsel kom, efter at olieselskaberne har fremsat et krav på flere milliarder dollar mod hans regering for ikke at have opfyldt indgåede kontrakter.
 Correa sagde i en radio og tv-transmitteret tale, at såfremt selskaberne rejste krav eller anlagde retssager mod Ecuador, så ville de blive smidt ud af landet.
 Kravene mod Ecuador, der er rejst gennem organisationen ICSID, beløber sig til omkring 13 milliarder dollar. Blandt de udenlandske selskaber, der ønsker erstatning er franske Perenco og Occidental Petroleum and Burlington fra USA.
 - Jeg vil ikke acceptere, at udlændinge kommer til vort land og rejser krav mod os, samtidig med at de berøver os for vore nationale ressourcer, sagde præsidenten.
 Ecuadors kongres opfordrede tidligere på måneden regeringen til at trække sig ud af ICSID.
