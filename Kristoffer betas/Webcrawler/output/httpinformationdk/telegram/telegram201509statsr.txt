Statsrevisorer: Finansministeriet har sparet Skat i stykker
Enten må man sænke ambitionerne, eller også skal Skat tilføres flere penge, lyder det fra statsrevisorer.


 Finansministeriet bliver nu inddraget som medansvarlig for det kaos, der hersker i Skat, skriver Politiken.
Formanden for Folketingets statsrevisorer, Peder Larsen (SF), vurderer ifølge avisen, at Finansministeriets stadige krav om besparelser er en væsentlig del af forklaringen på de alvorlige problemer, som har fået skatteminister Karsten Lauritzsen (V) til at opfordre til en "national samling" om at redde Skat.
- Skat har for mange opgaver, der er for mange ambitioner, der skal opfyldes, som de måske ikke har de fornødne ressourcer til. Uanset om man skal sænke ambitionerne, eller man skal sørge for flere ressourcer, tror vi, at det er et spørgsmål, det kan være relevant at få Finansministeriet inddraget i, siger Peder Larsen til Politiken.
Spørgsmål: Siger du, at Finansministeriet har pålagt Skatteministeriet sparekrav, som ikke harmonerer med de opgaver, Skat skal løse?
- Det er en nogenlunde korrekt fortolkning, siger Peder Larsen, som bakkes op af statsrevisor Klaus Frandsen (R).
- Det virker, som om der er en ubalance mellem sparekrav og opgaver. Her bliver vi nødt til at kigge på, om der skal tilføres flere ressourcer, eller om ambitionsniveauet skal sænkes, siger han til avisen.
Problemerne i Skat er kulmineret med nye sager de seneste uger.
Først viste det sig, at kriminelle tilsyneladende har lænset statskassen for 6,2 milliarder kroner, uden at Skat opdagede det.
Kort efter konstaterede Kammeradvokaten, at Skat inddriver gæld med ulovlige metoder, hvilket tvang skatteministeren til at standse inddrivelsen helt.
Skats tidligere topchef Ole Kjær anklager Finansministeriet for at have ødelagt Skat i en konstant jagt på besparelser.
- Skat er sparet sønder og sammen. Det, vi ser nu, er en uundgåelig konsekvens af Finansministeriets konstante angreb på Skats ressourcer - år ud og år ind. Før eller siden skal regningen betales. Det bliver den nu, sagde Ole Kjær i sidste uge til Politiken.
