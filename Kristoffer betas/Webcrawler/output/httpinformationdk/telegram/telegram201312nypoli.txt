Ny politisk ordfører i SF vil profilere partiet
Lisbeth Bech Poulsen bliver ny politisk ordfører i SF efter Jonas Dahl. Hun vil tydeliggøre SF's resultater.


 Lisbeth Bech Poulsen (SF) overtager posten som politisk ordfører i SF efter Jonas Dahl (SF), som bliver ny skatteminister efter Holger K. Nielsen (SF).
- Jeg er rigtig glad for tilliden, det er en stor opgave, og jeg er meget glad for, at folketingsgruppen mener, at jeg kan løfte den her arv efter Jonas, siger Lisbeth Bech Poulsen.
Hun har senest været skatte-, finans- og EU-ordfører for SF, og derudover har hun været ordfører for områderne udvikling, forskning og uddannelse.

 Bech Poulsens vigtigste opgave som politisk ordfører bliver at gøre SF's politik mere synlig, mener hun.

- Alle kan se, at SF er ude i lidt bølgegang. Det handler om, at de ting som vi får i hus med aftaler og resultater, det skal vi også have befolkningen til at se, at det gør en forskel, at Danmark har et venstreorienteret parti, der er i regering.
- Det står ikke tydeligt nok, og det bliver min vigtigste opgave, siger hun.
Lisbeth Bech Poulsen blev valgt ind i Folketinget i 2011 og har fra begyndelsen støttet og stået bag partiets formand, Annette Vilhelmsen.
Med sin hurtige stigning i graderne vil hun udfordre Venstre, som, hun mener, "snyder på vægten" og ikke fuldt ud gør opmærksom på konsekvenserne ved nulvækst og privatisering.
Hun understreger, at det som politisk ordfører ikke skal handle om personen, men om den opgave man har i at fremlægge partiets politik og værdier.
- Det er opgaven, der står i fokus og er vigtigst. Men Jonas Dahl og jeg er forskellige personer og gør tingene lidt forskelligt, men politisk set er vi meget enige og ønsker kun, at folk derude også kan se, at SF kæmper for et rødere og grønnere Danmark, siger hun.
Lisbeth Bech Poulsen bekræfter, at der vil blive flyttet rundt på ordførerskaberne i SF, men det bliver ikke torsdag. Hun fortæller, at der først skal findes en afløser i folketingsgruppen for den afgående udenrigsminister, Villy Søvndal (SF).
- Først når det er på plads, vil resten af ordførerskaberne blive fordelt. Det bliver ikke i dag, siger Lisbeth Bech Poulsen.
