Norge nedlægger betalingsstationer på veje
Det går hurtigere end ventet med brugerbetalingen af række norske veje, som snart bliver gratis at køre på.


 Mens der i Danmark arbejdes intenst på nye måder at opkræve kørselsafgifter på, så går Norge i den modsatte retning.
Mindst otte af de mest centrale bomstationer i landet nedlægges flere år tidligere end planlagt. Årsagerne er øget trafik og en lav rente.
En af de mest trafikerede bomstationer, som forsvinder tidligere end planlagt, er ifølge den norske avis Aftenposten stationen på E18 ved Sandefjord i Vestfold sydvest for Oslo.
Om to år bliver det gratis at køre gennem den 7,3 kilometer lange Oslofjordtunnel.
På den nye motorvejsstrækning på riksvejen mod Kongsvinger skal bomstationerne fjernes tidligere end planlagt.
Den første, der forsvinder, er bomstationen for enden af broen Straumsbrua i Skodje i Møre og Romsdal i Vestnorge.
Den vigtigste årsag til, at flere bomstationer bliver demonteret længe før, det er planlagt, er, at trafikken gennem bommene har været langt større end forudsat.
En lav lånerente er en anden årsag til, at bomstationerne fjernes før tiden, skriver avisen.
Samtidig påpeger Aftenposten, at Oslo-bomringen er dyrest i drift. Hver gang en bilist betaler, beholder bompengeselskabet Fjellinjen to kroner og 80 øre til driften.
Det er fire gange så meget som i Trondheim og mere end dobbelt så meget som i Bergen.
