JP-terrorsag breder sig til Pakistans hær



 Det amerikanske forbundspoliti FBI retter nu blikket mod folk i den pakistanske hær, som mistænkes for at være aktører i terrorplaner mod Jyllands-Posten i Danmark og mål i Indien.
 Det siger amerikanske regeringsembedsmænd til avisen New York Times.
 En tidligere ikke-navngiven officer med rang af oberst eller brigadechef i den pakistanske hær er under mistanke. Han var tidligere i sommer anholdt i en ikke nærmere kendt sag. Men blev kort efter frigivet og forlod tilsyneladende hæren.
 En embedsmand, der er orienteret om efterforskningen, siger, at yderligere fem personer inden for de seneste uger er anholdt i Pakistan, heriblandt tidligere og nuværende medlemmer af den pakistanske hær. Deres rolle i sagen er ukendt.
 FBI afslørede i slutningen af oktober, at to mænd i Chicago-området, der har pakistansk og muslimsk baggrund, var anholdt. De havde konkrete planer om et terrorangreb på Jyllands-Posten som hævn for Muhammed-tegningerne.
 De anholdte er den 49-årige David Coleman Headley og den 48-årig Tahawwur Rana. Headley har mindst to gange været i Danmark, angiveligt for at finde terrormål. Han og Rana har gentagne gange været i indien, og her mistænkes de for at ville terrorbombe en række mål, heriblandt Indiens forsvarsakademi i New Delhi.
 Headley og Rana har som unge gået på den samme officersskole i Pakistan, og ifølge de amerikanske myndigheder har de opretholdt kontakten til flere af deres gamle kolleger.
