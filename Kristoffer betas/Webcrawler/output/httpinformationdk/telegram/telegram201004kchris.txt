K: Christmas bærer nag til Lene Espersen
Pia Christmas-Møller har et gammelt regnskab med Lene Espersen, og det er grunden til hendes angreb, mener konservativ politisk ordfører.


 Den tidligere konservative Pia Christmas-Møller er ude på et hævntogt mod sin gamle formand, når hun kritiserer vicestatsminister Lene Espersens dispositioner som udenrigsminister.
Det mener De Konservatives politiske ordfører, Henriette Kjær.
- Hun har kun ét ønske, og det er, at det skal gå Lene Espersen dårligt. Det skinner igennem i hendes kritik, siger Henriette Kjær.
Pia Christmas-Møller kalder det "totalt mangel på dømmekraft", at Lene Espersen på grund af en familieferie på Mallorca meldte afbud til et møde med blandt andre den amerikanske udenrigsminister, Hillary Clinton.
Men kritikken er useriøs og personligt motiveret, mener Henriette Kjær:
- Hun forlod jo Det Konservative Folkeparti i protest mod ledelsen, så jeg tror, hun gør det her, fordi hun har et personligt regnskab, hun gerne vil gøre op med Lene Espersen, siger Henriette Kjær.
Lene Espersen har afvist kritikken af Mallorca-ferien som "skinger" og udtryk for "småstatsmentalitet". 	
Det får Pia Christmas-Møller til at beskylde Lene Espersen for "total mangel på forståelse for", hvad jobbet som udenrigsminister kræver.
Henriette Kjær mener, at den meget personlige kritik af Lene Espersen er under lavmålet. Og det kommer bag på hende, at den nu også kommer fra Pia Christmas-Møller
- For jeg betragter Pia Christmas-Møller som en hæderlig politiker, der ellers altid fokuserer på bolden og ikke personen. Men her har der været en undtagelse.
