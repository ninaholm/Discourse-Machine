SF om ny tilsynsplan: Borgere fortjener svar på ventetid
Ny plan skal sikre, at færre udsættes for fejl i sundhedsvæsnet. SF savner svar på finansiering og ventetid.


 Det er positivt med en ny handlingsplan for tilsynet på sundhedsområdet, men hvor skal pengene komme fra, og hvor længe kan borgere, der udsættes for fejl, regne med at skulle vente?
Det spørger SF's sundhedsordfører Özlem Cekic, efter at Sundhedsstyrelsen mandag har fremlagt en handlingsplan for, hvordan man vil forbedre tilsynet med læger og andre sundhedspersoner.
Det sker efter en række sager, hvor borgere har været udsat for graverende fejl i deres kontakt med sundhedssystemet.
- Vores opbakning kræver, at Sundhedsministeriet sætter ressourcer af til det, som de selv siger i handlingsplanen.
- Ministeren mangler at svare på, hvor hurtigt borgere, der bliver udsat for fejl, kan regne med, at der er et tilsyn, der træder til. Det er helt centralt for os, at tilliden til sundhedsvæsnet og lægerne er optimal, siger Özlem Cekic.
Fremover skal det årligt vurderes, hvor der er størst risiko for patientsikkerheden. Derefter fastlægger man temaer for det kommende års tilsyn.
For knap et år siden igangsatte den daværende sundhedsminister Astrid Krag (S) - dengang SF - en undersøgelse af Sundhedsstyrelsens tilsyn.
Og mandag fik sundhedsminister Nick Hækkerup (S) overrakt den handlingsplan for Sundhedsstyrelsens tilsynsområde, som han bestilte i juni.
Den kom som opfølgning på, at den Europæiske Tilsynssammenslutning, Epso, i en rapport pegede på, at tilsynet kunne forbedres på en række områder. Den kom med i alt 57 anbefalinger til forbedringer.
- Jeg tror, det vil gøre en forskel. Rapporten peger på de områder, hvor der er rejst stor international kritik af Sundhedsstyrelsen, og vi ved, at den ikke har gjort det godt nok.
- Man bør åbne op for, at tværfaglige grupper som jordemødre, sygeplejersker, psykologer og farmaceuter også kan trække et læs, siger Özlem Cekic.
Hun henviser til, at flere af dem, der er ansat i Sundhedsstyrelsen, er læger. Så når der skal laves faglige retningslinjer, og når fejl skal vurderes, er det bygget op om, at det er lægerne, der gør det.
Men andre grupper som jordemødre og psykologer bør kunne hjælpe her, mener Özlem Cekic.
Nick Hækkerup og partierne i Folketinget skal nu drøfte handlingsplanen om, hvordan Sundhedsstyrelsen bedre kan tilrettelægge sit tilsyn.
