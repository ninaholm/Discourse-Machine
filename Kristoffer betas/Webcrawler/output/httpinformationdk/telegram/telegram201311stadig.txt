Stadig flere elever sendes i privatskole
Tal fra Undervisningsministeriet viser, at hver sjette elev nu går i privatskole. Bekymrende, mener professor.


 Oftere og oftere sender forældre deres skolemodne poder i en fri grundskole. Da sidste skoleår gik i gang, startede 15,6 procent af eleverne fra 0. til 9 klasse i en fri grundskole. Det svarer til knap hver sjette elev.
I 2008 var andelen 13,9 procent. I samme periode er antallet af elever i folkeskolen faldet med knap 20.000, viser nye tal fra Undervisningsministeriets databank, skriver Politiken tirsdag.
- Udviklingen er et kæmpe problem, slår professor Niels Egelund fast, der er centerleder ved Institut for Uddannelse og Pædagogik, Aarhus Universitet.
- De, der vælger privatskolerne, er dem, der kærer sig meget om deres børn og deres uddannelse og engagerer sig i dem. Og dem har folkeskolen hårdt brug for, siger han til Politiken.
I landets hovedstad er andelen oppe på 24 procent af eleverne fra 0. til 2. klasse i en fri grundskole, viser en endnu ikke offentliggjort opgørelse fra Københavns Kommune ifølge Politiken.
Her er det dog lykkedes at få tallet bragt lidt ned, efter at det toppede i 2010/11, hvor 26 procent gik i privatskole. Og Københavns børne- og ungdomsborgmester, Jesper Christensen (S), ser derfor positive tegn for folkeskolen.
- Jeg er glad for, at andelen af forældre, der fravælger folkeskolen, ikke er stigende, men stabil, sidste år var den 25 procent. Men vi skal være bedre til at kommunikere ud, at forældrene kan have tillid til folkeskolen, siger han til avisen.
Siden 2007 er der oprettet 104 frie grundskoler, hvoraf de 17 er fra i år. De nye skoler opstår især på landet.
Formanden for Skolelederforeningen, Anders Balle, ærgrer sig over udviklingen.
- Det kan godt være, at en del af det er et udtryk for, at folkeskolerne ikke gør det godt nok. Men nogle forældre har fejlagtigt den opfattelse, at bare man sender sit barn et sted hen, hvor man betaler for det og har mere indflydelse, er det bedre.
- Der er også mange gode friskoler, men fortsætter den her tendens, frygter jeg, at folkeskolen bliver en sekundaskole, siger Anders Balle til Politiken.
