Hjort: Historisk erkendelse fra S-SF
S og SF erkender, at den offentlige sektor aldrig har været større. Finansminister kalder det en "mærkedag"


 Finansminister Claus Hjort Frederiksen (V) kalder det en "mærkedag" i dansk politik, at Socialdemokraterne og SF erkender, at den offentlige sektor aldrig har været større end i dag.
- Det er en stor dag. Socialdemokraterne erkender, at de offentlige udgifter er steget under VK-regeringen. Og SF har slået fast, at de offentlig udgifter kun er steget siden Madsen-Mygdal regerede fra 1926 til 29, lyder det sarkastisk fra finansministeren, da han onsdag aften tog ordet under Folketingets tredje - og sidste - behandling af VK-regeringens finanslovforslag for 2011.
- Tak! Det er jo vigtigt, at vi i politik holder os til kendsgerningerne, siger Claus Hjort Frederiksen.
Når finansministeren er sarkastisk skyldes det, at Socialdemokraternes finansordfører, Morten Bødskov, også har brugt debatten til at tale om, hvordan borgerne oplever nedskæringer i dagligdagen. 
Det får Claus Hjort Frederiksen til at advare om, at det tidligere regeringsparti vil indføre en "følelsesøkonomi", hvor ikke blot følelser men fornemmelser og oplevelser bliver styrende for den danske økonomi.
- Der er to veje i dansk politik: Den økonomiske ansvarlig, som regeringspartierne, Dansk Folkeparti og Kristendemokraterne står for. Og overbudsvejen, som Socialdemokraterne og SF står for, siger finansministeren.
Ifølge Claus Hjort Frederiksen hænger de to oppositionspartiers plan om, at danskerne skal arbejde 12 minutter mere om dagen ikke sammen. Hvordan og hvorledes, de planlagte 15 milliarder kroner konkret skal skaffes, efterlyser finansministeren en forklaring på.
Det vil Morten Bødskov ikke lade sidde på sig:
- Finansministeriet har jo selv erkendt, at en øget og fleksibel arbejdstid kan give "sunde finanser"
