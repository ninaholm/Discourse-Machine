Myndigheder: Savnet passagerfly er styrtet ned
Lufthavnsmyndighederne i Algeriet vil dog endnu ikke oplyse, præcis hvor flyet er styrtet ned henne.


 Et passagerfly på vej fra Burkina Faso til Algeriet med 116 personer om bord er styrtet ned. Det oplyser luftfartsmyndighederne i Algeriet ifølge nyhedsbureauet Reuters.
- Jeg kan bekræfte, at det er styrtet ned, siger en embedsmand, som afviser at oplyse, hvor flyet er styrtet ned, eller hvad årsagen til flystyrtet kan være.
Nationaliteterne på passagerne er ikke blevet offentliggjort, men ifølge en ansat i flyselskabet, som Reuters har talt med, var der mindst 50 franskmænd om bord. Derudover var mange af passagererne fra Burkina Faso og Libanon.
 De seks besætningsmedlemmer kom angiveligt fra Spanien. I alt 10 forskellige nationaliteter skulle være med flyet, men ingen danske.
Flyet lettede natten til torsdag fra Burkina Fasos hovedstad, Ouagadougou, men efter cirka 50 minutters flyvning mistede luftfartstjenesten kontakten med det.
Ifølge en embedsmand, der arbejder for Malis premierminister, skal flyet angiveligt være styrtet ned over den nordlige Mali, men det er ikke bekræftet.
Det bakkes dog op af en anonym ansat i flyselskabet Air Algerie.
- Flyet var ikke langt fra grænsen til Algeriet, da besætningen blev bedt om at flyve en omvej på grund af dårlig sigtbarhed - for at forhindre risikoen for kollision med et andet fly på ruten. Man mistede kontakten med flyet efter kursskiftet, fortæller den ansatte ifølge nyhedsbureauet AFP.
Der er forskellige meldinger om flytypen. En embedsmand fra Algeriet oplyser til Reuters, at der er tale om et passagerfly af typen Airbus A320, mens en ansat i flyselskabet fortæller AFP, at det er et McDonnel Douglas DC-9. Begge fly har plads til omkring 110 passagerer.
Air Algerie blev i 2003 ramt af en tragisk ulykke, da et Boeing 737 styrtede ned i det sydlige Algeriet, kort efter flyet var lettet fra Tamanrasset i Sahara-ørkenen. 102 mennesker blev dræbt i ulykken, som kun en person overlevede.
