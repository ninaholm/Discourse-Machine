Khader: Danskerne er imod politisk islam



 Danskerne er imod politisk islam, og burkaen er en del af den politiske islam. Det sagde De Konservatives integrationsordfører, Naser Khader, da han onsdag aften deltog i et program på CNN, hvor stationens stjernejournalist Christiane Amanpour stillede skarpt på Europa og islam.
- Et flertal af muslimer i Vesteuropa og Danmark er velintegrerede og bidrager til samfundet. Og et flertal af danskerne er åbne og ønsker at inkludere muslimer i samfundet. Men danskerne ønsker ikke politisk islam. Og burka er en del af politisk islam, sagde Naser Khader.
Udtalelsen får Dansk Folkepartis Martin Henriksen til at ryste på hovedet. Han mener ikke, at man kan skelne mellem burkaer og tørklæder. 
- Islam er ikke bare en religion, det er også en ideologisk og socialpolitisk bevægelse. Og derfor er tørklæder og stormoskéer reelt at sammenligne med burkaen, netop fordi de alle mere eller mindre udtrykker det samme, og den erkendelse er desværre fraværende hos Khader, siger Martin Henriksen.
Dansk Folkeparti har tidligere sondret mellem religionen islam og islamisme. Men siden har partitoppen ved flere lejligheder sagt, at det er stadig vanskeligere at se forskel på islam og dens politiske og mere fundamentalistiske version, islamisme.
Støttet af den somaliskfødte forfatter Hirsi Ali argumenterede Khader for, at burkaerne kun udgør en del af diskussionen om politisk islam.
CNN tog udgangspunkt i de franske planer om et burkaforbud og folkeafstemningen i Schweiz, hvor et flertal forbød minareter. 
Den franskbaserede islamforsker Tariq Ramadan, der mener at islam sagtens kan tilpasses europæiske forhold, langede i programmet hårdt ud efter restriktioner over for brugen af burka.
- Et forbud nærer blot frygten for islam frem for at anerkende religionen som en naturlig del af Europa, sagde han.
