Reform: Flere timer skal gøre elever dygtigere
Regeringen vil styrke det faglige niveau i folkeskolen med flere timer til eleverne, erfarer Politiken.


 En elev skal fra børnehaveklassen til afgangsprøven i 9. klasse have 510 timer mere, end de har i dag. Det er en central del af regeringens udspil til en reform af folkeskolen, skriver Politiken.
 På et regeringsseminar, som slutter tirsdag, er ministrene blevet præsenteret for et udkast til en reform, erfarer avisen.
Et af de vigtigste punkter er, at det timetal, der kaldes vejledende, bliver lavet om til et minimum-timetal, som landets skoler skal leve op til.
I dag er minimum-timetallet 6960 klokketimer for et helt skoleforløb og det vejledende timetal 7470 timer. Reformen vil derfor koste dyrt for de mange kommuner, der i dag kun med nød og næppe lever op til lovens mindstekrav.
De flere obligatoriske timer er en kontant udmøntning af statsminister Helle Thorning-Schmidts (S) tale ved Folketingets åbning, hvor hun beskrev sin vision for Emils skoledag og lovede flere timer og en mere sammenhængende skoledag.
Ambitionsniveauet i reformen vil fremgå af reformens formålsparagraf, skriver Politiken. Skolen skal udfordre alle børn og unge, så de bliver så dygtige, de kan.
 Samtidig skal skolen mindske betydningen af social baggrund. Reformens mål er ifølge avisen som skrevet med pennen dyppet i socialdemokratisk hjerteblod.
Reformens ambitiøse mål skal nås gennem rammestyring. Skolen skal vikles ud af de mange paragraffer, men blive holdt op på, om den når målene. Samtidig nævner reformen en række tiltag, der er inspireret af et canadisk skolemirakel i Ontario.
Her er det på få år lykkedes at løfte det faglige niveau og mindske den sociale ulighed, som det danske uddannelsessystem i årevis har kæmpet forgæves med.
