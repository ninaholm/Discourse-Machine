AK-Samvirke chef: Akutjob gav ikke gevinst
Kun 10-20 procent af 30.500 akutjob gik til langtidsledige, vurderer AK-Samvirkes direktør Verner Sand Kirk


 Det er svært at sige, hvor mange langtidsledige der har fået ét af de knap 30.500 akutjob, som ifølge Arbejdsmarkedsstyrelsen er opslået hos det offentlige og private.
Arbejdsgiverne får 25.000 kroner årligt i støtte, men den første rate udbetales først efter et halvt år.
Det påpeger Verner Sand Kirk, som er direktør i A-kassernes Samvirke (AK-Samvirke).
- Vi kan først se det, når der mindst er gået et halvt år, efter folk er startet. Men det gælder måske 10-20 procent af de langtidsledige ud fra stikprøver og undersøgelser, som forskellige medier har lavet, siger Verner Sand Kirk.
Ugebrevet A4 har anslået, at langtidsledige kun fik 10-20 procent af de opslåede akutjob. A4 lod et konsulentfirma granske annoncer og spørge arbejdsgiverne, om de havde ansat nogle langtidsledige, påpeger Verner Sand Kirk.
Han ser skeptisk på akutjob.
- Jeg er skuffet, for vi roste ordningen, fordi man så det som en erkendelse - også fra arbejdsgiverne - af, at man er nødt til at give folk bedre job, når de har været ledige i lang tid. Vi troede, at det havde haft en langt større effekt, siger han.
Arbejdsgiverne opslog 30.498 akutjob, fra ordningen begyndte 20. oktober 2012 til 19. juni i år. Det offentlige bidrog med 21.821, mens private stod for 8677 akutjob. Det var langt flere end regeringens mål på 12.500 job.
Verner Sand Kirk påpeger, at mange langtidsledige mister dagpengene, fordi dagpengeperioden blev halveret til to år, mens mange ansatte blev fyret i 2008 efter finanskrisen.
- Der kom en meget voldsommere stramning, end politikerne selv var klar over, siger Verner Sand Kirk.
Nu får langtidsledige uddannelses- eller arbejdsmarkedsydelse, som redder godt to af tre, mener han.
- Det hjælper dem, som ikke ville have ret til kontanthjælp, siger Verner Sand Kirk.
