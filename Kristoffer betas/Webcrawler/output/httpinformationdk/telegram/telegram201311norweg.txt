Norwegians-direktør ser fremad efter lønaftale
Norwegian-direktør vil fortsætte med at opbygge et konkurrencedygtigt selskab efter lønaftale for piloterne.


 Passagererne bliver ikke mødt af aflyste flyafgange, efter at piloterne i lavprisflyselskabet Norwegian er blevet sikret fælles løn, uanset hvilket land de flyver fra.
- Begge parter er tilfredse med, at vi har opnået enighed, og at vi i fællesskab kan se fremad og bygge et stærkt, konkurrencedygtigt Norwegian, som sikrer arbejdspladserne i luften og på jorden, siger Norwegian-direktør Bjørn Kjos i en pressemeddelelse.
Der var ellers udsigt til, at flere tusinde passagerer kunne vinke farvel til deres flyafgang, hvis ikke en aftale var kommet i hus.
Nu bliver de skandinaviske piloter bliver nu ansat i et selskab, for piloterne var bekymrede for, at nyoprettede datterselskaber ville betyde uens løn for dem.
Bjørn Kjos understreger overfor det norske nyhedsbureau NTB, at det aldrig var tanken at give piloter i nogle af de tre lande dårligere vilkår end i de andre.
- Vi har altid været af den opfattelse, at alle tre skulle have det samme. Vi har faktisk aldrig været uenige i det. Men i sådanne aftaler handler det altid om at give og tage noget, siger Bjørn Kjos til NTB.
- Det, som har været vigtigt for os, er at bygge et system, som gør Norwegian konkurrencedygtig og at sikre arbejdspladser fremover, siger direktøren.
Det er Norwegians ledelse og Norwegian Pilot Union (NPU), der er nået til enighed om en ny lønaftale for piloterne. Var parterne ikke blevet enige, ville 603 svenske, norske og danske piloter i Norwegian have strejket.
- Jeg er vældig glad for, at vi fortsætter som sædvanligt - og at passagererne ikke bliver ramt. Det er prioritet nummer et, siger Bjørn Kjos.
Samtidig garanterer Norwegian fast ansættelse i Finland, Spanien og England, og der indføres anciennitet på koncernniveau.
Piloterne får også en koncerngaranti, som giver dem beskyttelse ved ansættelse i et datterselskab.
