Flertal vil skåne børn mere for tobaksrøg
Børn har ret til et liv helt uden tobaksrøg, mener lungeforening. Et flertal af borgere erklærer sig enige


 Voksne med ansvar for børn har pligt til at sikre, at børnene ikke udsættes for tobaksrøg - heller ikke på steder, hvor der ikke er rygeforbud.
Sådan er det efter islandsk lov, og sådan bør det også være i Danmark, mener 60 procent af den danske befolkning ifølge en undersøgelse, Epinion har udført for Sundhedsstyrelsen, Kræftens Bekæmpelse, Hjerteforeningen og Danmarks Lungeforening.
Den islandske lov om tobakskontrol er fra 2002, og den indledes med et afsnit om, at ethvert menneske har ret til ikke at indånde luft, der er forurenet af andres tobaksrøg. Denne ret gælder også for børn - også på steder, hvor rygning er tilladt.
Islændingene har dog ikke knyttet strafansvar til eventuelle overtrædelser, så bestemmelsen har karakter af en formålsparagraf. Men sådan bør det altså også være herhjemme, finder et flertal af danskerne.
68 procent mener ifølge Epinion, at alle dagplejebørn har ret til at blive passet i et hjem, hvor der aldrig bliver røget indendørs, heller ikke uden for åbningstiden.
Baggrunden for den islandske lov var mange tobaksrelaterede dødsfald af KOL (rygerlunger) og lungekræft - samt et ønske om at nedbringe antallet af nye rygere blandt børn og unge.
Siden da har Island nedbragt antallet af børn, som har røget inden for den seneste måned, fra 31 til 10 procent, og det er ifølge Danmarks Lungeforening europæisk rekord. Foreningens direktør, Anne Brandt, er glad for tallene i Epinions undersøgelse.
- Jeg synes, de danske politikere skulle undersøge den islandske model og i det hele taget arbejde frem mod den samme udvikling inden for børns og unges rygning, som Island er førende inden for, siger hun.
Hvert femte småbarn og hvert 10. skolebarn lider af astma, og udsættelse for tobak er langt den vigtigste årsag, påpeger Hans Bisgaard, professor i børneastma ved Københavns Universitet og leder af Dansk Børneastma Center på Gentofte Sygehus.
- Udsættelse for tobaksrøg er den stærkeste kendte årsag til svære astmaanfald hos småbørn og hæmmer den naturlige vækst i børns lungefunktion, siger han.
Børn af mødre, som ryger under graviditeten, fødes med markant nedsat lungekapacitet. 41 procent af rygerne oplyser, at der dagligt ryges indenfor i deres eget hjem.
