Konservative vil have skattelettelser på finansloven
Skatten skal lettes i både top og bund, og så skal grundskylden fastfryses, siger Pape før møde om finanslov.


 Finansminister Bjarne Corydon (S) og De Konservative kan få svært ved at nå til enighed om en finanslov for næste år. I hvert fald ser parterne meget forskelligt på behovet for skattelettelser.
De Konservatives nyvalgte formand, Søren Pape Poulsen, mødte fredag op til såkaldt sættemøde i Finansministeriet med flere ønsker til skattelettelser for boligejere og danskere i arbejde.
- Vi vil rigtig gerne hjælpe regeringen med at lave en god finanslov. Det, mener vi, er bedst for Danmark og for danskerne.
- Vi har lidt med i posen omkring skattelettelser i top og bund, for at folk kan få lov at beholde flere af deres egne penge selv. Og så ønsker vi, at grundskylden skal fastfryses, så pensionister, der har købt og betalt deres hus, ikke skal jages ud, siger Søren Pape Poulsen.
Ud over lavere skat på arbejde og boliger møder De Konservative også op med et ønske om flere politibetjente.
Sidste år endte forhandlingerne om finansloven overraskende med, at Venstre og De Konservative i 11. time gik med i en aftale, efter at regeringen opgav at blive enige med Enhedslisten. Søren Pape Poulsen tvivler dog på, at det vil ske igen:
- Jeg er bange for, at forventningens glæde er den største i dag. Jeg synes jo, alt i finansloven lægger op til, at aftalen skal indgås med venstrefløjen.
- Halvanden milliard bare i ikke-disponerede såkaldte sociale forbedringer. Det er det, jeg kalder socialt bland-selv-slik til SF og Enhedslisten. En offentlig sektor der vokser endnu en gang. Det, har jeg svært ved at se, ligger til os, siger Søren Pape Poulsen.
Spørgsmål: Men jeres krav om eksempelvis en fastfrysning er grundskylden er vel heller ikke et realistisk oplæg til en aftale med regeringen?
- Vi møder ikke op for at hjælpe regeringen så meget, at vi bare vil give dem deres politik. Vi skal fortælle, hvad vi vil som konservative. Det er blandt andet, at folk, der har betalt deres hus, skal have lov til at beholde det, siger Søren Pape Poulsen.
Ligesom Venstres formand, Lars Løkke Rasmussen, erklærer Søren Pape Poulsen sig parat til at indgå delaftaler med regeringen, hvis det ikke kan lykkes at indgå en samlet aftale om finansloven.
