En af seks 3F'ere lider af lommesmerter
Indtil nytår vil dobbelt så mange medlemmer af 3F have lommesmerter, som befolkningen har i gennemsnit, viser en undersøgelse fra Analyse Danmark


 3F's medlemmer er dobbelt så hårdt ramt af krisen som befolkningen i gennemsnit.
Det viser en ny undersøgelse, som Analyse Danmark har lavet for Nyhedsbrevet 3F.
Over en af seks 3F'ere kan ikke betale deres faste udgifter i resten af 2010. I undersøgelsen svarer 17,7 procent, at de ikke kan betale husleje, forsikring, børnehave eller andre faste udgifter indtil nytår. De svarer "meget sandsynligt" eller "sandsynligt" på dette spørgsmål. Til sammenligning svarer 7,9 procent af danskerne ja på spørgsmålet. Det er under halvt så mange som 3F'erne.
Direktør Lars Andersen fra Arbejderbevægelsens Erhvervsråd, AE-Rådet, forklarer, at ledige 3F'ere mister mange penge.
- Mange skal gå en hel del ned i løn, når de bliver ledige. Folk har så oven i 
det sat sig hårdt med stigende boligpriser og afdragsfrie lån. Og så kan det 
virkelig blive et problem at få økonomien til at hænge sammen, siger han.
Frygten for fyringer er udbredt blandt 3F'erne. En af fem 3F'ere regner 
ikke med om et år at have et job, som de kan føle sig sikre i. Det viser en 
rundspørge blandt 1.099 3F'ere i Fagbladet Webpanel.

