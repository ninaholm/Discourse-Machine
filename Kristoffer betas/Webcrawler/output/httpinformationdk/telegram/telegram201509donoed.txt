Don Ø efter dom: Forstår ikke byrettens vurdering
Tidligere Parken-topmand Flemming Østergaard noterer sig, at han tirsdag er frifundet i flere forhold.


 Tidligere bestyrelsesformand i Parken Flemming Østergaard stiller sig uforstående over for, at han er blevet kendt skyldig i kursmanipulation tirsdag i Københavns Byret.
Dog skriver han i en sms til Ritzau, at han noterer sig, at han ikke er blevet kendt skyldig i alle anklager mod ham.
- Jeg noterer, at byretten har frifundet mig for stort set alle anklager bortset fra køb på syv handelsdage sent i 2008, hvor der er købt ganske relativt få aktier af en medarbejder, der refererede til mig i den periode, skriver Flemming Østergaard til Ritzau.
- Jeg er uforstående over for rettens vurdering af dette, lyder det.
Flemming Østergaard, måske bedre kendt som Don Ø, blev af byretten idømt fire måneders fængsel.
Alligevel kan han beholde en milliongevinst for aktieoptioner i Parken.
Anklagemyndigheden havde på forhånd krævet, at Flemming Østergaard skulle aflevere 15,5 millioner kroner fra en gevinst på aktieoption fra Parken tilbage. Men byretten frifandt Flemming Østergaard for den såkaldte konfiskationspåstand.
- Jeg har fortsat ret til at drive virksomhed og sidde i bestyrelser, selvom anklagemyndigheden krævede den frataget (...), og fængselsstraffen, jeg er idømt, er på fire måneder og ikke de to år, som anklagemyndigheden krævede, siger han.
Flemming Østergaard blev fundet skyldig i kursmanipulation under særligt skærpende omstændigheder i 15 ud af de 32 købsordrer.
Han har anket dommen til landsretten, da han fortsat erklærer sig uskyldig i alle forhold.
- Jeg har ikke yderligere kommentarer de kommende dage, idet jeg først skal have læst de 475 sider, som dommen er på, og drøfte den med min advokat Sysette Vinding Kruse, skriver Østergaard.
