Rygestop-eksperter får løn af pillefirma
Sundhedsstyrelse lovpriser i anbefaling omstridt rygestoppille. Men forfattere er på producents lønningsliste.


 Sundhedsstyrelsen lovpriser i en ny anbefaling til landets praktiserende læger den omstridte rygestoppille Champix.
Men Ekstra Bladet skriver lørdag, at to af forfatterne til anbefalingen er på producentens lønningsliste.
Avisen har fundet ud af, at Martin Døssing og Niels Ulrich Holm får løn fra producenten, Pfizers.
Og det møder skarp kritik fra Peter Gøtzsche, der er professor på Nordic Cochrane Center på Rigshospitalet:
- Det er uacceptabelt, at Sundhedsstyrelsen benytter læger med interessekonflikter som rådgivere, siger Peter Gøtzsche og fortsætter:
- Man spørger jo heller ikke sin frisør, om man har behov for at blive klippet.
Den ene af de to Pfizer-lønnede læger, Martin Døssing, er enig i kritikken:
- Man bliver påvirket, selvfølgelig gør man det.
- Men der er ingen penge til det i det offentlige, derfor er lægernes undervisning sponsoreret af medicinalindustrien. Det er helt galt, men sådan er det altså, siger han.
Interessekonflikten er blevet ekstra relevant, efter at det fredag kom frem, at Lægemiddelstyrelsen har modtaget et hav af anmeldelser fra danske læger, som mistænker Champix for at være skyld i alvorlige bivirkninger som hjertestop, depression og dødsfald.
Sundhedsminister Astrid Krag (SF) erkender, at interessekonflikten er problematisk. Hun forsikrer, at området nu bliver kulegravet.
- Uanset om rådgivningsarbejdet for Sundhedsstyrelsen foregår med 100 procent faglig integritet eller ej, er det jo principielt set problematisk, når læger også har økonomisk tilknytning til medicinalvirksomheder på samme område.
- Det er derfor, vi har sat en arbejdsgruppe til at komme med forslag til, hvordan interessekonflikterne kan minimeres, og der kan sikres større åbenhed, siger hun.
