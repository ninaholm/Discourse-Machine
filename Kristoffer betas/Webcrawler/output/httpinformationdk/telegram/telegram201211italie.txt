Italiens venstrefløj skal ud i omvalg
To kandidater kæmper om at blive det bedste bud på en efterfølger til teknokraten Mario Monti.


 Der er stor spænding på den italienske venstrefløj, hvor omkring fire millioner vælgere har stemt om, hvem der skal være Demokratisk Partis topkandidat og dermed kandidat til posten som regeringschef ved valget til foråret.
Med over halvdelen af stemmerne talt op, ligger den nuværende partileder Pier Luigi Bersani til at få omkring 44 procent af stemmerne, mens hans konkurrent borgmester i Firenze Matteo Renzi har fået 36 procent.
Fordi ingen af kandidaterne har fået over 50 procent af stemmerne, skal de to kandidater ud i en anden valgdyst 2. december.
Vinderen i det endelige opgør mellem de to er favorit til at afløse teknokraten Mario Monti som premierminister. De seneste meningsmålinger siger nemlig alle, at Demokratisk Parti vil vinde næste parlamentsvalg, der muligvis kommer allerede i marts.
- Pier Luigi Bersani har vundet første runde, erkender Renzi, der opnåede et bedre resultat end meningsmålingerne havde spået.
Han lover sin konkurrent fuld loyalitet, før de to tørner sammen igen om en uge.
- Den af os, der ikke vinder, vil give en hånd til den anden, og sammen vil vi forsøge at lukke det grimme kapitel, som centrum-venstre har efterladt, siger Firenze-borgmesteren.
Den nuværende premierminister Mario Monti blev taget i ed som leder af den teknokratiske regering for at løse Italiens gældskrise i november sidste år, da Silvio Berlusconi fratrådte.
Begge kandidater har lovet, at de vil holde de stramme budgetter, som Monti har udarbejdet, og samtidig vil de respektere Italiens forpligtelser over for EU.
Kandidaterne har dog også udtalt, at de vil opmuntre til vækst og ikke blindt gå efter at lave spareplaner.
Ved valget kommer vinderen af næste afstemning sandsynligvis til at kæmpe mod en anden end Monti: Teknokraten regner ikke umiddelbart med at stille op.
