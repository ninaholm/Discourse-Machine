Iskold rumæner dømt for stewardessedrab
59-årig rumæner blev onsdag kendt skyldig i drab på den norske stewardesse Vera Vildmyren.


 Den 59-årige Marian Clita skal i fængsel eller forvaring for det brutale drab på den norske stewardesse Vera Vildmyren.
Det står fast, efter at Københavns Byret onsdag fandt rumæneren skyldig i drabet på Vildmyren, der blev tævet og snittet ihjel på Hotel Radisson på Amager for et år siden.
Forud var gået en dag i retten, hvor den tiltalte ikke viste de mindste tegn på anger over sin ugerning, selv om Vera Vildmyrens enkemand og to børn sad få meter fra ham.
Marian Clita reagerede bare med et skuldertræk, da han modtog dommen.
 Anklager Anne Birgitte Stürup har undervejs i sagen påpeget, at Clita har "psykopatiske træk" og er "ude af stand til at tænke på andre end sig selv."
Det afviste rumæneren selv, da han onsdag fik sidste ord inden skyldskendelsen.
- Jeg mener selv, at jeg er helt normal psykisk, sagde manden, der efter drabet roligt vaskede sig og gik på kasino og drak øl. Den 59-årige rumæner havde på forhånd erkendt, at han stod bag stewardessens død.
Men hans forsvarer, Michael Steffensen, ønskede ham "kun" dømt for vold med døden til følge, som straffes mildere end drab.
Den dræbtes enkemand, Egil Vildmyren, er lettet over dommen.
- Jeg er meget tilfreds. Den åbner for, at han får en forvaringsdom, og det vil være det bedste udfald, siger han.
Anklager Anne Birgitte Stürup håber også på en forvaringsdom på ubestemt tid, når straffen udmåles torsdag.
- Han er tydeligvis helt følelseskold med klare psykopatiske træk. Det vidner hans gerning jo også om, siger anklageren.
Vera Vildmyren blev fundet morgenen efter drabet af rengøringspersonalet på hotellet.
Dommen ventes torsdag ved middagstid.
