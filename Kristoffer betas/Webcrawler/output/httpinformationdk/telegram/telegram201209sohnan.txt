Sohn: Annette Vilhelmsen leger med ilden
SF's erhvervs- og vækstminister Ole Sohn langer hårdt ud efter formandskandidat Annette Vilhelmsen.


 - Hvis man stiller spørgsmålstegn ved det regeringsgrundlag, som tre partier har indgået, så leger man med ilden.
Sådan lyder den kontante kommentar fra erhvervs- og vækstminister Ole Sohn (SF) til de ventende journalisterne efter SF's gruppemøde på Christiansborg tirsdag.
Dermed langer Ole Sohn ud efter Annette Vilhelmsen og hendes udmelding om behovet for at se på ændringer i dagpengesystemet.
En melding, som Ole Sohn mener går i mod regeringsgrundlaget, som er indgået med Socialdemokraterne og De Radikale.
- Der skal være mulighed for at diskutere alt. Men når man spørger mig, hvad det har af konsekvenser, så siger jeg stilfærdigt, at vi har et regeringsgrundlag, som alle tre partier slutter op om og forsøger at realisere, siger Ole Sohn.
Ifølge Annette Vilhelmsen vil hun arbejde for at lade dagpengene følge konjunkturerne, så der bliver bedre mulighed for uddannelse, når arbejdsløsheden er høj.
Regeringspartierne er imidlertid blevet enige om at halvere dagpengeperioden fra fire til to år - en aftale, der træder i kraft til nytår.
I en pressemeddelelse tirsdag fastslår Annette Vilhelmsen, at hun respektere aftalen i regeringsgrundlaget, men at der skal være plads til SF kan diskutere politik "på den lange bane", mens partiet er i regering.
Ole Sohn opfordrer dog til, at være forsigtig med meldinger, der går i mod regeringsgrundlaget:
- Vi har to formandskandidater, og det er en fin demokratisk proces. De røde hjerter skal have lov at banke, men det gælder om at holde hovedet koldt også i en valgkamp, siger Ole Sohn.
Også SF's afgående formand Villy Søvndal har meldt ud, at der ikke må herske tvivl om, at SF vil være tro mod aftalerne og blive i regeringen.
Søvndals udmelding har ført til skarp kritik fra medlem af SF's landsledelse Trine Mach.
Hun beskylder på Twitter Villy Søvndal for at blande sig i partiets formandsvalg, selvom Søvndal tidligere har meddelt, at han vil holde sig ude af opgøret mellem Astrid Krag og Annette Vilhelmsen.
- Undrer mig over, at Søvndal allerede nu har brudt sit løfte - og god skik - og blander sig i valget af sin efterfølger. Utrolig dårlig stil, skriver Trine Mach på sin twitterprofil.
