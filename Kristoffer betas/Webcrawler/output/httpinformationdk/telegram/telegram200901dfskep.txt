DF skeptisk overfor usikre skatteindtægter



 Dansk Folkeparti er skeptisk over for et ønske fra de to regeringspartier om at bruge forventede økonomiske gevinster ved en skattereform til på forhånd at gøre skattelettelsen større, end den ellers ville være.
 Udgangspunktet for Dansk Folkeparti er, at den kommende skattereform skal finansieres krone for krone, fastslår støttepartiets finansordfører, Kristian Thulesen Dahl.
 - Vores udgangspunkt har hele tiden været, at vi er meget varsomme med at bruge dynamiske effekter og tælle dem med. Vi vil hellere lade os overraske positivt, siger Kristian Thulesen Dahl til Ritzau.
 Den økonomiske gevinst forventes at opstå, fordi folk arbejder og forbruger mere, når de betaler mindre i skat af lønnen. Skatteordførerne fra både Venstre og De Konservative vil på forhånd indregne såkaldte dynamiske effekter og bruge pengene på at lette skatten yderligere. Regeringen afviser det ikke, men Kristian Thulesen Dahl mener, at effekten af skattelettelser er overdrevet.
