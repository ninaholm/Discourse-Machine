Faldende oliepriser presser regeringen
Prisen for en tønde olie ligger i øjeblikket langt fra, hvad regeringen kalkulerer med i sit finanslovforslag.


 Regeringen er kommet under fornyet pres fra de offentlige finanser under slutspurten i forhandlingerne om næste års finanslov, skriver Jyllands-Postens nye erhvervsmedie Finans.
Årsagen skal findes langt nede i undergrunden.
Forleden kom USA's største investeringsbank, Goldman Sachs, med et nyt skøn for prisen for råolie fra Nordsøen. Det lød på 85 dollar per tønde i 2015.
Regeringen baserer sit udspil til finansloven for 2015 på en oliepris på omtrent 110 dollar - 613 kr.
Bliver prisen i stedet 85 dollar, vil det isoleret set svække de offentlige finanser med op mod 6 milliarder kroner, viser beregninger fra Danske Bank.
Det kan betyde, at regeringen kommer på kanten af EU's underskudsgrænse på tre procent næste år, vurderer Steen Bocian, cheføkonom i Danske Bank.
- Vi er ikke særlig langt fra grænsen igen, siger Steen Bocian til Finans.
I dag er prisen for en tønde råolie omkring 87 dollar.
Finansminister Bjarne Corydon (S) afviste for nylig i et svar til Folketingets Finansudvalg at komme med et konkret bud på, hvad den faldende oliepris betyder for de offentlige finanser før december, hvor Økonomisk Redegørelse bliver offentliggjort.
 Men på det tidspunkt er finansloven forhandlet på plads.
Det er langtfra godt nok, mener Venstres skatteordfører, Torsten Schack Pedersen. Han frygter, at det danske budgetunderskud kommer til at overskride EU's grænse.
- Så risikerer vi at løbe ind i en ny henstilling fra EU, konstaterer han over for Finans.
Goldman Sachs regner med, at olieprisen på længere sigt vil stabilisere sig omkring 90 dollar. De økonomiske vismænd venter omvendt en moderat stigning op til 135 dollar per tønde frem mod 2020.
