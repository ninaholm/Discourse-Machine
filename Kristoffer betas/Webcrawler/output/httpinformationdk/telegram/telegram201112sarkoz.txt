Sarkozy: Europagts detaljer er snart i hus
Fransk præsident siger, at de næste to uger skal bruges på at udarbejde de juridiske detaljer for ny europagt.


 Inden for de næste to uger skulle der være styr på, hvilke juridiske ben den nye aftale om en finanspolitisk pagt for eurolandene og andre EU-medlemslande skal stå på.
- De næste 15 dage arbejder vi på at udvikle det juridiske grundlag for vores aftale, siger den franske præsident, Nicolas Sarkozy, mandag i et interview med dagbladet Le Monde.
Han bekræfter, at den endelige tekst skal ligge klar til at blive vedtaget på et topmøde i marts, efter at de 17 eurolande natten til fredag aftalte at lægge hinanden i strammere budgetmæssige tøjler for at få inddæmmet gældskrisen.
Storbritannien sagde på det natlige topmøde i Bruxelles nej til traktatændringer for at få skabt mere budgetdisciplin.
Derfor kommer aftalen om den finanspolitiske union foreløbig til at stå uden for EU-traktaterne, og Sarkozy gentager over for Le Monde, at der ikke bliver tale om afgivelse af suverænitet for de lande, der deltager i det nye samarbejde.
Ud over de 17 eurolande har alle EU-lande uden for eurozonen, bortset fra briterne, tilkendegivet, at de er klar til at hoppe med på vognen, hvis de kan få deres nationale parlamenter til at sige god for aftalen.
- Det bør anerkendes, at der er ved at opstå et andet Europa, siger Nicolas Sarkozy til Le Monde og understreger, at der i eurozonen nu vil være særlig fokus på finanspolitiske regler og tættere bånd mellem økonomierne.
Det nye samarbejde, der reelt betyder et EU i to spor, kan meget vel blive et tema under præsidentvalgkampen i Frankrig til foråret.
Socialisternes præsidentkandidat, Francois Hollande, står ifølge meningsmålinger til at slå den borgerlige præsident ved valget, som holdes over to runder 22. april og 6. maj.
Og Hollande lægger op til en genforhandling af aftalen, hvis han rykker ind i Elysee-paladset i Paris.
- Denne aftale er ikke det rigtige svar (på krisen, red.), siger han til radiostationen RTL og tilføjer:
- Uden økonomisk vækst vil vi ikke opnå nogen af målene, hvad angår nedbringelse af gælden.
