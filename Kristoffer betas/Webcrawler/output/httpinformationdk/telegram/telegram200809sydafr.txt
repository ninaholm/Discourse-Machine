Sydafrikas præsident vil træde tilbage



 Sydafrikas præsident, Thabo Mbeki, vil træde tilbage. Det meddelte han lørdag, efter det regerende parti ANC havde stillet ham over for et ultimatum.
 - Præsidenten har accepteret en opfordring fra ANC til at træde tilbage, sagde Mbekis talsmand.
 Mbeki har indkaldt til et ekstraordinært regeringsmøde søndag. En talsmand for præsidenten oplyste, at Mbeki samme aften vil holde en tv-tale til nationen.
 Kort forinden havde ANC's generalsekretær, Gwede Mantashe, fortalt medierne, at ANC's hovedbestyrelse på et møde besluttede at kræve, at Mbeki går.
 Den 66-årige Mbeki, der i 1999 afløste Nelson Mandela som landets præsident, beskyldes for at stå bag forsøg på at bagvaske sin politiske rival, Jacob Zuma.
