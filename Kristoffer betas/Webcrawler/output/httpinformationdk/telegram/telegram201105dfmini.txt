DF: Minister må stoppe dårlige kørelærere
DF vil have justitsminister til at skride ind over for dårlige kørelærere. Han har tøvet for længe, lyder det.


 Regeringens faste støtte - Dansk Folkeparti - kræver nu svar på, hvad justitsminister Lars Barfoed (K) vil gøre for at komme problemet med dårlige kørelærere til livs.
Det siger trafikordfører for partiet Kim Christiansen, efter det er kommet frem, at Rigspolitiet siden 2003 har anbefalet Justitsministeriet, at der indføres sanktionsmuligheder over for de dårligste kørelærere.
- Nu må ministeren komme frem og sige, hvordan han vil løse problemet. Han skal komme med et udspil. Forslagene til ændringer har ligget på hans bord i lang tid, siger Kim Christiansen.
Som reglerne er i dag, har politiet ingen muligheder for at skride ind over for kørelærerbranchens brodne kar.
Rigspolitiets anbefaling om sanktionsmuligheder kom efter, at et udvalg under den daværende Færdselsstyrelse i 2002 afgav en rapport om problemet med kørelærerne. Her blev også foreslået en ændring af kørelæreruddannelsen.

Rigspolitiet sendte i 2003 rapporten videre til Justitsministeriet og foreslog, at anbefalingerne blev gennemført. Det forslag er blevet gentaget så sent som i 2010.

Men der er ikke sket ændringer i reglerne siden. Kørelærere er fortsat godkendt fem år ad gangen. I den tid kan godkendelsen ikke uden videre inddrages, selv om næsten alle eleverne dumper.
Kim Christiansen ønsker, lige som både Dansk Kørelærer-Union og Rigspolitiet, at det bliver ændret.
- Nogle kørelærere prøver at presse eleverne igennem på kort tid - og det går altså ud over trafiksikkerheden. Så der skal ske noget nu, siger han.
Justitsministeriet har tirsdag formiddag afvist at kommentere på anbefalingerne.
En opgørelse viser, at nogle af kørelærerne har en dumpeprocent på 90. Det skal sammenlignes med, at kørelærere, der klarer det bedst, har dumpeprocenter helt ned til 10 procent.
