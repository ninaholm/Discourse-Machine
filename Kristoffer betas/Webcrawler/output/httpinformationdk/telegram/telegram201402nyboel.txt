Ny bølge af tøndebomber dræber 20 i Syrien
Et nyt angreb med tøndebomber har dræbt 20 personer, oplyser Syriens Observatorium for Menneskerettigheder.


 Et nyt luftangreb med tøndebomber har lørdag ramt byen Aleppo i det nordlige Syrien og dræbt mindst 20 personer, skriver nyhedsbureauet AFP.
Luftangrebet kommer efter en lang række luftangreb, hvor det syriske luftvåben har smidt højeksplosive tøndebomber ned over regeringsfjendtlige områder - og dræbt flere hundrede civile.
Ifølge menneskeretsgruppen Syriens Observatorium for Menneskerettigheder var der to børn blandt de dræbte i lørdagens angreb i Aleppo.
Aleppo i det nordlige Syrien var tidligere landets kommercielle hovedstad. Siden oprørerne indledte en offensiv i juli sidste år, er store dele af byen omdannet til ruiner.
Byen er i dag delt i en regeringsvenlig og regeringsfjendtlig del, og ifølge en lokal medieorganisation angriber det syriske luftvåben dagligt de oprørskontrollerede dele af byen.
Hundredvis er blevet dræbt i en bølge af tøndebombe-angreb siden 15. december, oplyser Syriens Observatorium for Menneskerettigheder, der har base i Storbritannien og bygger sine oplysninger på et netværk af aktivister og andre kilder fra Syrien.
Lørdagens angreb sker samtidig med, at en FN-konvoj med humanitær hjælp er blevet forhindret i at komme frem til den gamle del af byen Homs, skriver nyhedsbureauet Reuters.
En bombe skulle angivelig være blevet sprængt i luften nær konvojen for at forhindre den i at køre videre.
Fire medarbejdere i Røde Kors' muslimske søsterorganisation, Røde Halvmåne, er ifølge Reuters blevet kvæstet. Røde Halvmåne oplyser på sin Twitter-konto, at en lastbilchauffør er blandt de sårede.
- Mortergranater ramte i nærheden af holdet og de lastbiler, der var på vej ind i den gamle del af Homs, skriver de på Twitter - hvor de også deler et billede, der viser et skudhul i bagruden på en Røde Halvmåne-bil.
Ifølge syrisk stats-tv, der kontrolleres af præsident Bashar al-Assad, var det "bevæbnede terrorister", der stod bag angrebet, mens oprørsgrupperne anklager præsidenten for at stå bag.
