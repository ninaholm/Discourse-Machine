Pia Christmas på vej tilbage til De Konservative
Statsministeren genskaber VKO-flertallet bag sig, hvis forhandlingerne med frafalden konservativ går i orden.


 Konservative topfolk forhandler i øjeblikket med løsgængeren Pia Christmas-Møller om, hvorvidt hun kan vende tilbage til partiet.
Det skriver Morgenavisen Jyllands-Posten, som har talt med centrale kilder tæt på processen.
Hvis parterne finder hinanden, kan Pia Christmas-Møller som det afgørende 90. mandat i Folketinget atter sikre VKO-flertallet og hjælpe regeringen, der bliver uafhængigt af løsgængere og Liberal Alliance.
Hovedpersonen selv ønsker hverken at be- eller afkræfte Jyllands-Postens oplysninger.
- Jeg er ikke afklaret om min fremtid. Sådan er det, siger Pia Christmas-Møller.
Den tidligere konservative toppolitiker har angiveligt et fint forhold til justitsminister Lars Barfoed, og sonderingerne startede, da han i januar overtog posten som leder af partiet.
Barfoed ønsker ikke at udtale sig synderligt meget om sagen endnu. Men på spørgsmålet om, hvorvidt Christmas-Møller er på vej tilbage til den konservative folketingsgruppe, siger han:

- Det er da en spændende tanke, men jeg har ikke nogen kommentarer.
Forhandlingerne mangler endnu at fastslå den rolle, som Pia Christmas-Møller skal have, hvis hun vender tilbage til sit gamle parti, skriver Jyllands-Posten.
Tvivlsspørgsmålene skal være afklaret, inden det ekstraordinære K-landsråd i næste weekend, som udråber Barfoed til ny partiformand.
Pia Christmas-Møller forlod De Konservative kort efter valget i 2007, da hun blev fyret som politisk ordfører. Siden har hun kritiseret regeringens udlændingepolitik hårdt, og hun har haft et særdeles anstrengt forhold til den nu tidligere partiformand Lene Espersen.
