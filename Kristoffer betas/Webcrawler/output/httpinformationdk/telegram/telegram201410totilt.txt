De to tiltalte i den store hackersag er kendt skyldige
De to tiltalte i den store hackersag mod CSC er kendt skyldige i hacking ved Retten på Frederiksberg #hackersag


 Den tiltalte svensker Gottfrid Svartholm Warg og den 21-årige dansker JKT er blevet kendt skyldige ved Retten på Frederiksberg i hackersagen om indbrud i et stort dataanlæg hos CSC.
Det er Warg, der er fundet skyldig i hacking af CSC's såkaldte mainframe, mens JKT er kendt skyldig i medvirken til hacking.
Begge er kendt skyldige efter straffelovens paragraf 263, mens Warg også er kendt skyldig i henhold til straffelovens paragraf 291.
Ved hackerangrebene, der fandt sted i perioden april til august 2012, har hackerne fået adgang til forskellige offentlige registre, herunder CPR-registret, politiets kriminalregister og det såkaldte SIS-register over internationalt efterlyste personer.
Helt nøjagtigt er der stjålet 246.490 registreringer fra politiets kriminalregister fordelt på 91.011 unikke personnumre.
På tidspunktet for hackerangrebet befandt Gottfrid Svartholm Wargs computer sig i Cambodjas hovedstad, Phnom Penh.
Svenskeren har hele tiden medgivet, at hans computer blev brugt til hackerangrebet, men sagt, at computeren var fjernstyret, og at han dermed var uskyldig. Det har retten dog vurderet anderledes.
JKT er kendt skyldig i medvirken til hacking. I februar 2012 chattede to personer, som retten altså nu fastslår var Warg og JKT. Her chattede de om muligheden for at bryde ind i et computeranlæg hos CSC.
#hackersag

