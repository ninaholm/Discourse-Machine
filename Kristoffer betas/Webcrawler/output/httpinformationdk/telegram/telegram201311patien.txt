Patienter udsat for 98.000 behandlingsfejl i kommuner
Det er ikke kun på de danske hospitaler, at patienter udsættes for behandlingsfejl af travlt personale.


 Sidste år blev der indberettet 98.000 såkaldt utilsigtede hændelser i de danske kommuner, hvor patienters helbred kom i fare på grund af fejl fra personalet, skriver DR Nyheder.
Dermed begår landets kommunale sygeplejersker i for eksempel hjemmeplejen dobbelt så mange fejl, som der bliver begået på landets sygehuse.
Ifølge Dansk Sygeplejeråd skyldes de mange fejl blandt andet, at syge patienter sendes for tidligt hjem fra hospitalerne.
- Det er mange typer patienter, som kommer hjem med store sår, som skal behandles og plejes, siger formand for Dansk Sygeplejeråd, Grethe Christensen, til DR Nyheder.
Det betyder, at sygeplejerskerne i kommunerne har fået mere travlt, da de mange patienter kræver meget mere pleje nu, end de gjorde tidligere.
- Vi kan se, at sygeplejerskerne ude i kommunerne har et voldsomt højt arbejdspres, og at fejlene helt naturligt kommer i forlængelse af det, siger Grethe Christensen.
I 2011 blev der indberettet 44.000 behandlingsfejl i kommunerne. Dermed er antallet af indberettede fejl altså mere end fordoblet på bare et år.
De nye tal svarer til, at der sidste år blev begået 268 fejl i døgnet rundt om i kommunerne. Langt oftest er der dog tale om mindre alvorlige fejl.
Ifølge en rapport fra Patientombuddet er der i 65 procent af de indberettede og afsluttede sager om fejl i 2012 ikke sket nogen skade på patienten.
Kun i 0,1 procent af de i alt omkring 65.000 afsluttede sager hos Patientombuddet om behandlingsfejl i kommunerne bliver skaden vurderet som "dødelig". 1,4 procent af sagerne betegnes som "alvorlige", mens 8,6 procent er "moderate".
I en analyse lavet af Dansk Sygeplejeråd blandt 400 kommunale sygeplejersker svarer hver fjerde, at de har lavet en såkaldt utilsigtet hændelse indenfor det seneste år.
En af dem er sygeplejerske Karen Lintrup fra Herning Kommune. For få dage siden glemte hun at give en sukkersygepatient livsvigtig insulin.
- Der kan ske fejl, fordi det skal gå så forbistret hurtigt, siger hun til DR Nyheder.
Heldigvis fik hændelsen ikke yderligere konsekvenser.
- Men det skete, og det er det, der er det grimme. Og den fornemmelse du får i maven, det er så ubehageligt.
Derfor skal der også gøres noget ved arbejdspresset, mener sygeplejerske Karen Lintrup.
