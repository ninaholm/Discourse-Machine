Skoleelever: Tidlig engelskundervisning god idé
Rigtig god idé at undervise i engelsk fra 1. klasse, hvis det gøres rigtigt, mener Danske Skoleelever.


 Undervisning i engelsk allerede fra 1. klasse.
- Det er en rigtig god idé, mener Vera Rosenbeck, formand for Danske Skoleelever.
Udspillet kommer fra statsminister Helle Thorning-Schmidt (S), som en del af regeringens folkeskolereform, der præsenteres på tirsdag.
- Danskerne er i forhold til så mange andre europæere ikke særlig gode til engelsk, siger Vera Rosenbeck.
Mindre optimistisk lyder reaktionen fra Anders Bondo Christensen, formand for Danmarks Lærerforening.
Han mener ikke, der foreligger tilstrækkeligt bevis for, at engelskundervisning i så ung en alder er vejen frem.
- Vi risikerer at bruge penge uden at vide, om vi får den ønskede effekt. Det er ikke særligt fornuftigt. Specielt ikke i en tid, hvor vi er nødt til at vende hver en femører i den danske folkeskole, siger han til Berlingske.
Skoleelever modtager i dag engelskundervisning fra tredje klasse. Gøres faget til en del af pensum to år tidligere, er det selvfølgelig vigtigt, at det gøres rigtigt, fastslår Rosenbeck.
- Eleverne skal ikke sidde og bøje engelske gloser i 1. klasse. Det, der er vigtigt, er, at give dem et kendskab til sproget. Så tror vi på, at det bliver nemmere for eleverne, når de bliver ældre.
Hun uddyber:
- Mange elever synes, det er rigtig svært at jonglere med så mange sprog i skolen. Så hvis de får lov til at starte tidligere, mener vi, der bliver en bedre basis for at lære det hurtigere og forstå.
At mestre engelsk er ifølge Rosenbeck ikke mindre end "sindssygt vigtigt" .
- Vores verden bliver mere og mere global, der er flere og flere job, hvor det er et krav, at du kan begå dig på engelsk. Og helt almindelige ting som at læse en internetside eller en varedeklaration foregår i dag i stadigt højere grad på engelsk.
Folkeskolereformen indeholder, ud over forslaget om tidligere engelskundervisning, også et ønske om flere timer i dansk og matematik og mere læring gennem bevægelse i de såkaldte "bevægelsestimer".
