Gaza-striben holder sit første marathonløb
I Gaza-striben løber palæstinenserne deres første marathon. Over tusind mennesker deltager i begivenheden.


 I Gaza-striben har løbeglade palæstinensere været oppe før solopgang for at deltage i områdets første marathonløb.
Kun ni personer havde tilmeldt sig til torsdagens løb, men over 1200 personer deltog i begivenheden. Mange stod af og på ruten undervejs, mens andre stod på halvvejs og gennemførte et halvmarathon.
Vinderen blev ikke overraskende den 31-årige olympiske atlet Nader al-Masri. Masri løber normalt 5000 meter løb, og dette var hans første marathon. Han gennemførte det på tiden 2:42:47.
- Jeg er meget glad. Der er aldrig blevet afholdt et marathon her i Palæstina før, siger Masri.
Mange af deltagerne var skolebørn i jeans og farverige t-shirts, som hver løb et par kilometer. Nogle af dem endda på bare fødder.
- Det er en stor glæde for ungerne. Vi har brug for en løbekultur her i Gaza, fordi det giver individer en stor følelse af magt, siger Masri, som løb ved De Olympiske Lege i 2008.
Løberne lagde ruten bag sig under den glohede sol. Et særsyn for den almindelige palæstinenser, som sjældent løber for rekreation.
- Hvis man ser nogen løbe, så tror man, de er skøre. Normalt løber en palæstinenser kun fra bomber, og hvis de er bange, siger en tilskuer.
Marathonløbet er organiseret af FN's organisation for palæstinensiske flygtninge (UNRWA). Løbet har indsamlet mere end en million dollar i sponsorater, som skal gå til en årlig sportskonkurrence.
Arrangørerne er begejstrede for løbet, og kalder det en vigtig dag for Gaza.
- Det er et budskab om frihed, siger vicedirektør i UNRWA's Gaza-operationer Sebastian Trives.
Hamas, der har kontrollen med Gaza, stod for sikkerheden ved arrangementet, som foregik fredeligt.
