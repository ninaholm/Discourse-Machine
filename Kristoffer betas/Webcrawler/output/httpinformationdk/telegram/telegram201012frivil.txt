Frivillige slipper for tilsyn
Frivillige skal ikke udfylde et skema om arbejdsmiljøet i deres forening. Spild af kræfter, siger minister.


 Frivillige kan ånde lettet op, for de skal alligevel ikke bruge tid på papirarbejde. Beskæftigelsesminister Inger Støjberg (V) vil lade de mange danskere, der arbejder frivilligt i foreninger, slippe for at udarbejde en såkaldt APV (Arbejdspladsvurdering).
- Der er spild af tid og kræfter, så det vil jeg ikke være med til, siger Inger Støjberg.
 - Vi har lang tradition for frivilligt arbejde i blandt andet idrætsforeningerne, og det er der mange børn og unge, som har stor glæde af. I den forbindelse tror jeg ikke, at faren for at man som lilleputtræner får en fodbold i hovedet, er noget stort problem, siger hun.
Især Danske Gymnastik- og Idrætsforeninger (DGI) har kritiseret de nye krav om APV'er. Uden ministerens indgriben ville de betyde, at hvis en klub har bare én lønnet medarbejder, skal alle frivillige indgå i en vurdering af klubbens arbejdsmiljø. 
Det fik DGI's formand, Søren Møller, til at henvende sig til Inger Støjberg, da han frygtede, at mange frivillige ville trække sig, fordi de ikke orkede det administrative besvær.
