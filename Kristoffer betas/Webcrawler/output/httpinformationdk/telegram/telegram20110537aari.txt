37-årig fængslet fire uger for dobbeltdrab
En 37-årig mand er fængslet i fire uger for dobbeltdrabet i Tusindårsskoven. Han nægter sig skyldig.


 Den 37-årige PHH, som politiet mistænker for at have dræbt ægteparret Heidi Nielsen og Bjarne Johansen i Tusindårsskoven i Odense er i et lukket grundlovsforhør blev fængslet i fire uger.
PHH nægter sig skyldige og har hverken villet udtale sig i retten eller til politiet.
- Hvad er dit navn, ville dommer Torben Østergreen-Johansen vide ved retsmødets start uden dog at få svar fra den 37-årige.
Mens anklageren læste sigtelsen for manddrab op, kiggede PHH ned i bordet med sine briller på næsen. Den lille mand med tætklippet rødblond hår skuttede sig i sin sorte fleecetrøje og virkede tydeligt beklemt ved situationen.
Dommeren valgte at følge anklagerens ønske om at lukke dørene af hensyn til politiets videre efterforskning og sagens alvorlige karakter. Derfor kan offentligheden ikke få at vide, hvilke beviser politiet har mod den 37-årige.
 Men dommeren fandt altså politiets materiale mod den 37-årige så alvorligt, at han besluttede, at fængsle ham i fire uger, hvoraf han skal sidde i isolation i 14 dage. Desuden skal han mentalundersøges.
- Jeg vil nu tale med den sigtede, om vi skal kære kendelsen, sagde hans forsvarer Kjeld Danielsen efter retsmødet.
PHH er sigtet for at have dræbt ægteparret Heidi Nielsen og Bjarne Johansen, der blev dræbt i en byge af skud fra en maskinpistol den 13. april.
Fire uger efter det brutale dobbeltdrab blev den 37-årige mand torsdag eftermiddag anholdt på åben gade i Odense.
Efterfølgende foretog politiet ransagninger mod flere adresser. Det drejer sig blandt andet om mandens bopæl og flere kolonihavehuse i Haveforeningen Roerskov i Odense.
 Ifølge Vicepolitiinspektør Henrik Justesen er der foretaget fem-seks ransagninger. I forbindelse med ransagningerne har politiet beslaglagt flere effekter, der vil indgå som bevismateriale i sagen.
Politiet ønsker dog ikke at oplyse, hvilke effekter det drejer sig om.
