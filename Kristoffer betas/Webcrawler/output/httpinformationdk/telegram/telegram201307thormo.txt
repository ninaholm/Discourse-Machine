Thor Möger stopper som vært på DR2
Den nybagte socialdemokrat Thor Möger Pedersen har efter et halvt år som tv-vært på DR2 sagt op.


Tidligere skatteminister Thor Möger Pedersen, som sidste måned meldte sig ud af SF og ind i Socialdemokratiet, stopper som vært på DR2-programmet 'Gadens Parlament'.Det meddeler DR i en pressemeddelelse.- Det har været en fornøjelse at bidrage til at brede den offentlige debat ud. Programmets mission er vigtig og jeg har lært meget undervejs.- Jeg har nu valgt at forlade DR, men ønsker kollegerne på redaktionen alt det bedste, siger Thor Möger Pedersen.Siden februar har Thor Möger Pedersen stået i spidsen for 34 debatprogrammer, hvor danskere har debatteret alt fra afskaffelse af arveafgift til adoption og aktiv dødshjælp. Men den 31. august har den tidligere toppolitiker sidste arbejdsdag hos DR.DR2's kanalchef, Michael Thouber, siger i pressemeddelelsen, at han gerne havde set, at Thor Möger var fortsat som vært på programmet.- Thor Möger har været med til at starte et nyt programkoncept op og har, siden vi gik i luften, stået i spidsen for en række spændende debatter.- Det er en bedrift, som jeg gerne vil kvittere for, selvom jeg selvfølgelig havde håbet på, at vi havde kunnet holde på ham lidt længere, siger Michael Thouber.Den 28-årige Thor Möger Pedersen blev i 2010 SF's næstformand, men gik, da han i 2011 blev skatteminister som den yngste minister nogensinde. Han blev fyret af Annette Vilhelmsen, da hun blev SF's formand.Thor Möger Pedersen blev ikke valgt til Folketinget i 2011 med kun 684 personlige stemmer.Da han som SF's førende arbejderist for nylig blev socialdemokrat, skrev han på Facebook:- Mange har gennem tiden ment, at jeg i virkeligheden var socialdemokrat. Måske havde de ret.- I hvert fald har jeg i dag meldt mig ud af SF og ind i Socialdemokratiet. Det kommer nok ikke som den store overraskelse for de fleste.Det har ikke været muligt at få kontakt til Thor Möger for at få at vide, hvad han skal lave nu.Men på Facebook skrev han også i forbindelse med sit partiskifte, at han var glad for det, han laver nu, og på ingen måde var på vej tilbage i politik./ritzau
