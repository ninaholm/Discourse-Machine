Dansk soldat dræbt af skud



 En dansk soldat blev dræbt tidligt lørdag morgen i Afghanistan, da hans deling kom under beskydning under en patrulje. En anden soldat blev lettere skadet under angrebet, oplyser Hærens Operative Kommando. 
 Det er anden gang i år, at danske soldater bliver dræbt på opgave i Afghanistan. I juni blev tre soldater dræbt, da en eksplosion ramte deres køretøj.
 Lørdag var soldaterne fra tredje deling fra det mekaniserede infanterikompagni i Den Kongelige Livgarde på patrulje til fods i den nordlige del af det danske ansvarsområde, da de kom under angreb. En soldat blev ramt af skud. 
 Kammeraterne i delingen ydede førstehjælp på stedet, indtil han kunne evakueres. Helikopteren nåede hurtigt frem, men på trods af en professionel indsats fra hans kammerater og redningsfolkene i helikopteren, blev han erklæret død ved ankomsten til felthospitalet, oplyser hæren.
 - Dagen i dag er den, vi gør vores yderste for at undgå. En soldat er i dag faldet i Helmand i Afghanistan. Vi har ikke bare mistet en soldat, men også en kollega og kammerat. Han vil blive savnet. Vores tanker går også til hans familie og venner derhjemme, som vi ved går en svær tid i møde, siger chefen for Den Danske Kampgruppe, oberst Karsten Kjær, i en pressemeddelelse.
 Begge soldaters pårørende er underrettet.
