Nato udstationerer raketter i Tyrkiet
Tyrkiets ønske om at sikre landets grænse mod Syrien med Patriot-raketter fra Nato synes nu at blive opfyldt.


 Når Natos udenrigsministre mødes tirsdag og onsdag i næste uge i Bruxelles ventes de at støtte medlemslandet Tyrkiet ved at give grønt lys til at udstationere Patriot-raketter tæt på landets grænse til Syrien.
Den 28 lande store alliance vil efter al sandsynlighed efterkomme Tyrkiets anmodning fra 21. november om beskyttelse mod luftangreb, oplyser diplomatiske kilder.
Natos talskvinde, Oana Lungescu, sagde fredag, at en beslutning vil kunne træffes i løbet af nogle ganske få dage. Det kan ske allerede tirsdag på Nato-mødets første dag.
Udenrigsministrene kommer også til at diskutere situationen i Syrien. Sidste torsdag sagde USA's udenrigsminister, Hillary Clinton, at Washington er i færd med at vurdere, hvilken yderligere hjælp man kan give den syriske oppositions oprørere.
- Det er en kompleks situation. Vestlige nationer indser, at hvis ikke de giver oprørerne mere hjælp, så kan det blive vanskeligt for dem at få nogen indflydelse på dem, hvis regimet falder, siger en diplomat, der ønsker at være anonym.
Syrien vil også blive drøftet under et uformelt Nato-Rusland frokostmøde tirsdag, hvor Natos udenrigsministre mødes med deres russiske kollega, Sergej Lavrov.
Lavrov advarede for nylig mod placering af Patriot-raketter, idet han sagde, at det kunne friste til at bruge våbnene.
- Jo flere våben, der ophobes, jo større er risikoen for, at de vil blive brugt, sagde Lavrov.
Både Nato og Tyrkiet har insisteret på, at udstationeringen af amerikansk fremstillede jord-til-luft-raketter er et rent forsvarsmæssigt anliggende.
Tyrkiets præsident, Abdullah Gül, sagde i sidste uge, at det var en forebyggende foranstaltning. Et tyrkisk angreb på Syrien er helt udelukket, tilføjede han.
Raketterne vil efter al sandsynlighed blive leveret af Tyskland, Holland eller USA.
