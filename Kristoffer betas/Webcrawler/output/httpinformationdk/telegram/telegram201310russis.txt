Russisk domstol afviser kaution i Greenpeacesag
En russisk domstol har afvist at løslade tre af 30 tilbageholdte Greenpeace-aktivister mod kaution.


 En russisk domstol afviste tirsdag at løslade tre ud af 30 tilbageholdte Greenpeace-aktivister mod kaution, efter at de har deltaget i en protestaktion mod olieboring i Arktis.
Domstolen vil senere på ugen træffe afgørelser for de 27 øvrige i gruppen - deriblandt danskeren Anne Mie Roer Jensen.
 De 30 fængslede aktivister risikerer op til 15 års fængsel, hvis de bliver fundet skyldige i "pirateri."
De har alle appelleret mod, at domstolen har beordret dem varetægtsfængslet frem til en retssags begyndelse sidst i november.
Domstolen afviser anker fra aktivisten Andrej Allakjverdov, skibets læge, Jekaterina Saspa, og freelancefotografen Denis Sinjakov. De er alle tre russere.
Greenpeace kalder anklagerne om "pirateri" for absurde og uden noget retligt grundlag.
- De er nu samvittighedsfanger, og de er som sådan hele verdens ansvar, siger Kumi Naidoo, der leder Greenpeace International.
De 30 personer blev anholdt, da to aktivister fra Greenpeace-skibet Arctic Sunrise 18. september forsøgte at klatre om bord på Gazproms olieplatform for at protestere mod selskabets olieboringer i Arktis.
Aktivisterne er varetægtsfængslet i 60 dage - en afgørelse, de alle har anket.
Holland har rejst en voldgiftssag mod Rusland for at få frigivet de 30 Greenpeace-aktivister og organisationens hollandsk indregistrerede skib.
