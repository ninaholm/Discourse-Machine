Rederi sætter nye cruisefærger ind mellem Danmark og Norge
Det dansk-norske rederi Fjord Line i Hirtshals går nu i gang med at ansætte 300 medarbejdere.


 Færgerederiet Fjord Line Danmark i Hirtshals indleder nu en proces med at ansætte i alt 300 medarbejdere, oplyser rederiet.
I første omgang vil man ansætte 200 personer, og derefter vil yderligere 100 blive ansat i en senere proces.
De nye medarbejdere skal ansættes på arbejdsområder inden for drift, salg og service i forbindelse med to nye store cruisefærger, der sættes ind mellem Danmark og Norge.
Den første af de to nye færger lægger fra kaj i Bergen, Norge, den 29. maj. Til september følger et søsterskib.
Skibene vil dagligt sejle på strækningen Hirtshals-Stavanger-Bergen samt mellem Hirtshals og Langesund i det sydøstlige Norge.
Fjord Line AS satser mere end to milliarder kroner på sit nye fremstød med bygger af de nye cruisefærger og havneanlæg.
Investeringen skal løfte rederiet op i cruise- og konferenceklassen, så passagererne ikke blot ser sejladsen som en transport mellem A og B, men som en rejsemulighed med oplevelser langs med Norges særlige natur, oplyser rederiet.
Fjord Line Danmark vil på torsdag holde informationsmøde i Aalborg om de mange nye stillinger.
