Post Danmark vil levere pakker om lørdagen
Stigning i nethandlen betyder, at Post Danmark fremover vil bringe pakker ud i weekenden.


 Danskerne skal kunne modtage pakker med Post Danmark, selvom det er weekend, og derfor vil pakkeposten fremover levere pakker seks af ugens syv dage.
Hidtil har postvæsnet ikke bragt pakker ud om lørdagen, men det bliver nu ændret.
Ifølge Post Danmark skyldes de nye planer, at danskerne i stigende grad handler over internettet, og at danskerne derfor ønsker pakkeudbringning i weekenderne.
- Vi prøver hele tiden at have de leveringstilbud på hylderne, som danskerne efterspørger, og fra undersøgelser ved vi, at de stiller høje krav til hurtig levering, siger Peter Kjær, chef for forretningsområde logistik i PostNord.
- Derfor begynder vi nu at omdele pakker om lørdagen, så varer, der er handlet på nettet i slutningen af ugen, kan komme et par dage hurtigere hjem til forbrugeren, siger han.
Lørdagsomdeling til private hjem bliver en realitet i Østdanmark fra lørdag 18. april, mens resten af landet kan få leveret lørdagspakker fra 9. maj.
Allerede i dag bliver små pakker på under tre kilo bragt ud om lørdagen, men fremover vil Post Danmark altså køre ud til danskerne med pakker af alle størrelser.
- Levering er et vigtigt konkurrenceparameter for netbutikkerne, og vores undersøgelser viser, at tæt på halvdelen af danskerne vil foretrække at handle hos en netbutik, der har levering om lørdagen, siger Peter Kjær.
- Derfor er vi glade for nu at kunne tilbyde denne leveringsmulighed til netbutikkerne.
En ny analyse fra Foreningen for Dansk Internet Handel, FDIH, forudser, at danskerne i løbet af 2015 vil købe for 90 milliarder kroner over internettet.
Dermed - hvis analysen holder - bliver internethandlen i Danmark væsentligt større i år sammenlignet med 2014. Og det betyder, at danskerne aldrig har købt for flere penge på nettet, end vi kommer til i løbet af 2015.
