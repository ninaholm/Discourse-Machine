Kritik af regeringens grønne profil



 Regeringen har ikke gavnet sin grønne profil med det fremlagte skatteudspil. Tværtimod. Det mener formændene for henholdsvis den grønne tænketank Concito og Det Økologiske Råd.
 - Set fra klimaets synspunkt er der tale om et skuffende udspil. Fra 2001-2007 blev de grønne afgifter udhulet med 12 mia. om året på grund af skattestoppet, og nu indfører man så otte mia. igen. Man henter altså ikke engang efterslæbet. Vedtages udspillet i sin nuværende form, forspilder vi en historisk chance for at imødegå både den økonomiske krise og klimakrisen på én gang, lyder det fra Martin Lidegaard, der er chef for Rockwools klimagruppe, Concito.
 Også formanden for Det Økologiske Råd, Christian Ege, er skuffet over udspillet. Han forstår ikke, hvorfor regeringen helt vælger at friholde landbruget fra nye grønne afgifter.
 - Vi kan se, at der stadig er en varm linje mellem Venstre og landbruget. Det er ærgerligt, for i landbruget er der et meget stort potentiale for at reducere udslippet af klimagasser yderligere. Her forspilder man virkelig en chance, siger han.
 Klima- og energiminister Connie Hedegaard er enig i, at der er meget at hente i forhold til en CO2-reduktion på landsbrugsområdet, og der komme også snart et udspil fra regeringen på det område, lover hun.
 - Når det gælder afgift på kvælstof og metan, så er det noget, vi diskuterer i det forum, der hedder "Grøn Vækst". Så foreløbig er det skubbet derhen, siger hun.

