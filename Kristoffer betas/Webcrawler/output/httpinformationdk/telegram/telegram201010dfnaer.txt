DF: Nærpolitiet skal oprustes i ghettoer
Mere politi i ghettoer vil stresse kriminelle, mener Dansk Folkeparti, der vil opruste nærpolitiet for at sikre lov og ret.


 Dansk Folkepartis retsordfører Peter Skaarup vil afkræve justitsminister Lars Barfoed (K) svar på, hvad han vil stille op med den stigende retsløshed i ghettoerne.
Det sker på baggrund af en artikel i Jyllands Posten, der skildrer, hvordan borgere i ghettoerne trues til at trække politianmeldelser tilbage, ligesom ældre borgeres hjem besættes af unge kriminelle indvandrere.
- Vi vil ikke stiltiende se til, mens det danske retssystem undergraves af alternativ retsudøvelse i ghettoerne, siger Peter Skaarup.
- Det er rystende, at vi oplever sådan en retsløshed i ghettoerne. Der er ingen tvivl om, at vi må opruste nærpolitiets indsats i områderne, siger Peter Skaarup, der tror på, at mere politi vil kunne være med til at stresse de kriminelle elementer.
- Sporene fra blandt andet Frankrig skræmmer. Her har politiet reelt opgivet magtudøvelsen i visse forstæder. Den situation skal vi ikke have i Danmark, slår Peter Skaarup fast.
Peter Skaarup understreger, at strakskonsekvens og nultolerance over for de unge kriminelle skal være med til at sætte en stopper for deres hærgen i boligområderne.
- Politiet skal gribe ind over for de mindste overtrædelser af lovgivningen, ulovlig kørsel på knallert og graffitimaling, og vi skal sørge for, at de pågældende bliver kørt særligt hurtigt igennem retssystemet, så de bliver trukket væk fra miljøerne, siger Peter Skaarup.

