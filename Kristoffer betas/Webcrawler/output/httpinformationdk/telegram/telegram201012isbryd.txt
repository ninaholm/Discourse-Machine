Isbrydere fyrer op under kedlerne
Statens isbryderne var sendt på pension, og forsvarsministeren havde aflyst isvinteren. Men to af de tre isbrydere ligger nu klar til at hjælpe skibsfarten.


 De tre danske statsisbrydere er dømt til pensionering, og allerede i november tillod forsvarsminister Gitte Lillelund Bech (V) sig derfor at aflyse en isvinter i år, da hun sagde, at isbryderne bliver i havn.
 Men sådan blev det ikke, selv om isbryderne som led i det seneste forsvarsforlig skal spares væk.
 Søværnet havde nemlig tirsdag og onsdag to af de tre isbrydere, søsterskibene "Danbjørn" og "Isbjørn", på testsejladser i Kattegat. Fra på mandag er de i beredskab for at kunne sættes ind til isbrydning i de åbne farvande, hvis kulden fortsætter i lang tid.
 Sandsynligheden for, at de op til 45 år gamle og forældede isbrydere kommer i aktion, er dog ikke særlig stor, da de tre bjørne har ligget i dvale i 14 år og ikke har været på isbrydningsarbejde i de danske farvande siden 1996.
 - Den globale opvarmning betyder, at havstrømmene har ændret sig, og forventningen er, at det fortsætter den vej, sagde forsvarsministeren for en måned siden om begrundelsen for at holde isbryderne i havn.
 Presseofficer Kenneth Nielsen i Søværnets Operative Kommando oplyser, at den tredje og nyeste isbryder, "Thorbjørn", holdes ude af beredskabet i år.
 Den ekstreme decemberkulde har allerede skabt isdannelser tidligere end normalt, og i mange indre farvande er der problemer for sejladsen med mindre både. I Limfjorden assisterer bugserbåden "Stevns" skibsfarten, og der meldes allerede nu om 30 centimeter tyk is i indre farvande og spredt drivis i Kattegat, Bælthavet og vestlige Østersø. 
 Rundt i landet sender 150 observatører dagligt meldinger om issituationen i cirka 260 områder i danske farvande. Meldingerne samles i Søværnets Operative Kommando (SOK), hvorfra skibsfarten kan få oplysninger om isforekomster.
