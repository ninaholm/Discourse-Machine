Kommuner effektiviserer mere end nogensinde
Topministre er indbudt til KL-konference torsdag og fredag. Endnu engang er effektiviseringer på programmet.


 Siden 2009 har kommunerne effektiviseret for mere end 12 milliarder, og frem mod 2020 skal der effektiviseres for selv samme beløb. Selvom organisationer som FOA frygter ringere velfærd, står effektiviseringer højt på kommunernes dagsorden.
Det er også et af hovedtemaerne, når finansminister Bjarne Corydon (S) og økonomi- og indenrigsminister Margrethe Vestager (R) torsdag rejser til Aalborg.
Her inviterer KL for 10. gang borgmestre, kommunalt ansatte og politikere til at deltage i en konference, der varer til fredag.
I de seneste tre år har kommunerne effektiviseret for mellem 2,6 og 2,9 milliarder kroner, og i 2014 budgetterer kommunerne med en samlet gevinst på 3,2 milliarder kroner.
- Udgangspunktet for de kommende år er, at vi har en effektiviserings-dagsorden. Vi skal fortsætte med det, vi altid har gjort, siger formand i Kommunernes Landsforening (KL), Erik Nielsen (S).
Hos fagforbundet FOA, der repræsenterer omkring 200.000 offentlig ansatte inden for servicefagene, frygter man, at effektiviseringer er lig ringere velfærd.
- Vi kommer i en situation, hvor danskerne ikke får deres forventninger til den offentlige velfærd opfyldt, selvom det danske samfund er så rigt, som det er.
- Og det betyder serviceforringelser i velfærden. Bliver det dagsorden de næste år, kommer vi ikke uden om, at den danske velfærd bliver markant forringet, siger FOA-formand Dennis Kristensen.
Det kan dog være svært at adskille effektiviseringer og serviceforringelser, mener Kurt Houlberg, der er kommunalforsker ved Det Nationale Institut for Kommuners og Regioners Analyse og Forskning.
- Det er svært at se forskel på, hvad der er effektiviseringer, og hvad der er serviceforringelser. Det kan ikke opgøres. Der er givetvis noget af det, som kommunerne kalder effektiviseringer, som borgerne oplever som forringelser, siger Kurt Houlberg.
Han påpeger, at effektiviseringer for 12 milliarder kroner er et historisk stort beløb, der udspringer fra et i forvejen historisk højt niveau i 2009.
