DSB får Kystbanen tilbage i folden
Kontrakten med DSB Øresund bliver ikke forlænget, og Kystbanen ryger tilbage til moderselskabet DSB i 2016.


 Forsøget med udlicitere Kystbanen bliver nu endeligt kørt ud på et sidespor. Kontrakten med DSB Øresund udløber i december 2015, og den bliver ikke forlænget. I stedet ryger Kystbanen tilbage i moderselskabet DSB.
Det bekræfter transportminister Pia Olsen Dyhr (SF).
- Vi må bare erkende, at Kystbanen ikke har kørt optimalt under de betingelser, som de har været under. Pendlerne kommer igen og igen i klemme, og det vil vi ikke være med til, siger hun til Ritzau.
Strækningen har i årevis været ramt af masser af forsinkelser og aflysninger, og det skal nu ændres ved, at man lægger Kystbanen ind under DSB.
- Jeg tror ikke, at man nogensinde kan garantere, at der ikke er et aflyst tog, eller at toget ikke er forsinket, for så skulle jeg have en aftale med vejrguderne. Men ambitionen er, at rettidigheden skal op, siger Pia Olsen Dyhr,
Kystbanen blev sendt i udbud i 2006, hvor der blev udbudt en syvårig kontrakt fra 2009 til 2015. DSBFirst vandt udbuddet, men fra start af blev selskabet ramt af omfattende problemer, hvor man blandt andet måtte køre efter en særkøreplan.
DSBFirst var i 2011 på randen af konkurs, og selskabet skiftede navn til DSB Øresund i december 2011.
- Jeg kan godt forstå, pendlerne har været utilfredse. Der har været mange aflysninger, og der har også manglet plads, så jeg forstår godt, at kunderne har været utrygge, siger Pia Olsen Dyhr.
Regeringen planlægger fra december 2015 at lade trafikken på Kystbanen og den danske del af Øresund indgå i den kommende DSB-kontrakt, som skal forhandles på plads i foråret.
Transportministeriet vurderer, at det ikke er sandsynligt, at der kan opnås en billigere og bedre trafik end ved at overlade trafikken til DSB.
På længere sig kan der dog blive tale om, at togtrafikken over Øresund med tog mellem Østerport og Kastrup/Peberholm vil blive gjort til en særlig del af kontrakten, som kan genudbydes.
Men det bliver der først mulighed for i praksis, når man kan adskille driften på Øresundsbanen og Kystbanen i begyndelsen af 2020erne.
