Tilsyn kulegraver bank for ulovlige lån
Det minder om Roskilde Bank, siger professor om pengeinstitut, som pressede kunde til at købe aktier.


 Køb aktier eller gå konkurs.
Det var ifølge den selvstændige arkitekt Henrik Elstrup tilbuddet fra Danske Andelskassers Bank, da han for to år siden følte sig presset til at købe aktier i banken, skriver Jyllands-Posten.
Avisen er i besiddelse af en mailkorrespondance mellem Henrik Elstrup og Danske Andelskassers Bank, som nu får Finanstilsynet til at gå ind i sagen.
Her fremgår det, at Danske Andelskassers Bank lånte ham penge til at købe aktier i banken i forbindelse med bankens børsnotering i 2011.
- Banken indikerede kraftigt, at den ville se mere positivt på tingene, hvis vi købte aktier i banken, siger Henrik Elstrup.
Købet viste sig at være en dårlig investering. De cirka 35.000 aktionærer i Danske Andelskassers Bank har samlet tabt omkring en kvart milliard kroner på deres aktier.
Ifølge Caspar Rose, professor i virksomhedsøkonomi ved CBS, kan forløbet sammenlignes med Roskilde Bank.
- Kunderne i Roskilde Bank og Bank Trelleborg var udsat for det samme. Det kendetegnende i de sager var, at man ukritisk opfordrede kunderne til at købe aktier i bankerne, siger Caspar Rose til Jyllands-Posten.
Finanstilsynet forlanger nu en redegørelse om sagen. Banker må ikke låne sine kunder penge til køb af bankens egne aktier. Forbuddet blev indført efter de mange sager i Roskilde Bank.
Danske Andelskassers Banks direktør, Jan Pedersen, beklager sagen over for Jyllands-Posten og forklarer, at banken tog mange forholdsregler netop for at undgå den slags, da de nye regler blev indført efter problemerne i Roskilde Bank.
