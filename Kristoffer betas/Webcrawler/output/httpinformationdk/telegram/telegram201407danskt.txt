Dansk tankskib redder flygtninge i Middelhavet
Efter anmodning fra den italienske kystvagt hjalp besætningen på Torm Lotte fredag 300 flygtninge i sikkerhed.


 Et tankskib fra det danske rederi Torm hjalp fredag eftermiddag de italienske og maltesiske myndigheder med at redde omkring 300 flygtninge, der var kommet i problemer i deres båd i Middelhavet.
Det oplyser selskabet lørdag i en pressemeddelelse.
Skibet Torm Lotte, der sejler under dansk flag, blev omkring middagstid fredag kontaktet af den italienske kystvagt, der ønskede hjælp med at redde et skib, der havde flygtninge om bord.
Det danske skib fik efter fire timers sejlads visuel kontakt med båden, og hjalp efterfølgende de omkring 300 personer i sikkerhed på skibet.
Flygtningene blev herefter sejlet til Malta, hvor myndighederne tog sig af de umiddelbare behov.
I de seneste uger har et roligt sommervejr været en medvirkende årsag til, at et endnu større antal asylsøgere end normalt har forsøgt at flygte fra det afrikanske kontinent for at komme til Europa.
Tidligere lørdag fandt redningsmandskab ved den italienske ø Lampedusa 18 døde personer på en båd med omkring 600 flygtninge.
Italien har i årtier kæmpet med en strøm af flygtning, der kommer til landet i synkefærdige fartøjer og blandt andet sejler til Lampedusa - midtvejs mellem Tunesien og Sicilien.
I 2013 kom der over tre gange så mange immigranter ad søvejen som i 2012.
Ifølge det europæiske grænseagentur Frontex er antallet af fattige mennesker, der forsøger at komme illegalt fra Nordafrika til især Italien, næsten fordoblet i forhold til samme periode sidste år til knap 60.000.
