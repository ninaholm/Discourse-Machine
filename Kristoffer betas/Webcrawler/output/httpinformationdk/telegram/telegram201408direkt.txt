Direktør: Øget kontrol og testning fjerner ikke listeria
Bedre viden og mere forskning er vejen frem til at styrke fødevaresikkerheden, mener institutleder på DTU.


 Kampen mod salmonella i fødevarer og bakterier, der er resistente over for antibiotika, er vundet med forskning. Forskning er også vejen frem, hvis man i fremtiden skal bekæmpe listeria-udbrud.
Det mener Jørgen Schlundt, institutdirektør på DTU Fødevareinstituttet.
- Tidligere brugte man rigtig mange penge på at lave ligegyldige kontrolanalyser hele tiden, og det kan ikke betale sig. Jeg vil meget råde imod, at man pludselig siger: nu har vi et problem, og nu skal vi lave nogle flere test, så går problemet væk. Det gør det ikke, siger han.
Mandag blev yderligere fire personer konstateret smittet med listeria, hvilket bringer det samlede antal op på 24.
Statens Serum Institut (SSI) forventer flere listeria-tilfælde i de kommende uger. Men så forventes det, at tilfældene klinger af, da alle produkter, der har været listeria-inficerede, skulle være trukket tilbage.
Der er omkring 50 til 60 listeria-udbrud om året i Danmark.
- Det skal være en forskningsindsats, hvor både virksomheder og forskere er inde over, og så skal Fødevarestyrelsen selvfølgelig være med med henblik på, hvilke regler der skal være, siger Jørgen Schlundt.
DI Fødevarer er enig i, at man ikke skal kontrollere bare for at kontrollere. Fødevaresikkerheden er helt central for virksomhederne, men man skal ikke kontrollere for kontrollens skyld, lyder det i erhvervsorganisationen.
- Derfor er det også godt, at Fødevarestyrelsen vil styrke overvågningen af forekomsten af listeria, og at man vil give virksomhederne hurtigere besked end i dag, siger branchedirektør Ole Linnet Juul, DI.
- Bedre viden er vejen frem til at styrke fødevaresikkerheden, siger han.
Onsdag har fødevareminister Dan Jørgensen (S) indkaldt forligspartierne til møde om sagen. I løbet af de kommende uger starter forhandlingerne om et nyt fødevareforlig.
