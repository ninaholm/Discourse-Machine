EL: Skatteminister vil fjerne våben mod social dumping
En ændring af beskatningen af udenlandsk arbejdskraft vil åbne en ladeport af social dumping. EL kæmper imod.


 Fagbevægelsen protesterer, mens virksomhederne glæder sig. Skatteminister Morten Østergaard (R) er klar til at ændre de såkaldte styringsregler for beskatning af udlændinge, der arbejder i Danmark, men som er ansat af et udenlandsk firma.
I stedet for at betale skat i Danmark skal udenlandske vikarer og anden "indlejet" arbejdskraft betale skat i det land, de kommer fra.
Finn Sørensen, Enhedslistens ordfører for indsats mod social dumping, mener, at ændringen er et skridt i den forkerte retning, hvis man vil undgå social dumping i Danmark.
- Som reglerne er nu, har man et redskab, der er klart og skarpt. Og som er en umiddelbar gevinst for statskassen, siger Finn Sørensen til Ritzau.
- Er man i dag en integreret del af en virksomhed - det kan være ham, der blander beton i et byggefirma - skal man betale skat i Danmark. Men nu vil skatteministeren ændre fortolkningen af reglerne, som har eksisteret siden skatteforliget fra 2012, siger ordføreren.
Onsdag skal skatteministeren i samråd om emnet - indkaldt af Enhedslisten og SF. Her skal ministeren blandt andet forklare, hvorfor man vil lempe reglerne for arbejdsudleje, der ifølge fagbevægelsen har været vigtig for at bekæmpe social dumping.
Bygge-, Anlæg- og Trækartellet har i et brev til Folketingets medlemmer skrevet, at den nuværende praksis er et særdeles effektivt værn imod social dumping.
- De atypiske ansættelsesformer, som florerede, og som var i en overenskomstmæssig og skattemæssig gråzone, blev med et slag gjort langt mere entydige, skriver kartellet i brevet.
- Fra vor side ser vi det derfor, som noget af det mest effektive, som regeringen har foretaget sig imod social dumping, står der.
Finn Sørensen mener, at Morten Østergaard "har lyttet for meget til de virksomheder, der klager over, at de nuværende regler er indviklede".
- Ministeren skulle hellere lytte til fagbevægelsen, som siger, at en svækkelse af reglerne vil medføre øget lønpres og unfair konkurrence fra udenlandske vikarer, siger han.
