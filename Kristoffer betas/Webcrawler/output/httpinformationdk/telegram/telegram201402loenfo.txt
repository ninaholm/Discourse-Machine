Lønforhandlinger for butiksansatte udsættes til søndag
På forhånd var der lagt op til svære forhandlinger mellem Dansk Erhverv og HK Handel. Kravet er højere løn.


 I bedste fald må butiksansatte i detailhandlen vente til søndag, før de kan blive klogere på, hvordan deres ansættelses- og lønvilkår bliver for de kommende år.
I en pressemeddelelse oplyser Dansk Erhverv og HK Handel, der repræsenterer de butiksansatte, at overenskomstforhandlingerne er udskudt til søndag klokken 10.
Der skal parterne mødes til drøftelse af de punkter, som de endnu ikke er enige om.
- Vi er nået langt, men har endnu nogle områder, hvor vi ikke er enige.
- Nu går vi hver især hjem og tænker videre over tingene, og så mødes vi igen på søndag, siger direktør i Dansk Erhverv Laurits Rønn og formand for HK Handel Per Tønnesen i en fælles udtalelse.
Forhandlingerne omfatter 110.000 butiksansatte i detailhandlen, der har en klar forventning om flere kroner i lønningsposen.
Sidste weekend blev der forhandlet en aftale på plads for 240.000 lønmodtagere på industriområdet mellem Dansk Industri og lønmodtagerne i CO-industri.
Forliget udstikker linjen for de øvrige overenskomster på det private arbejdsmarked. HK Handel er dog ikke begejstret for industriforliget.
Og der var derfor på forhånd dækket op til svære forhandlinger med arbejdsgiverne i Dansk Erhverv.
Før forhandlingerne gav HK Handel udtryk for, at det største punkt på forhandlingslisten var mere i løn.
- For vores medlemmer er mere i løn helt klart det vigtigste, og det budskab tager vi med ind til forhandlingsbordet med arbejdsgiverne.
- Men vi har også en række andre krav med fra medlemmerne, blandt andet at vi kigger på mulighederne for at skabe flere fuldtidsstillinger og på at gøre det nemmere og mere attraktivt at efteruddanne sig, sagde Per Tønnesen.
