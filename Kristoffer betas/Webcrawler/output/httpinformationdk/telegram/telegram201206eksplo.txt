Eksplosion i ukrainsk sporvogn sårer ni
Ved et uheld eksploderede en passagers sorte krudt i en sporvogn i Dnipropetrovsk i Ukraine. Ni er forbrændt.


 Ni personer er kommet til skade mandag ved en eksplosion i en sporvogn i den østligt beliggende ukrainske by Dnipropretovsk. Der var tale om en ulykke, oplyser politiet i landet, der er medvært ved EM i fodbold.
Dnipropetrovsk er ikke blandt de byer, der er værter for det månedlange EM i fodbold, men byen blev i april ramt af fire bomber, der sårede omkring 30 mennesker.
Volodimir Polisjtjuk, der er talsmand for indenrigsministeren, siger, at eksplosionen var forårsaget af noget sort krudt, som en passager medbragte. Krudtet blev antændt ved et uheld.
Det er ifølge talsmanden ikke ualmindeligt, at registrerede jægere i Ukraine køber sort krudt for at fylde og lade deres egne patroner.
- Krudtet blev antændt af uvisse årsager. Enten har det været meget varmt, eller også har manden tabt krudtet på gulvet, siger Polisjtjuk.
Ni personer, heriblandt krudtets ejermand, fik mindre brandskader.
Vidner siger, at eksplosionen skete, da sporvognen kørte på en af de centrale gader i Dnipropetrovsk.
Ukraine venter mellem 800.000 og en million udenlandske besøgende under EM i fodbold. Den tidligere sovjetrepublik, der er vært sammen med Polen, afvikler kampe i hovedstaden Kijev og byerne Lviv, Kharkiv og Donetsk.
27. april eksploderede fire bomber, placeret i affaldskurve, med korte mellemrum forskellige steder i Dnipropetrovsk.
Anklagemyndigheden kaldte det en "terrorhandling", mens præsident Viktor Janukovitj betegnede eksplosionerne, der kom blot seks uger før starten på fodboldkampene, som "en udfordring" for landet.
De ukrainske myndigheder tilbageholder fire personer mistænkt for at stå bag bombesprængningerne
