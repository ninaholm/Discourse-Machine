Kina maner til besindighed på den koreanske halvø
Kinas styre er bekymret over udviklingen på den koreanske halvø og opfordrer parterne til at holde sig i ro.


 Myndighederne i Kina opfordrer til ro og tilbageholdenhed efter Nordkoreas trusler om et atomangreb.
- Kina opfordrer alle relevante parter til at udvise ro og tilbageholdenhed og undgå handlinger, der kan eskalere spændingerne yderligere, siger en talskvinde for udenrigsministeriet i Beijing.
Ifølge talskvinden er de kinesiske myndigheder "bekymrede" over situationen på den koreanske halvø.
Torsdag vedtog FN's Sikkerhedsråd enstemmigt at udvide sanktionerne mod det nordkoreanske regime på grund af landets seneste atomprøvesprængning.
Beslutningen kom umiddelbart efter, at Nordkorea havde truet med at gennemføre et "forebyggende" atomangreb mod enhver, der angriber det fattige, isolerede land.
De udvidede sanktioner mod Nordkorea indeholder blandt andet en stramning af de finansielle sanktioner mod landet.
Traditionelt set har Kina ofte søgt at skærme sin nordkoreanske nabo, men den seneste tids begivenheder er tilsyneladende blevet for meget for kineserne, der uden tøven støttede FN-resolutionen.
- Vi ønsker at se en fuld gennemførelse af resolutionen, sagde Kinas FN-ambassadør, Li Baodong, torsdag.
Han understregede dog samtidig, at han gerne ser forhandlingerne med Nordkorea genoptaget.
- Den højeste prioritet er nu at punktere spændingerne, skrue ned for "varmen" og fokusere på det diplomatiske spor. Vi opfordrer alle berørte parter til at snakke med hinanden, sagde han.
Som svar på de udvidede sanktioner besluttede det kommunistiske styre i Pyongyang at droppe de aftaler, landet har med Sydkorea om ikke at angribe hinanden.
Blot få timer efter Sikkerhedsrådets beslutning blev en hotline til naboerne i syd desuden afbrudt.
Nord- og Sydkorea er teknisk set stadig i krig med hinanden, efter at Koreakrigen endte med en våbenhvile i stedet for en fredsaftale i 1953.
 I alt kostede krigen cirka tre millioner mennesker livet - størstedelen af dem var civile.
