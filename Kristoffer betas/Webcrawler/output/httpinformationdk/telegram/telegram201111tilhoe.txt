Tilhørere ler ad Breivik under retsmøde
Dommeren nægtede Brevik at tale til overlevende og familie efter Utøya-massakren, og det glædede publikum.


 Højreekstremisten Anders Behring Breivik ville gerne sige noget til ofrenes familier, da han prøvede at tage ordet ved mandagens åbne retsmøde i Oslo Byret.
Men den anmodning sagde dommeren blankt nej til.
Afvisningen af Breivik, som myrdede 77 mennesker med koldt blod i juli og sendte Norge i landesorg, fik smilene frem i det tilstødende lokale.
Her fulgte pårørende og publikum via to storskærme det længe ventede retsmøde i sagen mod den 32-årige Brevik.
Den terrorsigtede nordmand holdt en papirlap frem i hånden, hvor han tilsyneladende havde noteret noget, han havde tænkt at fortælle til forsamlingen.
- Jeg forstår det sådan, at mange af de fornærmede er til stede her i dag. Jeg beder om at få lov at tale til dem i fem minutter, lød det fra Breivik i retssalen ifølge Bergens Tidende.
Men det fik han ikke lov til.
Med afvisningen blev stemningen blandt tilhørerne, som ellers var lettere nervøs før Breiviks ankomst til retssalen, pludselig "tydeligt tilfreds", beretter det norske nyhedsbureau NTB.
En total stilhed have endda lagt sig, da Breivik første gang viste sig ved retsmødet.
Der var på forhånd ventet rift om de 320 publikumspladser, men fremmødet blev aldrig så stort som antaget. Således blev kun én af de to publikumssale, som var stillet til rådighed for offentligheden, fyldt op.
Mandages retsmøde i Oslos Byret endte med, at varetægtsfængslingen af Anders Behring Breivik forlænges med 12 uger.
