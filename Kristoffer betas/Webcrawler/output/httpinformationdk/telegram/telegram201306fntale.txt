FN taler med Tyskland om at tage imod flygtninge
FN forhandler med Tyskland om at tage imod 5000 syriske flygtninge fra den blodige konflikt i landet.


 FN's Flygtningehøjkommissariat (UNHCR) har indledt samtaler med Tyskland om at tage imod 5000 syriske flygtninge, siger organisationens talsmand, Adrian Edwards.
Nyhedsbureauet Reuters har måttet korrigere en tidligere melding om, at det skulle dreje sig om 10.000 syriske flygtninge.
Det korrekte er en appel til Tyskland om midlertidigt at modtage 5000 flygtninge, mens FN håber på, at yderligere 5000 kan få ophold andre steder.
Talsmanden siger, at UNHCR snakker med de europæiske regeringer om at finde hjælp til de 1,6 millioner syrere, som er flygtet fra landet.
Spørgsmålet skal diskuteres på et møde i Geneve i slutningen af denne måned.
FN forventer, at antallet af flygtninge vil stige til 3,45 millioner mod slutningen af 2013.
Forsøget på at finde husly til de mange syrere på flugt vil kun gælde de mest "sårbare flygtninge", og hovedparten vil stadig skulle optages af Syriens nabolande Libanon, Jordan, Tyrkiet og Irak.
- Lige nu er vores prioritet at finde ophold her i regionen (omkring Syrien), men det er rigtigt, at vi finder det vigtigt, at lande uden for denne region viser solidaritet med de lande, som er mest påvirkede af denne krise, siger Adrian Edwards.
Langt størstedelen af flygtningene ønsker at vende hjem til Syrien, siger talsmanden.
80.000 menes at være dræbt i Syrien, siden konflikten brød ud i 2011.
