I hver anden grøntsag er der giftrester
Stikprøvekontrol finder rester af sprøjtegifte i hver anden frugt, grøntsag og kornprodukt.


 Det skulle være så sundt, og alligevel er det faktisk skidt. Sundhedsmyndighederne anbefaler seks stykker frugt og grønt om dagen, men stikprøvekontroller fra Sundhedsstyrelsen viser, at hver anden grøntsag indeholder rester af gift.
Til dagbladet Politiken siger professor i miljømedicin ved Syddansk Universitet Phillippe Grandjean, at "det er en snigende forgiftning".
- De store fund af pesticider er alarmerende. For adskillige undersøgelser viser, at når kroppen udsættes for pesticider - især fostre - er det ødelæggende for flere kropsfunktioner, herunder udviklingen af hjernen, siger han til dagbladet.
Tallene stammer fra Fødevarestyrelsens stikprøvekontroller i 2011. I knap 3 procent af prøverne er grænseværdien for giftrester overskredet op mod 80 gange.
Den danske stikprøvekontrol er mindre ambitiøs end i eksempelvis Sverige og Tyskland, hvor der tjekkes for betydeligt flere typer af pesticider.
Fødevareminister Mette Gjerskov (S) forstår bekymringen, men siger til Politiken, at det ikke "er noget, man falder død om af".
De danske grøntsager indeholder dog færre pesticider end udenlandske. Kontrollørerne fandt kun giftrester på hver 13. danske tomat sammenlignet med hver 3. udenlandske.
Konsulent ved Dansk Gartneri Torben Lippert er dog ikke enig i, at der er rester af gift i hver anden grøntsag.
- Fødevarestyrelsen laver en risikobaseret kontrol, hvor man tager prøver af de produkter, styrelsen på forhånd ved kan indeholde pesticidrester. Man kan derfor ikke konkludere, at der er pesticidrester i hver anden grøntsag, siger Torben Lippert.
Samtidig understreger han, at der tages meget få prøver af de grøntsager, hvor man gennem mange år ikke har fundet pesticidrester.
EU-parlamentariker Christel Schaldemose (S) lover at rette henvendelse til EU-Kommissionen for at få ændret grænseværdiernes størrelse.
