Mange børn er alene med deres problemer
Det er slående, at børn ikke har nogen at gå til med deres problemer, lyder det fra BørneTelefonen.


 Selvom vi lever i en tid med stort fokus på børns velbefindende, så har mange børn ikke nogen at gå til med deres problemer.
Det fortæller lederen af BørneTelefonen i Børns Vilkår, Bente Boserup.
- Dagligt oplever vi børn ringe ind om massiv mobning eller overgreb. De kan nogle gange få snakket med en lærer eller forældre, men andre gange oplever de ikke at blive taget alvorligt eller blive troet. Og så vender de sig til BørneTelefonen, siger hun.
Flere børn end nogensinde opsøger BørneTelefonen, der fylder 25 år torsdag. I 2011 var der 25.155 samtaler. Det er over tre gange flere end i 2001, hvor tallet var på 7833.
Ud af de samtaler er 13.198 fra BørneTelefonen, 8335 fra BørneChatten, 2082 fra ForældreTelefonen og 1540 fra BørneBrevkassen.
- De ringer oftest med ting, der handler om mobning, kærlighed eller forelskelse og venskaber. Det er børn mest optaget af, fortæller Bente Boserup.
Hele 19,7 procent af henvendelserne handler om drillerier og 10,9 procent om mobberier, mens 13,1 procent handler om forelskelse og kærlighed.
Men mobningen har ændret sig igennem de 25 år, hvor de frivillige, men børnefagligt uddannede rådgivere har svaret på børnenes opkald.
- For 20 år siden blev man mobbet med, at man brugte briller eller var rødhåret og fik bank i skolen, mens man havde fred derhjemme, fortæller Bente Boserup:
- I dag kan du sidde hos farmor og spise æbleskiver, og så ryger der en sms ind om, at du er en fed smatso. På den måde har du ingen fred eller helle nogen steder. Så er det hårdt at være et barn, som er udstødt.
Men udviklingen har også betydet, at børnene kan få bedre hjælp, fortæller Bente Boserup.
- Mobiltelefonen har gjort en kæmpe forskel. For 20 år siden ringede de fra en telefonboks, hvis de skulle være anonyme. I dag kan de for eksempel ligge under dynen og smse til os.
Det er gratis at ringe eller sms'e til BørneTelefonen på 116 111.
