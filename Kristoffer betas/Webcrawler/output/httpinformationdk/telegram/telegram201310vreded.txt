Vrede demonstranter i Washington: Stop Big Brother
Amerikanere takker whistlebloweren Edward Snowden for afsløringerne af USA's massive overvågning.


 Hundredvis af demonstranter gik lørdag på gaden foran den amerikanske kongres i Washington for at vise deres modstand mod USA's overvågningsprogrammer.
Whistlebloweren Edward Snowden har over flere omgange afsløret, hvordan den amerikanske efterretningstjeneste National Security Agency (NSA) overvåger USA's borgeres telefoner og internet samt formentlig også udenlandske politikere.
Det har udløst vrede blandt amerikanerne. Demonstranter foran Capitol Hill havde lørdag medbragt skilte, hvor der blandt andet stod "stop massespionage", "tak, Edward Snowden" og "træk Big Brother-stikket ud".
Omkring 2000 demonstranter var mødt op, og der var både demokratiske og republikanske tilhængere i folkemængden.
- Jeg betragter mig selv som konservativ, og ingen konservativ ønsker, at deres regering indsamler oplysninger om dem og lagrer og bruger det, siger en af demonstranterne Michael Greene.
- Gennem de sidste mange måneder har vi lært så meget om de overgreb (af privatlivets fred, red.), der foregår, den fuldstændige mangel på tilsyn og masseovervågning i alle detaljer af vores liv, siger en anden demonstrant Jennifer Wynne.
- Vi er nødt til at fortælle Kongressen, at de er nødt til at handle, tilføjer hun.
Obama-administrationen har forsvaret NSA som afgørende for at beskytte nationens sikkerhed og forpurre eventuelle terrorangreb.
Edward Snowden arbejdede tidligere som it-tekniker i NSA, og han har fortalt, at hans samvittighed drev ham til at lække en række tophemmelige oplysninger om USA's overvågningsprogrammer til pressen.
Whistleblowerens afsløringer har udløst en heftig debat både nationalt og internationalt om, hvor langt man må gå med elektronisk overvågning.
