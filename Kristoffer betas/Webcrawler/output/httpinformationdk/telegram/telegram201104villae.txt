Villaejerne er byggeriets storsvindlere
Ejere af villaer og parcelhuse bruger alle mulige krumspring for snyde systemet, når de skal bygge huset om.


 Der er næsten ingen grænser for, hvilke krumspring villa- og parcelhusejere tager for at snyde både skattemyndighederne, fagforeningerne og pensionssystemet, når de skal have bygget om.
Det skriver Avisen.dk, som konstaterer, at det ikke var nogen enlig svale, da miljøminister Karen Ellemann (V) og hendes kæreste for nylig brugte ulovlige tyske håndværkere til renoveringen af deres villa.
Private husejere er nemlig dygtige til både at lave luskede aftaler med håndværkerne og betale for arbejdet med sorte penge.
Sådan lyder det samstemmende fra Arbejdstilsynet, byggebranchen og husejernes egen interesseorganisation.
Tilsynschef Hasse Mortensen siger, at Arbejdstilsynet generelt oplever flere problemer med at overholde reglerne i velhavende villa- og parcelhuskvarterer.
- Det skyldes især, at villaejerne selv laver aftaler med det, som vi kalder udenlandske "arme-og-ben-virksomheder", tilføjer han.
Blandt arbejdsgiverne gælder bekymringerne først og fremmest det sorte arbejde. Chefkonsulent i Dansk Byggeri Søren Lange siger, at mange af de enkeltmands-selskaber, som det drejer sig om, ikke betaler skat af deres overskud.
- Det er det største problem, for det går ud over konkurrence-mulighederne for andre byggefirmaer, fastslår han.
