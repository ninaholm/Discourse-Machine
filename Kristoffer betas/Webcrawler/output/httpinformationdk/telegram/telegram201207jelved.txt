Jelved afviser krav om nyt regeringsgrundlag
De Radikale har ikke behov for et nyt regeringsgrundlag, som flere SF'ere kræver, siger Marianne Jelved.


 SF får ikke et nyt regeringsgrundlag i efterårets folketingssamling.
Sådan siger De Radikales politiske ordfører Marianne Jelved til flere SF'eres krav om, at Socialdemokraterne, SF og De Radikale skal genforhandle regeringsgrundlaget med en rødere og grønnere profil.
- SF'erne skal erindre, at statsministeren hvert år i oktober i Folketinget fremlægger den plan, regeringen har for sin virksomhed i den kommende folketingssamling.
- Der plejer man at "forny" sit regeringsgrundlag, siger Marianne Jelved.
Hun afviser, at regeringen har brug for et nyt grundlag, fordi Venstre i meningsmålingerne får større opbakning end Socialdemokraterne, SF og De Radikale - tilsammen.
- Der er ikke brug for at puste mere liv i projektet. Det er ikke afgørende at lave et nyt regeringsgrundlag.
- Det afgørende er i fællesskab i regeringen at føre den politik, Danmark har glæde af og brug for, siger Marianne Jelved.
I 90'erne var hun økonomiminister i Nyrups SR-regeringer. Marianne Jelved mener ikke, at De Radikale nu dominerer regeringsgrundlag og skattereform til skade for regeringsperterne i S-SF.
- Jeg er uenig i kritikken. Det er heller ikke korrekt, at De Radikale bestemmer.
- Vi har en stemme, når de forhandler i regeringen, SF har en og Socialdemokraterne har en. Det er et kompromis, når de forhandler. S, SF og R bidrager alle til beslutningerne, siger hun.
Regeringsgrundlaget er et kompromis mellem tre partier. Ingen kan på forhånd spå om udfald eller indhold, påpeger Marianne Jelved.
- Når man danner en ny regering, bliver man enige om, hvilke problemer man skal løse. Så finder man ud af, hvilke løsninger det er godt at bruge.
- Sådan vil det også være næste gang. Man bestiller ikke bare et regeringsgrundlag, siger Marianne Jelved.
