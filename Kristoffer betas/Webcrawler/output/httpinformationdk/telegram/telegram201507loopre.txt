LO opretholder konfliktvarsel mod Ryanair
Ryanair må tage ansvaret, hvis selskabet lukker sin base, siger LO's næstformand. LO trækker ikke sit varsel.


 Den danske fagbevægelse har ikke tænkt sig at trække sine konfliktvarsler mod Ryanair. Det siger næstformand i LO, Lizette Risgaard.
Hermed tegner det til, at Ryanair gør alvor af sin trussel om at lukke sin base i Billund Lufthavn og skære antallet af passagerer fra 700.000 til 300.000 om året.
Selskabet har givet den danske fagbevægelse en frist indtil onsdag kl. 17 til at trække sit konfliktvarsel. Men det kommer ifølge Lizette Risgaard ikke til at ske.
- Vi forholder os til, hvad Ryanair gør og ikke til, hvad de siger. De siger jo så meget. Vi ønsker allerhelst en aftale med Ryanair, men vi har ikke tænkt os at trække vores konfliktvarsel, siger Lizette Risgaard.
Fagbevægelsen er ifølge næstformanden først rede til at trække sit konfliktvarsel i det øjeblik, at Ryanair er villige til at indgå en overenskomst for sine ansatte.
Ifølge Ryanairs personaledirektør vil lukninger af ruter og baseflytningen koste 300-400 afledte job i Jylland.
Om det siger LO's næstformand:
- Der er ingen dokumentation for deres påstand om, hvor mange job, der er tale om. Vi vil gerne have alle de job, vi kan i Danmark, og det står vi på mål for hver eneste dag. Men der er også en grænse for, hvilke arbejdsforhold, man skal tåle.
Lizette Risgaard understreger, at fagbevægelsen ikke ønsker et "ræs mod bunden".
- Vi skal ikke ind på, at man skal samle flasker for at man kan betale sin husleje eller have til maden, når man lever og bor i Danmark. Ryanair har et A-hold og et B-hold, fastholder hun.
- Hvis Ryanair vil forhandle om en aftale, kan de ringe.
