Løkke svinger sparekniven over ministerløn
Regeringens ministre skal gå fem procent ned i løn de næste to år som led i den såkaldte genopretningspakke, oplyser statsminister Lars Løkke Rasmussen.


 Det er ikke kun mange danskere, som må klare sig for færre penge de næste to år. Regeringens ministre får også mindre i lønningsposen.
Det fastslår statsminister Lars Løkke Rasmussen (V) ved præsentationen af regeringens genopretningspakke for dansk økonomi.
- På vores ministermøde her til morgen har vi besluttet at reducere vores løn i de to år, hvor vi beder danskerne om at stå sammen om at få regningen ved krisen udmøntet, fortæller statsministeren.
Genopretningspakken lægger op til, at overførsler og skattegrænser skal fastfryses i de næste to år. På den måde kan regeringen hente 10,5 milliarder kroner. 
Beslutningen kommer som svar på EU's såkaldte konvergenskrav. For at leve op til disse skal Danmark spare 24 milliarder kroner fra 2011 til 2013.

