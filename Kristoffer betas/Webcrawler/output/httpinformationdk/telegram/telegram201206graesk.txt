Græsk valg løfter Asiens aktiemarkeder
Investorerne i Japan og Sydkorea sender aktiekurserne op, efter pro-europartier sejrer ved valg i Grækenland.


 Det japanske aktiemarked reagerer positivt på resultatet af søndagens parlamentsvalg i Grækenland.
Ved markedernes åbning ligger Nikkei 225-indekset i Tokyo 2,23 procent højere, mens de sydkoreanske aktier også stiger med cirka to procent.
 Investorerne roser valgresultatet i Grækenland, hvor de græske partier, der støtter den omstridte gældspakke fra EU og Den Internationale Valutafond (IMF), sikrede sig flertal i parlamentet.
Som største parti fik det konservative Nyt Demokrati omkring 129 mandater inklusiv en bonus på 50 mandater, der blev givet til det parti, som høstede flest stemmer.
Det andet parti Pasok fik 33 sæder i parlamentet, og de to partier kan dermed sikre et flertal sammen på i alt 162 sæder ud af parlamentets i alt 300 pladser.
Det eurokritiske venstreradikale parti Syriza har fået til 26,9 procent. En sejr til Syriza var på forhånd frygtet blandt økonomer, fordi det kunne sætte eurosamarbejdet over styr.
Syriza er hårde modstandere af gældspakken, der blandt andet betyder højere skat og ringere pensionsordninger for grækerne, der samtidig er plaget af høj arbejdsløshed.
Sejren til de pro-europæiske græske partier har også løftet euroen i den tidlige handel på de asiatiske markeder.
