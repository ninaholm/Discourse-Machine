Boko Haram dræber for første gang i nabolandet Tchad
De militante islamister satte ild til huse i en landsby ved Tchad-søens bred natten til fredag.


 Nigerianske islamister fra Boko Haram har krydset grænsen til Tchad og for første gang indledt blodige angreb i nabolandet i stil med dem, som gruppen har udført utallige gange i Nigeria.
Flere meldes dræbt i byen Ngouboua, men officielle dødstal er endnu ikke kendt.
Ifølge lokale sikkerhedskilder, som nyhedsbureauet AFP har talt med, har mindst fem personer mistet livet.
En indbygger i Ngouboua ved Tchad-søens bred taler imidlertid om mindst 10 døde:
- De kom i tre kanoer, og de dræbte omkring 10 personer, før de blev trængt væk af hæren, siger beboeren ifølge nyhedsbureauet Reuters.
Sikkerhedsstyrker i Tchad vurderer, at omkring 30 militante fra Boko Haram satte ild til huse i byen ved tretiden natten til fredag.
Også i Nigeria har islamisterne udført angreb fredag. 21 personer er dræbt i to angreb på landsbyer nær byen Maiduguri i nordøst.
Vidner fortæller, at de militante har smadret butikker og huse på deres togter i Mbuta og Akida.
Boko Haram sidder tungt på magten i det nordøstlige Nigeria, og den seneste tid har islamisterne angrebet nabolandene Cameroun og Niger.
En koalition af afrikanske lande har iværksat en militær offensiv mod Boko Haram, og det er tilsyneladende den, som har udløst angreb på den anden side af Nigerias grænser.
Tidligere på ugen eksploderede en bilbombe i byen Diffa i Niger ikke langt fra grænsen til Nigeria. Det var det tredje angreb mod Diffa på fire dage.
Angrebet kom, få timer efter at Boko Haram angreb et fængsel i byen, og umiddelbart inden at Nigers parlament skulle samles for at godkende den regionale indsats.
Niger, Tchad, Cameroun og Benin indgik lørdag i sidste uge en aftale med Nigeria om at etablere en styrke på 8750 mand, der skal bekæmpe den militante gruppe.
For nylig besluttede Nigeria at udskyde et præsidentvalg i seks uger. Begrundelsen er truslen fra Boko Haram.
