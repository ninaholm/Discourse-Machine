Pædagoger: Aflyst løft til børneområde vil give bagslag
Det betaler sig at investere i børns trivsel, siger pædagogformand til V-plan om at aflyse flere pædagoger


 Det er både deprimerende og uambitiøst, når regeringen lægger op til at aflyse den tidligere regerings planer om at sende flere pædagoger ud på gulvet i landets daginstitutioner.
Det siger Elisa Bergmann, formanden for pædagogernes fagforening, Bupl, til regeringens forslag til den kommende finanslov. Elisa Bergmann undrer sig over, at regeringen ifølge Berlingske vil sikre kernevelfærden, men samtidig sløjfe forbedringer af børneområdet.
- Vi ved, at det har rigtig stor betydning, hvis man prioriterer området, og børnene får rent faktisk mulighed for at klare sig bedre, siger Elisa Bergmann.
- Et er, at børnene vil trives bedre. Men noget andet er, at de rent faktisk vil klare sig bedre i skolen og senere hen og derved få bedre mulighed for at få et job og begå mindre kriminalitet. Så der er mange gode grunde til at investere tidligt, siger hun.
Finansminister Claus Hjort Frederiksen (V) vil ifølge Berlingske præsentere et udspil til en ny finanslov, som indeholder besparelser på yderligere to milliarder kroner oven i de stramninger, regeringen allerede har bebudet.
Trods besparelserne vil Venstre ifølge finansministeren ikke gå på kompromis med sine løfter under valgkampen om flere penge til ældre og sundhed.
Men regeringen vil blandt andet skrotte det planlagte løft af børneområdet, som den tidligere regering lagde op til at bruge 2,5 milliarder kroner på. Det ærgrer pædagogernes formand.
- Hvis vi skal have rigtig gode daginstitutioner, der skal gøre børnene så livsduelige som muligt, så ved vi, at der skal være bedre normeringer, flere pædagoger og mulighed for at tage børnene ud i mindre grupper.
- Det bliver rigtig svært, hvis man overser området, siger Elisa Bergmann.
Som det ser ud i dag, er hverdagen meget presset rundt om i nogle af landets børnehaver og vuggestuer, og her ville det gøre godt med ekstra voksen-hænder, siger hun:
- Mange kommuner især i yderområderne har rigtig svært ved at få økonomien til at hænge sammen.
- Der er normeringerne dårlige, og der har vi så ikke udsigt til, at det bliver bedre. Det har særlig betydning for de børn, som er socialt udsatte, men også for alle andre børn.
