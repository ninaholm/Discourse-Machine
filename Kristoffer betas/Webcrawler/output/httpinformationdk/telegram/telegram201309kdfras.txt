K og DF raser over Hækkerups svada mod forsvarsledelse
Hækkerup gør det vanskeligt for ny minister at finde en løsning på fremtiden for forsvaret, mener DF.


 Dansk Folkeparti kalder tidligere forsvarsminister Nick Hækkerups (S) udtalelser om forsvaret for "en fuldstændig horribel svada".
Partiets forsvarsordfører Marie Krarup mener, at det er pinligt, at Hækkerup angriber det danske forsvar midt under en socialdemokratisk kongres og dermed angriber sin partifælle Nicolai Wammen, som er ny forsvarsminister.
- Det viser også, at den forhenværende forsvarsminister også udenfor Forsvarsministeriet fortsætter sin kamp imod den øverste militære ledelse, siger hun i en kommentar til Nick Hækkerups udtalelser i Berlingske Tidende.
Her siger han blandt andet, at det danske forsvar lider under illoyale og stivnakkede topofficerer, som har deres helt egen agenda og forsøger at modarbejde politikerne. Og at der er nogle oberst Hackel-typer, som kører deres egne politiske dagsordener.
Marie Krarup mener, at Hækkerup ikke gør det nemmere for sin efterfølger at finde en løsning på den fastlåste situation angående fremtiden for forsvarets ledelse.
- Man kan få den mistanke, at Hækkerup bruger forsvaret til et internt magtopgør i sit eget parti. En skruppelløs og usympatisk måde at behandle en vigtig del af det danske samfund på, siger Dansk Folkepartis forsvarsordfører.
Marie Krarup vil nu stille spørgsmål til forsvarsminister Nicolai Wammen, om han er enig med Nick Hækkerup i angrebet mod forsvaret og de udtryk, som Hækkerup bruger.
Også hos Konservative er harmen over Nick Hækkerups udmelding stor.
- Jeg synes, at det er uhørt, at han som eksminister på området nu går ud og siger sådan noget. Hvis han ville have gjort noget, så kunne han have gjort noget internt i systemet, da han var minister, siger Tom Behnke.
- Dengang havde han direkte adgang til forsvarschefen, og så kunne han have taget en snak med ham og bedt ham sætte et møde op og få talt tingene igennem.
- Derudover er jeg ikke enig i hans analyse. Tværtimod har vi et forsvar, hvor vi har en ledelse, der i den grad gør, hvad vi siger politisk. De siger deres mening, som de skal, men når der er truffet en politisk beslutning i forligskredsen, så gør de, hvad vi beder dem om.
