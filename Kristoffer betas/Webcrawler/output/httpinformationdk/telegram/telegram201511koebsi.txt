Købsinteresse gør B&O-aktien; 31 procent mere værd
Bang & Olufsen-aktien gik fra kurs 55 til kurs 72,5 i løbet af torsdagen efter meddelelsen om et muligt opkøb.


 Investorerne fik i den grad appetit på Bang & Olufsen-aktien torsdag oven på selskabets oplysninger om, at der er flere parter, som er interesserede i at overtage den danske elektronikproducent.
Aktien blev handlet i kurs 55,5, da børsen lukkede onsdag, men et døgn senere var kursen banket op i kurs 72,5.
Det svarer til en stigning på knap 31 procent og betyder, at selskabet i løbet af torsdagen er blevet godt 700 millioner kroner mere værd og nu har en samlet kursværdi på godt 3,1 milliarder kroner.
Og det endda på trods af, at aktien er steget 20 procent hen over de seneste par uger, og at der reelt ikke er nogen garanti for, at interessen munder ud i et egentligt købstilbud.
- Den igangværende dialog vil muligvis føre til et købstilbud på hele eller dele af den udstedte aktiekapital i Bang & Olufsen.
- Der er ingen sikkerhed for udfaldet af diskussionerne, eller for at der offentliggøres et købstilbud overhovedet, skriver Bang & Olufsen i en fondsbørsmeddelelse.
Men skal man tro Per Hansen, der er investeringsøkonom hos Nordnet, så er Bang & Olufsen formentlig langt henne i processen.
- Jeg tror, at når man melder sådan noget ud, så er der tale om mere end nogle indledende sonderinger.
- Så må man være relativt sikre på, at den her interesse er mere end en overfladisk flirt, siger han til Ritzau Finans.
Bang & Olufsen har igennem lang tid haft svært ved at få driften til at give overskud.
Kun et salg af den såkaldte Automotive-division, der udviklede lydteknologi til biler, reddede selskabet fra at komme ud af det seneste regnskabsår med et minus.
Driftsresultatet for regnskabsåret 2014/15 lød på et minus på 807 millioner kroner, og i første kvartal af det forskudte regnskabsår lød underskuddet på minus 118 millioner kroner.
