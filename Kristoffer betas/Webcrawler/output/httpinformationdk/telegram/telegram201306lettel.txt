Lettelse over punktum i Schengen-bøvl
Der var brug for, at alle kølede lidt af efter Bødskovs sammenstød med EU-Parlamentet, siger EU-kommissær.


 Selv om der lige mangler den allersidste formelle godkendelse i EU-Parlamentet i næste uge, fejrede det irske EU-formandskab og EU's indenrigskommissær fredag, at der er sat punktum i den sag, der sidste år bragte justitsminister Morten Bødskov (S) i EU's gabestok.
- Jeg er ekstremt glad for, at vi nu har en aftale om Schengen-reglerne.
- For et år siden havde alle EU's institutioner vist brug for en god, lang sommerferie efter de meget ophedede følelser i Schengen-diskussionen. Vi var ret langt fra hinanden dengang, konstaterer indenrigskommissær Cecilia Malmström på et pressemøde i Luxembourg.
Ifølge hende har alle parter givet sig en lille smule, og den endelige aftale betyder, at der nu er klare regler for, hvornår og hvordan landene i det grænseløse Schengen-samarbejde fremover midlertidigt kan smække grænsebommene ned igen.
Irlands justitsminister, Alan Shatter, der har forhandlet den endelige aftale i hus på vegne af det irske EU-formandskab, siger, at han anerkender det gode arbejde, som først Danmark og siden Cypern gjorde for at få løst problemerne med EU-Parlamentet.
- Jeg tror ikke, jeg skal sige mere om dén sag. Sommetider tager det bare lidt tid at løse problemer. Jeg er glad for, at det lykkedes. Og taknemmelig for parlamentets samarbejdsvilje, siger Shatter.
Bødskov selv, der blev buhet og råbt af i parlamentet, da han skulle forsvare, at de 27 medlemslande ville ændre det juridiske grundlag og dermed begrænse parlamentets indflydelse på kontrollen med grænselukninger, ser fredag ingen grund til store ord.
- Det var jo min rolle som formand for rådet på daværende tidspunkt at fremføre over for parlamentet den enighed, der var.
- Jeg er sådan set meget godt tilfreds med, at der, hvor det er landet med Europaparlamentet, ligger nogenlunde inden for rammen af det, vi præsenterede for parlamentet.
- Det irske formandskab fortjener ros for, at det har fået den landet, siger Bødskov.
