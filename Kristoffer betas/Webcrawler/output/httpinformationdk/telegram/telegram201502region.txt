Regionsrådsformand: Apple kommer med et kinderæg
Vestdansk Investeringsfremme har arbejdet for, at Apple-center ikke havnede i hovedstaden, siger Bent Hansen.


 It-giganten Apples datacenter til 6,3 milliarder kroner er et kæmpe kinderæg til Region Midtjylland, mener Bent Hansen (S), som er formand for regionsrådet og Vækstforum Midtjylland.
Datacentret skal ligge i Foulum lidt uden for Viborg, og det, mener formanden, er en alle tiders nyhed af tre grunde.
- For det første er der tale om en investering af historiske dimensioner på dansk grund. For det andet vil den betyde i omegnen af 300 job i regionen i de kommende år, siger han i en pressemeddelelse og tilføjer:
- For det tredje bliver det nye datacenter et mønstereksempel på, hvordan man kan entrere med energinettet, så centret både bliver storforbruger af grøn vindmøllestrøm og storleverandør af grøn overskudsvarme, der kan indgå i fjernvarmeforsyningen.
Ifølge regionsrådsformanden ligger der flere års arbejde i Foreningen Vestdansk Investeringsfremme forud for aftalen med Apple.
Region Midtjylland er en del af foreningen, som blev stiftet i 2006 for at gøre udenlandske virksomheder opmærksom på de vestdanske regioner.
 - Tidligere havnede de næsten alle sammen i hovedstadsområdet, men det er altså lykkedes at overbevise en lang række udenlandske virksomheder om, at vi har nogle styrkepositioner herovre vestpå, som kan gavne deres forretning, siger Bent Hansen.
Datacentret bliver ifølge Viborg Kommune den største udenlandske anlægsinvestering, der er placeret i Danmark til dags dato.
Det er en af Invest in Denmarks medarbejdere i Silicon Valley i Californien, der tog kontakt til Apple for at fortælle om mulighederne for at investere i Danmark.
Apple åbner et lignende datacenter ved den irske by Galway - også til over seks milliarder kroner.
