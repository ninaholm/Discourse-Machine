Kurderleder erklærer sejr i Sinjar - næste stop Mosul
Kurdiske styrker angreb fredag den strategiske by Sinjar, og USA-støttet alliance indtog også byen al Houl.


 De irakiske kurderes præsident, Massoud Barzani, erklærer sejr over Islamisk Stat (IS) i den vigtige by Sinjar, efter at kurdiske peshmerga-soldater tidligere fredag angreb islamisterne i byen.
- Befrielsen af Sinjar vil betyde meget for befrielsen af Mosul, siger han med henvisning til millionbyen i Nordirak, som blev erobret af IS sidste sommer.
Angrebet kom, efter at de kurdiske peshmerga-soldater havde afskåret Sinjar torsdag. Fredag formiddag kunne Reuters rapportere, at peshmergaer til fods var ved at trænge ind i byen fra nord.
- Isil (IS) er nedkæmpet og på flugt, hed det fra det kurdiske sikkerhedsråd.
Den nyligt dannede amerikanskstøttede alliance blandt moderate syriske oprørere har fredag også indtaget byen al Houl i provinsen Hasaka, som har været kontrolleret af Islamisk Stat, siger en talsmand for kurdiske krigere i gruppen til Reuters.
Det anslås ifølge nyhedsbureauet AFP, at IS havde mellem 300 og 400 militsfolk stationeret i Sinjar.
IS jagede sidste år tusindvis af yazidier - en mindre etnisk gruppe i det nordlige Irak - ud af byen under trusler om, at de ville blive slået ihjel, medmindre de konverterede til IS' radikale fortolkning af islam.
Der blev rapporteret om grusomme overgreb på den etniske minoritet.
Også Yazidi-militsfolk deltog sammen med peshmerga-soldater i fredagens angreb på Sinjar, oplyser flere internationale medier.
Den kurdiske offensiv i Sinjar skal forhindre Islamisk Stat i at kunne bruge landevej 47 som forsyningslinje.
Byen er strategisk vigtig, fordi den ligger på den vej, der forbinder Mosul i Irak med Raqqa i Syrien, IS' selvudnævnte hovedstad.
- Ved at indtage Sinjar vil vi være i stand til at afskære kommunikationslinjen, og det, mener vi, vil hæmme IS' evne til at få nye forsyninger. Det er et vigtigt første skridt til en eventuel befrielse af Mosul, siger oberst Steve Warren, der er talsmand for den internationale operation mod IS, til AFP.
IS indtog i 2014 Mosul og har gjort den tidligere millionby til de radikale islamisters højborg i det nordlige Irak.
