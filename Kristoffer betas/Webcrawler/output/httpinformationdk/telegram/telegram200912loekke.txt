Løkke: Forhold til Kina normaliseret



 Så skulle den sidste sten være ryddet af vejen i det dansk-kinesiske forhold forud de afgørende klimaforhandlinger i København. 
 Efter at Danmark i sidste uge kom med en erklæring om at ville "modsætte sig Tibets selvstændighed", talte statsminister Lars Løkke Rasmussen (V) mandag i telefonen med Kinas premierminister Wen Jiabao. Selv om de to havde fokus på forhandlingerne om en global klimaaftale på klimakonferencen i København, berørte de kort det bilaterale dansk-kinesiske forhold.
 - Jeg ser frem til, at Kinas premierminister Wen kommer til København senere i denne uge for at deltage i de afsluttende forhandlinger om en global klimaaftale. Kina er en afgørende spiller i forhandlingerne, og samtalen bekræftede, at man fra kinesisk side ønsker en global aftale i København. Jeg er også tilfreds med, at det dansk-kinesiske forhold nu er normaliseret, oplyser Lars Løkke Rasmussen i en kortfattet pressemeddelelse. 
 Statsministeren har tidligere kaldt det "tilfældigt", at den danske erklæring kom oveni klimatopmødet i København, hvor Kina spiller en nøglerolle og har understreget, at han i rollen som FN-vært har haft et fint forhold til kineserne.

