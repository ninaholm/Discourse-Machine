Wall Street afslutter værste uge siden 2011
Ildrød dag på de amerikanske aktiemarkeder. Udviklingen i vækstlandene bekymrer investorerne.


 De amerikanske børsmæglere gik fredag på weekend efter den dårligste uge i over to år.
Ikke siden november 2011 er Dow Jones-indekset på Wall Street faldet så voldsomt, som de seneste fem dage ifølge AFP.
Fredag lukkede indekset 1,96 procent lavere, og på ugebasis faldt det 3,5 procent.
Nedturen her i begyndelsen af 2014 kommer efter et superår på Wall Street med store afkast til investorerne.
- Der foregår en reel revurdering på Wall Street om, hvorvidt det hele gik lidt amok sidste år, siger Mace Blikcsilver, direktør i finanshuset Marblehead Asset Management, til AFP.
Han tør ikke udelukke risikoen for, at det kan blive endnu værre.
- Markedet befinder sig i en faretruende position, fordi det er lang tid siden, at vi har haft en korrektion (af kurserne, red), siger han.
I Europa var der også faldende kurser på stort set samtlige børser fredag.
I London lukkede markedet 1,6 procent lavere, mens de tyske aktier faldt knap 2,5 procent, og markedet i Paris gik 2,8 procent ned. I København faldt det toneangivende indeks 1,8 procent.
Den negative stemning skyldes, ifølge CNBC, nervøsitet for den økonomiske udvikling i vækstlandene. Valutaerne i flere af disse lande er under pres og det samme er aktiemarkederne.
Den tyrkiske lira er blandt valutaerne under pres. Den blev fredag handlet til nye bundniveauer mod den amerikanske dollar. Den argentinske peso faldt også hårdt mod dollaren, og sydafrikanske rand handles nu på det laveste niveau siden 2008.
- Det er vanskeligt at forsvare det synspunkt, at tidspunktet er kommet for at gå ud og købe (aktier eller valuta, red.) i de fremadstormende økonomier, siger Eamon Aghdasi fra den franske bank Société Générale til Bloomberg News.
I USA er investorerne især nervøse for indvirkningen på amerikanske økonomi af den moderate vækst i Kina. I 2013 voksede økonomien i Kina kun 7,7 procent sammenlignet med året før. Det var den laveste vækst i 14 år.
I år ventes væksten i Kina at miste yderligere hastighed ifølge en rundspørge blandt økonomer fortaget af AFP.
De seneste dages nedtur på Wall Street skyldes også usikkerhed blandt investorerne om, hvordan den amerikanske forbundsbank vil agere fremover i forhold til at stimulere økonomien i USA, siger Eamon Aghdasi fra Société Générale.
