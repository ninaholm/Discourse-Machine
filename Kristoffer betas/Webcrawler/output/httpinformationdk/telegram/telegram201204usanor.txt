USA: Nordkorea provokerer med raketaffyring
Flere lande opfordrer FN til at reagere kraftigt på Nordkoreas raketopsendelse. Japan truer med sanktioner.


 Nordkoreas opsendelse af en langdistanceraket natten til fredag dansk tid fordømmes af flere lande. Japan overvejer at straffe Nordkorea ved at indføre økonomiske sanktioner mod landet.
Ifølge forsvarsministerierne i Japan og Sydkorea gik affyringen galt, og raketten styrtede ned efter godt et minut i luften.
 Tysklands udenrigsminister Guido Westerwelle opfordrer FN's Sikkerhedsråd til at reagere "kraftigt" på opsendelsen, og det samme gør hans britiske kollega, William Hague.
- En sådan opsendelse indebærer anvendelse af ballistisk missilteknologi. Det er et klart brud på Sikkerhedsrådets resolution 1874. Jeg er dybt bekymret, siger Hague.
Storbritannien vil fredag indkalde Nordkoreas ambassadør i London til en samtale og advare ham om, at Nordkorea kan "forvente en kraftig reaktion fra det internationale samfund".
Westerwelle deler Hagues betragtninger.
- Jeg fordømmer raketopsendelsen, som bryder med de internationale forpligtelser, og øger den spændte situation på den koreanske halvø, siger Westerwelle.
Japan overvejer at indføre økonomiske sanktioner mod Nordkorea alt afhængig af det internationale samfunds reaktioner på opsendelsen. Det siger finansminister Jun Azumi.
Det Hvide Hus i Washington konstaterer, at opsendelsen er i strid med international lov. At opsendelsen så blev en fiasko, gør ingen forskel.
- Affyringen er en provokation og truer stabiliteten i regionen, lyder det i en meddelelse.
FN's Sikkerhedsråd er indkaldt til et hastemøde fredag om sagen.
Opsendelsen af raketten var ment som en del af fejringen af 100-års-dagen for landsfader Kim Il-sungs fødsel den 15. april.
