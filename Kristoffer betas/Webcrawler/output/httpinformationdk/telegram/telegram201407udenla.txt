Udenlandske bilister skal betale for at køre på Autobahn
Tyske bilejere vil fremover få en vignet, mens udenlandske bilister skal købe særlige "gebyr-mærker."


 Det skal være slut med at køre gratis gennem Tyskland.
Udenlandske bilister skal fremover betale afgifter for almindelige personbiler, når de tilbagelægger strækninger på de tyske motorveje.
Den konservative tyske transportminister, Alexander Dobrindt, vil indføre afgifter for hele det tyske vejnet. For det er udsat for en øget belastning og truet af nedslidning, siger ministeren, da han mandag fremlægger sine omstridte planer.
Dobrindt henviser til, at udenlandske bilister står for 170 millioner køreture på de tyske veje om året.
- De deltager ikke i finansieringen af vores veje. Derfor foreslår jeg nu en model med en infrastrukturafgift for det tyske vejnet, som alle brugere skal betale, siger han.
Tyske bilejere skal dog ikke gøre noget, siger han.
De vil fremover automatisk få tilsendt en vignet til en gennemsnitspris på 88 euro (656 kroner), mens de samtidig skal betale mindre i vægtafgift. Men udenlandske bilister skal til at købe de særlige "gebyr-mærker" enten på internettet eller ved tankstationer.
En 10 dages vignet kommer til at koste 10 euro (74,5 kroner), mens en vignet, der gælder i et helt år, maksimalt skal løbe op i 112,35 euro (ca. 837 kroner), alt efter bilens miljøvenlighed.
Det er planen, at vejskatten indføres fra maj 2016. De udenlandske bilisters bidrag ventes at indbringe staten 625 millioner euro (omkring 4,66 milliarder kroner).
Dobrindts CSU havde vejskatten som et af sine mest centrale valgløfter i den tyske valgkamp sidste efterår.
Regeringspartnerne, kansler Angela Merkels CDU og det socialdemokratiske SPD, gik med til at nedfælde den i regeringsgrundlaget mod, at planerne skulle være i overensstemmelse med EU-retten og ikke skulle koste tyske bilister noget ekstra.
EU-Kommissionen forlanger, at Tyskland ved indførelsen af den nye vejskat behandler alle bilister ens.
 - Det er en selvfølge, at der ikke bliver gjort forskel, siger en talskvinde for EU's transportkommissær, Siim Kallas.
Alexander Dobrindt er dog overbevist om, at hans planer ikke strider imod EU-retten.
- Vægtafgiften for biler er et nationalt anliggende, og derfor kan vi selv justere den, siger han.
En række nabolande har allerede klaget over de tyske planer, og Dobrindt vil i de næste par uger blandt andet mødes med sine hollandske og østrigske kolleger.
