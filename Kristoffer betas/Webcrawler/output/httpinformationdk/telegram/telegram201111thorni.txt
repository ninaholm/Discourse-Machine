Thorning vil ikke tale om fattige Carina
Der findes fattige mennesker i Danmark. Men alle skal arbejde, hvis de får muligheden, mener statsministeren.


 Hvis du har mulighed for at arbejde, skal du ikke kunne vælge at gå på kontanthjælp.
Det fortæller statsminister Helle Thorning-Schmidt (S) på sit ugentlige pressemøde, hvor det ikke skortede med spørgsmål om den kvinde, som Özlem Cekic (SF) og Joachim B. Olsen (LA) besøgte mandag.
Helle Thorning-Schmidt ønsker dog ikke at kommentere den konkrete sag om kvinden "Carina", som er på kontanthjælp og har 15.700 kroner i indtægter om måneden og et rådighedsbeløb på over 5000 kroner, når faste udgifter er betalt.
- Vi har fattige mennesker i Danmark, understreger Helle Thorning-Schmidt.
- Det mest afgørende er, at ingen mennesker skal være på kontanthjælp, hvis de har muligheden for at påtage sig et arbejde. Ingen skal vælge mellem kontanthjælp eller arbejde, siger Helle Thorning-Schmidt.
Hun kritiserer den tidligere VK-regering for ikke at have været god nok til at sætte gang i samfundet og få folk i arbejde.
- Og jeg er også glad for, at vi har taget hånd om det problem. For jeg tror ikke, at de fattige arbejder mere ved at blive endnu mere fattige, siger statsministeren med henvisning til, at regeringen afskaffer de såkaldte fattigdomsydelser.
Ifølge Helle Thorning-Schmidt er regeringen i gang med at undersøge, hvordan man kan indføre en officiel fattigdomsgrænse i Danmark, som man kender det fra eksempelvis OECD.
