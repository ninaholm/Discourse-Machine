Tyskland laver register over nynazister
Stribe af nynazistiske drab får konsekvenser: Tyske højreekstremister skal registreres i ny onlinedatabase.


 Tysklands forbundsregering reagerer nu på, at østtyske nynazister over en årrække formåede at dræbe ni indvandrere og en kvindelig politibetjent samt røve 14 banker og sprænge to bomber, uden at hverken politi eller efterretningsvæsen greb ind.
Kansler Angela Merkels regering beslutter onsdag at oprette en ny onlinedatabase, hvor alle voldelige højreekstremister i Tyskland skal stå opført, og som både forbundspolitiet og de 16 delstaters politi og efterretningsvæsen skal have adgang til.
Selv om myndighederne flere gange i de seneste 13 år var tæt på de tre nynazister i gruppen Nationalsocialistisk Undergrund, NSU, gik det aldrig op for efterforskerne, at der lå racistiske motiver bag gruppens forbrydelser.
Først da de to mandlige medlemmer af NSU blev fundet døde i en autocamper efter et bankrøveri 4. november i fjor, og trioens skjulested i Zwickau udbrændte, fandt politiet bevismateriale, der koblede indvandrerdrabene sammen med drabet på betjenten.
- Det centrale problem har været, at gruppens netværk uden for (delstaten) Thüringen ikke blev opdaget, sagde indenrigsminister Hans-Peter Friedrich for nylig til avisen Tagesspiegel.
Ifølge det nye lovforslag skal alle voldelige højreekstremister og deres bagmænd registreres i den kommende database.
Det bliver forbundskriminalpolitiet, de militære og nationale efterretningstjenester og delstaternes myndigheder, som skal fodre databasen med de pågældendes navne, fødselsdatoer, adresser og til dels også bankforbindelser, våbenbesiddelser og andet.
Dog skal folk, der udelukkende verbalt går ind for vold, ikke havne i registret.
Siden den nynazistiske terrorcelle blev opdaget i fjor, og gruppens kvindelige medlem varetægtsfængslet, har tyske medier afsløret et hav af fejl og forglemmelser i overvågningen og efterforskningen af gruppen.
I næste uge vil Forbundsdagen nedsætte et parlamentarisk undersøgelsesudvalg, som skal kulegrave, hvordan det kunne gå til, at nynazisterne havde så frit spil.
