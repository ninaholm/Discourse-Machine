Sjælden Steve Jobs-computer kommer på auktion
Der skal flere millioner kroner til, hvis man vil have fat i en af de første Apple-apparater.


 En af de første Apple-maskiner, der blev solgt af den amerikanske it-gigants nu døde medstifter Steve Jobs, kan snart blive din. Men det bliver langt fra billigt.
Computeren skal under hammeren i New York i december og er værdisat til mellem 400.000 og 600.000 dollar. Det svarer til op imod 3,6 millioner kroner.
Det er auktionshuset Christie's, der står for at sælge det lille stykke it-historie.
Computeren, en Apple-1, er ifølge Christie's den eneste tilbageværende model, som det kan dokumenteres, at Steve Jobs selv har solgt.
 Jobs skulle have solgt den fra sine forældres garage i Los Altos i delstaten Californien, hvor han sammen med Steve Wozniak grundlagde Apple.
Maskinen ryger på auktion i New York 11. december.
Apple-1 betegnes som en frontløber inden for udviklingen af personlige computere og var den første færdigsamlede pc, der nogensinde blev solgt.
Ifølge Christie's har en Apple-1-maskine aldrig tidligere været vurderet til at være så meget værd op til en auktion. Men prisen for at få fat i computeren kan reelt vokse sig meget større, hvis der er nok om buddet.
I sidste måned solgte auktionshuset Bonhams en lignende model for 905.000 dollar i New York. Den var bygget af Steve Wozniak og betegnes som den dyreste computer-antikvitet, der nogensinde er blevet solgt. Køberen var Henry Ford Museum i Michigan.
Gennem de seneste år er det blevet vanskeligt for private samlere at erhverve sjældne it-levn, da institutioner i stigende grad opkøber de små stykker computerhistorie.
