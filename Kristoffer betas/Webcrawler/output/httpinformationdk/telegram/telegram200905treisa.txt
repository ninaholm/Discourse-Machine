Tre Isaf-soldater dræbt i Afghanistan



 Et selvmordsangreb nord for Afghanistans hovedstad, Kabul, har i dag kostet tre soldater fra den internationale, Nato-ledede Isaf-styrke og en civil afghaner livet, siger afghanske embedsmænd og en talsmand for Isaf-styrken.
 Angrebet fandt sted i Kapisa-provinsen, hvor fortrinsvis amerikanske og franske soldater er udstationeret.
 Tidligere sagde afghanske og militære kilder til det franske nyhedsbureau AFP, at de dræbte Isaf-soldater var amerikanske.
 Volden i Afghanistan ventes at tage til i styrke i de kommende måneder, når yderligere 21.000 amerikanske soldater bliver udstationeret i den sydlige og østlige del af landet.

