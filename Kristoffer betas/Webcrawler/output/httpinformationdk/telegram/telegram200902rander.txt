Randers får nyt museum i naturskønt område



 Når det ny kunstmuseum opføres i Randers, sker det efter tegninger fra firmaet 3 xN, der i dag blev kåret som vinder af arkitektkonkurrencen. 
 Randers Kunstmuseum har i mange år haft alt for trange forhold til at præsentere sin kunstsamling og sine særudstillinger, og derfor er det ny projekt sat i værk.
 - Den ny bygning vil fordoble udstillingsarealet og rumme alle de nødvendige faciliteter til tidssvarende brugerservice og formidling, siger museumsleder Finn Terman Frederiksen i en pressemeddelelse.
 Bygningen opføres ud til Gudenåen ved én af indkørslerne til byen og over for Randers Regnskov. Det samlede areal bliver på 7550 kvm, og museet kommer til at bestå af en længe, der rejser sig i begge ender og krydses af en gennemgående, indskudt etage.
 Grunden stilles til rådighed af Randers Kommune, der også garanterer driften af museet. Finansieringen af selve byggeriet ventes at falde på plads i løbet af året.
 Projektet fra 3xN blev valgt i konkurrence med fire andre.
