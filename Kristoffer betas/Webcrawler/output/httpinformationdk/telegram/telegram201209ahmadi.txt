Ahmadinejad: Iran klar til at forsvare sig
Iran er klar til at forsvare sig i tilfælde af, at Israel angriber Irans atomanlæg, siger landets præsident.


 Iran tager ikke den israelske trussel om et muligt angreb seriøst, men er alligevel forberedt på at forsvare sig over for et muligt angreb fra Israel.
Det siger den iranske præsident, Mahmoud Ahmadinejad, til journalister i New York, hvor han deltager i FN's årlige generalforsamling.
- I bund og grund tager vi ikke truslerne fra zionisterne seriøst, men vi har alle forsvarsmidler til rådighed, og vi er klar til at forsvare os, siger Ahmadinejad.
Israels premierminister, Benjamin Netanyahu, har ved flere lejligheder antydet, at Israel kan finde på at rette angreb mod de iranske atomanlæg.
Han har samtidig kritiseret den amerikanske præsidents, Barack Obamas, holdning om, at sanktioner og diplomatisk pres skal have mere tid til at virke.
USA og Israel frygter, at Iran i hemmelighed er i færd med at udvikle atomvåben. Iran fastholder, at dets atomanlæg udelukkende skal forsyne iranerne med elektricitet.
Søndag blev Amir Ali Hajizadeh, som er brigadegeneral i Irans Revolutionsgarde, citeret for at sige, at Iran kan iværksætte et forebyggende angreb mod Israel, hvis iranerne er overbevist om, at den jødiske stat gør klar til at angribe Iran.
Ved de seneste års FN-generalforsamlinger har Ahmadinejad brug en betydelig del af sin taletid på at forsvare de iranske atomanlæg og kritisere Israel.
