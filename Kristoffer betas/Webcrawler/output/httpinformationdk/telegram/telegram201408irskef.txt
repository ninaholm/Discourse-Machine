Den irske fredsstifter Albert Reynolds er død
Reynolds var Irlands premierminister fra 1992 til 1994 og var med til at bane vej for freden i Nordirland.


 Irlands tidligere premierminister Albert Reynolds er død, 81, år, oplyser irsk tv.
Reynolds var en central figur under den fredsproces, der i 1994 førte til, at den irske undergrundshær IRA i Nordirland erklærede våbenhvile.
Blandt de første til at kondolere er Sinn Feins formand, Gerry Adams. Sinn Fein var den politiske gren af IRA.
- Albert tog handling i Nordirland, da det betød noget. Hvil i fred, skriver han på Twitter.
Reynolds var fra 1992 til 1994 Irlands taoiseach - den gæliske betegnelse for premierminister.
 Han var en relativ sen starter i politik. Han blev som ung ansat som embedsmand i det statslige transportvæsen - et job, der dengang kunne være en livstidsstilling.
Men rig blev han, da han trådte i ind i det private erhvervsliv, bl.a. som ejer af en række danserestauranter, en biograf og en avis.
 Først i 1977 blev han valgt ind i parlamentet for det store konservative parti Fianna Fail, hvor han kom under vingerne af datidens særdeles magtfulde premierminister Charles Haughey.
Han beklædte i 1980'erne flere ministerposter, inden han i 1992 måtte overtage premierministerposten fra den skandaleramte og kompromitterede Charles Haughey.
 Indenrigspolitisk var Reynolds tid som premierminister urolig. Men det lykkedes ham at få sat skub i fredsprocessen i Nordirland, bl.a. ved at få den katolske irske undergrundshær IRA til at støtte en våbenhvile. Godt båret på vej af hans gode personlige kontakter til den daværende britiske premierminister John Major.
 Det var her kimen blev lagt til den senere Langfredagsaftale i Nordirland mellem protestanter og katolikker, og som resulterede i, at Nordirland fik en bred samlingsregering, hvor både katolikker og protestanter var repræsentanter.
Det var afslutningen på et kvart århundreds blodig konflikt i den britiske provins.
