Dansk præst har deltaget aktivt i krig
En dansk feltpræst har været med til at forsvare en dansk militærlejr med håndgranater og automatvåben.


 En dansk feltpræst har deltaget aktivt i krigen i Afghanistan. Med håndgranater og automatvåben har han været med til at forsvare en dansk militærlejr. Desuden har han deltaget i en offensiv mod Taliban. Det skriver Avisen.dk.
Dermed har feltpræsten overtrådt Genève Konventionerne, og hans aktive deltagelse kan have været med til at bringe andres sikkerhed i fare, vurderer flere eksperter i humanitær folkeret.
- En feltpræst må under ingen omstændigheder tage aktiv del i krigshandlinger, fastslår rådgiver i humanitær folkeret i Dansk Røde Kors, Anne Sofie Lauritzen, der mener, at der er tale om et klokkeklart brud på Genève Konventionerne.
Det er feltpræst Victor Greves egen dagbog, der afslører, at han brugte andet end Biblen under sin udstationering i Afghanistan i 2010.
Præsten, der i dag er sognepræst i Haderslev Stift, var sendt ud i den krigshærgede Helmand Provins for at være sjælesørger for danske soldater. Men i sin dagbog, som Victor Greve selv har delt med Avisen.dk, beskriver han i detaljer flere situationer, hvor han har benyttet tunge våben.
I et tilfælde deltog han i et angreb uden for den danske lejr, hvor han kastede en hjemmelavet bombe med et kilo sprængstof.
- Jeg kaster så langt som overhovedet muligt, hvilket desværre ikke var så langt, løber tilbage og kurer ned ad skrænten. Få sekunder efter lyder der et kæmpe brag, og kort tid efter sniger vi os ind i lejren igen, hvor der bliver råbt og skreget, så man kan høre det i miles omkreds, skriver feltpræsten i sin dagbog den 1. maj 2010.
I et andet tilfælde fortæller Victor Greve, hvordan han - side om side med danske kampsoldater - forsvarer en militærlejr mod Taliban.
Biskoppen i Københavns Stift Peter Skov-Jakobsen, der har tilsynspligten med feltpræsterne, siger, at han er "meget forbløffet" over sagen.
- Jeg har bedt feltpræsten om en redegørelse, hvori han forklarer de nærmere omstændigheder i de to tilfælde, hvor han har brugt våben, siger biskoppen til Avisen.dk.
Ifølge Dansk Røde Kors risikerer Victor Greve nu at få en retssag på halsen.
