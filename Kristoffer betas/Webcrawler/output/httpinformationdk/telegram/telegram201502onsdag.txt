Onsdagens aktier: Genmab tromlede til tops med nyt kræftstudie



 
Der var Genmab, og så var der alle de andre. Biotekselskabet sluttede onsdag klart øverst i et afventende C20 Cap-indeks, efter at det sent tirsdag offentliggjorde gode resultater fra et studie med midlet Daratumumab, der bruges i kræftbehandling.
Genmab-aktien steg helt præcist 10,8 pct. til 471 kr., hvilket samtidig var nok til en ny kursrekord for aktien. Den seneste rekord blev sat 28. januar i år.
Det såkaldte fase 2-studie, som Genmab har lavet med partneren Johnson & Johnson, viste gode resultater for patienter, der lider af kræft i plasmacellerne i blodet, og meldingen om resultaterne blev modtaget positivt blandt analytikere og investorer.
En række finanshuse løftede kursmålet for aktien, mens Sydbank også valgte at hæve anbefalingen fra "hold" til "køb", da Aabenraa-banken nu ser pæne chancer for, at at de amerikanske sundhedsmyndigheder, FDA, vil godkende midlet.
Derimod var det samlede C20 Cap-indeks mere roligt. Eliteindekset lukkede 0,15 pct. lavere i 863,65 efter at være steget pænt tirsdag.
- Markedet har været afventende efter et par dage, hvor lidt blødere toner fra Grækenland og en stigende oliepris har trukket op, siger Ole Kjær Jensen, afdelingschef i Sydbank, til Ritzau Finans.
- Onsdag har vi derimod set et fald i olieprisen, og samtidig afventer markedet, hvad der kommer ud af Grækenlands forsøg på at forhandle dets gæld, fortsætter han.
Derudover var Novo Nordisk også med til at trække eliteindekset ned, da medicinalaktien dykkede 2,4 pct. til 282,8 kr. Der var ikke nogle selskabsnyheder til at forklare faldet, men ifølge Ole Kjær Jensen har det formentlig været udenlandske investorer, der har tømt ud i deres beholdning.
Der var også tilbagegang for begge Mærsk-aktier i onsdagens handel. Konglomeratet meddelte onsdag eftermiddag, at det har vedtaget et spare- og effektiviseringsprogram, der blandt andet omfatter nedlæggelse af 90 stillinger på hovedkontoret hos Maersk Drilling, hvoraf de 40-50 står til en fyreseddel.
Også Maersk Supply Service, der servicerer oliebranchen, skal skære omkring 30 stillinger bort. Heraf ventes omkring 20 afskedigelser, mens 10 ledige stillinger ikke vil blive genbesat.
Nedskæringerne kan forklares med den faldende oliepris, der siden sidste sommer er blevet omkring halveret.
Mærsk A-aktien dykkede 1,6 pct. til 13.020 kr., mens B-aktien ligeledes dryssede 1,6 pct. til 13.410 kr. Begge aktier lå dog i nogenlunde det niveau, inden nyheden om nedskæringerne blev offentliggjort.
Til gengæld var der lidt tiltrængt medvind til smykkekoncernen Pandora, der tirsdag fik kurstæsk efter en kritisk analyse fra den amerikanske storbank Bank of America - Merrill Lynch, der ikke længere anbefaler køb af smykkeaktien.
Pandora-aktien satte sig tirsdag 6,9 pct., men vandt onsdag lidt af det tabte tilbage med en stigning på 3,1 pct. til 441,3 kr.
Uden for C20 Cap-indekset var Matas aktuel med regnskabet for tredje kvartal af dets forskudte regnskabsår.
Det faldt stort set ud som ventet, men resultatet på 195,8 mio. kr. før skat var en anelse over det forventede, da analytikerne havde ventet et plus på 184 mio. kr. ifølge et estimat indsamlet af SME Direkt for Ritzau Finans.
Matas-aktien steg 1,7 pct. til 148 kr.
Ligeledes uden for det fineste selskab meddelte SAS, at det sælger en landings- og startrettighed i London-lufthavnen Heathrow for omkring 390 mio. kr.
Det betyder dog ikke færre flysæder til og fra London, da SAS vil indsætte større fly på de resterende afgange og bruge de øvrige lufthavne i Englands hovedstad.
SAS-aktien steg i løbet af onsdagen op mod 2 pct., men ved børslukketid lå aktien uændret i 13,4 kr.
