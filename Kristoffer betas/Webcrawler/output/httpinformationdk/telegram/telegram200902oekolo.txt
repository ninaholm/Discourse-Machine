Økologisk mad er - måske - sundere



 Mødre, der drikker økologisk mælk, får sjældnere børn med eksem end mødre på traditionel kost. Økologisk fodring i dyreforsøg giver mindre fedme, bedre immunsystem og øget frugtbarhed.
 Forskningen i økologisk mads betydning for sundheden har taget nye højder. Forsøg viser gang på gang, at der er større mængder i økologisk kost af stoffer, der kan have en gavnlig effekt på helbredet.  
 Alligevel tøver forskerne med at anbefale økomad frem for traditionel kost. Problemet er blandt andet mangel på de altafgørende store langvarige forsøg med mennesker. 
 - Problemet er, om den større sundhed hos økologisk spisende skyldes økologien, eller at de generelt har en sundere livsstil, siger lektor Susanne Bügel fra Det Biovidenskabelige Fakultet på Københavns Universitet til Ritzau. 
 Danske undersøgelser viser samtidig, at f.eks. fravær af tilsætningsstoffer er langt vigtigere for forbrugerne, end om maden er økologisk. 
 Det bekymrer ikke den danske formand for det internationale forskningsinstitut i økologisk jordbrug, ICROFS, Thomas Harttung. 
 - Mange forbrugere har en instinktiv fornemmelse af, hvad der er sundt - uanset om det kan bevises endegyldigt her og nu. Vi er fortsat kun i starten, når det gælder opdagelsen af fødevarers kvalitet, og det er ikke kun et spørgsmål om indhold af nogle mineraler, siger han til Ritzau.
