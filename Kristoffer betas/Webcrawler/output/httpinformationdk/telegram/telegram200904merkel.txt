Merkel sætter alt ind på Fogh



 Tysklands forbundskansler, Angela Merkel, virker meget opsat på, at statsminister Anders Fogh Rasmussen (V) trods tyrkisk modstand vil blive udpeget som ny Nato-generalsekretær i aften.
 Efter tidligere fredag at have forudsagt, at der vil komme en løsning i aften, strammer Merkel sine udtalelser yderligere under et fælles pressemøde med USA'S præsident, Barack Obama i den tyske by Baden-Baden.
 - Jeg er af den overbevisning, at vi i aften vil udpege en ny generalsekretær, og som jeg tidligere har sagt vil vores danske kollega være et exceptionelt valg, siger Merkel.
 - Det betyder også, at vi skal gøre alt for at overbevise andre om, at det forholder sig sådan, fortsætter hun.
 Samtidig afviser Merkel, at striden omkring Foghs kandidatur til posten vil skade Nato og Fogh selv, hvis han ender med at blive udpeget til ny chef.
 - Enhver der er valgt med enstemmighed vil være godt stillet i et demokrati, siger Merkel, som tilføjer, at Fogh vil være "en stærk generalsekretær".
 Natos stats- og regeringschefer tager hul på topmødemiddagen på Kurhaus Casino i Baden-Baden i aften klokken 20. I morgen fortsætter topmødet i franske Strasbourg.
