USA leder efter bortførte skolepiger fra luften
Nigeria har givet tilladelse til, at amerikanerne kan skanne det afrikanske land fra bemandede fly.


 USA sender bemandede fly på vingerne over Nigeria i håbet om at finde de over 200 skolepiger, som terrorgruppen Boko Haram har bortført.
En højtstående amerikansk embedsmand siger, at myndighederne i Nigeria har givet tilladelse til, at amerikanerne flyver over det afrikanske land. Og USA har også delt satellitbilleder med Nigeria, lyder det.
Et amerikansk eksperthold kom til Nigeria i sidste uge for at give deres støtte til at finde de forsvundne piger i alderen 16 til 18 år.
Den nigerianske terrorgruppe Boko Haram har tidligere offentliggjort en video, der tilsyneladende viser nogle af de mange bortførte skolepiger.
På den 17 minutter lange video fortæller Boko Harams leder, Abubakar Shekau, at pigerne er konverteret til islam, og at de ikke vil blive frigivet, før en række medlemmer af Boko Haram løslades fra fængsel. Men det nægter Nigerias myndigheder at gå med til.
I alt 276 piger blev i midten af april bortført fra en pigeskole i delstaten Borno i det nordøstlige Nigeria. Det lykkedes en del at flygte under bortførelsen, men Boko Haram slap væk med 223 piger.
Boko Haram er for tiden den mest berygtede terrororganisation i verden. Den militante gruppe kæmper for en islamisk stat og har alene i år stået bag drab på 1500 mennesker.
