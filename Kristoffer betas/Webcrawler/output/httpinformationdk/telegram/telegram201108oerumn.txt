Ørum: Vi er næsten et folkeparti
Kristendemokraterne tror fuldt og fast på en ny periode i Folketinget. Kirken ikke nævnt på dagens pressemøde.


 Trods en vælgeropbakning på 0,2 procent i Ritzaus seneste meningsmåling, så boblede det af optimisme på Kristendemokraternes og Fælleslistens pressemøde på Christiansborg onsdag.
- Jeg vil næsten gå så langt som til at sige, at vi er et folkeparti på den gode måde, lød det fra Kristendemokraternes Per Ørum Jørgensen på pressemødet, der næsten udelukkende drejede sig om to ting: bevarelse af seks akutfunktioner og hvem partiet peger på som statsminister.
Partierne - der op til valget har fusioneret og stiller op på samme liste - har ét altoverskyggende punkt på valgprogrammet: Der skal være skade- og fødestuer i Næstved, Svendborg, Holstebro, Kalundborg, Nakskov og Helsingør.
Det meste af partiets valgoplæg gik med at tale om ambulancers responstider, sundhedshuse og sågar behandling af insektbid i landets yderområder.
 Og Kristendemokraterne står så fast på bevarelsen af de seks akutfunktioner, at partiet er klar til at lade deres valg af statsminister afhænge af, hvem der kan opfylde partiets ønske.
- Vi peger på Lars Løkke Rasmussen, men akutfunktionerne er ufravigelige krav, siger Per Ørum Jørgensen, og tilføjer, at han ikke ser "noget problem i at pege på Helle Thorning", hvis den røde blok er mere villig til at bevare akutfunktionerne end de blå.
Til gengæld blev hverken folkekirken eller kristendommen nævnt med et eneste ord på pressemødet.
Per Ørum Jørgensen har det seneste halve år spillet en central rolle i danske politik, fordi han har siddet på Folketingets afgørende 90. mandat.
Han valgte kort før sommerferien at forlade forhandlingerne om regeringens 2020-plan, fordi han ikke kunne få bevaret akutfunktioner i yderområderne.
