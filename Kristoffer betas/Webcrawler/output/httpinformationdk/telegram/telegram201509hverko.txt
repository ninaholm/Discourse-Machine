Hver anden kommune vil fyre pædagoger
50 kommuner vil skære i udgifter til pædagoger på skole- og fritidsområdet. Bupl: Det går ud over eleverne.


 I halvdelen af landets kommuner vil elever møde færre pædagoger næste år. Det viser en gennemgang, som fagforbundet Bupl har lavet ud fra næste års kommunale budgetter.
Det skriver Politiken fredag.
50 kommuner planlægger at skære i udgifter til pædagoger på skole- og fritidsområdet. 36 kommuner vil holde budgetterne i ro, mens der kun i fire kommuner er udsigt til forbedringer. Resultatet er baseret på meldinger fra 90 af landets 98 kommuner.
 Undersøgelsen kommer, netop som landets kommunalbestyrelser skal vedtage budgettet for næste år.
 - Det går ud over eleverne. Skolereformen betyder, at de skal gå længere tid i skole. Når der bliver skåret på pædagogstillinger i skolen og i SFO'en, bliver det sværere at gøre skoledagen afvekslende og få alle elever med, siger Bupl-formand Elisa Bergmann til Politiken.
 På skolerne bliver sparekniven svunget over undervisning, hvor lærere og pædagoger samarbejder, ligesom der bliver sparet på penge til pædagoger i de første skoleår. I fritidsordningerne bliver konsekvensen færre pædagoger, lukkeuger, kortere åbningstid og lukning af klubtilbud.
 Besparelserne i 2016 kommer, efter at der også i år er blevet færre pædagoger. I hver tredje kommune er der sket et fald i antallet af pædagogstillinger i skolereformens første år.
 Formanden for Skolelederforeningen, Claus Hjortdal, kender ikke de konkrete budgettal i gennemgangen, men han ser med alvor på tendensen til at spare på pædagoger.
 - Pædagogerne bidrager på en lang række områder, og vi har hårdt brug for pædagogers kompetencer i folkeskolen. Som led i skolereformen skal pædagoger være en del af undervisningen i skolen. Derfor er det et skidt sted at spare, siger Claus Hjortdal til Politiken.
 Kommunernes Landsforening (KL) har fået tallene fra Bupl forelagt af Politiken og vil ikke besvare spørgsmål om budgettallene.
Men formanden for KL's børne- og kulturudvalg, Anna Mee Allerslev (R), påpeger i et skriftligt svar, at der stadig pågår budgetforhandlinger i kommuner landet over.
