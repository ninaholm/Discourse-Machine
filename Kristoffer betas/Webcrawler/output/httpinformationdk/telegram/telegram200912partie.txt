Partierne vil drøfte manglende julehjælp



 En hidsig diskussion om julepakker til de fattige kommer på bordet, når næsten alle Folketingets partier mødes på fredag. Punktet er accepteret på dagsordenen mellem de såkaldte satspuljepartier, oplyser SF's socialordfører, Özlem Cekic.
 De velgørende organisationer får så mange ansøgninger om gratis julepakker, at mange fattige familier går forgæves. Derfor ønsker Socialdemokraterne, SF og De Radikale, at staten sætter penge af, så organisationer har pakker nok til de trængende. 
 Regeringens støtteparti, Dansk Folkeparti, afviser forslaget og beskylder oppositionen for politisk manipulation. Regeringspartiet De Konservative vil heller ikke give statslige julepakker og taler om politisk plat. Socialminister Karen Ellemann (V) har også afvist forslaget om ekstraordinær hjælp til julepakker.
 Men nu skal det altså alligevel diskuteres blandt satspuljepartierne, som mødes på fredag. 
 Partierne i satspuljeforliget fordeler penge til de mest udsatte grupper. Ifølge Özlem Cekic findes der flere millioner kroner i ubrugte midler.
 Noget stemmer ikke, når penge fra statskassen fordeles, mener socialordføreren fra SF.
 - Vi kan give milliarder af kroner i støtte til bankerne, men ikke til børn i fattigdom, siger hun.
 Pengene i satspuljen findes, fordi overførselsindkomster ikke stiger i samme grad som lønninger. Den manglende del af reguleringen afsættes til satspuljen, som fordeles hvert efterår. Kun Enhedslisten står uden for forliget om satspuljen.
