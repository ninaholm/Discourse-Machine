Storstrejke lukker britiske skoler
Offentligt ansatte går i strejke i vrede over, at den britiske regering vil pille ved deres pensionsordninger


 Op mod 750.000 offentligt ansatte i Storbritannien er gået i strejke for at protestere mod regeringens planlagte pensionsreform.
En tredjedel af landets skoler ventes torsdag at holde lukket, og to ud af tre universiteter har aflyst undervisningen.
Det er den første store arbejdskonflikt, siden Det Konservative Parti og De Liberale Demokrater dannede regering for lidt over et år siden.
Strejken, der varer resten af dagen, vil komme til at berøre blandt andet politiets arbejde, og der forventes forsinkelser i en lang række lufthavne som Heathrow og Gatwick.
- Alt, hvad vi har arbejdet for, er under angreb, siger Mark Serwotka, der er leder for de offentligt ansattes fagforening PCS.
Den konservativ-liberale regering har fremlagt et forslag om, at de offentligt ansatte skal indbetale mere til deres pensionsordninger og gå senere på pension.
Premierminister David Cameron betegner den planlagte reform som "retfærdig over for skatteyderne" og de offentligt ansatte.
De offentligt ansatte er vrede over regeringens nedskæringer og beslutning om at fastfryse deres løn over de næste to år.
Unison, der er den største fagforening for offentligt ansatte, deltager ikke i strejken, men har i stedet valgt at forhandle videre med regeringen.
Den største gruppe af strejkende kommer fra lærernes fagforening med 220.000 medlemmer.
