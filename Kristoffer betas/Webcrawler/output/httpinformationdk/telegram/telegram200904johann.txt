Johanne Schmidt: Løkke er et Fogh-klon



 Intet nyt under solen. 
 Sådan lyder Enhedslistens dom over Lars Løkke Rasmussens (V) første tale som statsminister, efter at han har overtaget jobbet efter Anders Fogh Rasmussen (V).
 - Lars Løkke er en klon af Anders Fogh. Han holder en tale, som der kunne have været holdt for tre måneder siden. Der er intet nyt i det, siger Enhedslistens politiske ordfører, Johanne Schmidt-Nielsen.
 Hun kalder det meget alvorligt, at Lars Løkke ikke for alvor forholder sig til, at hundredvis af mennesker mister deres arbejde hver uge.  
 - Det er en fortsættelse af den linje, vi har set de sidste mange år i Danmark. Det er en fortsættelse af den linje, Anders Fogh har ført i forbindelse med den økonomiske krise, siger Johanne Schmidt-Nielsen. 
