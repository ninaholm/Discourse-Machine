Jobcentre er uenige om hjælp til ledige
Der er både stor forskel på jobcentrenes og medarbejdernes hjælp til de ledige, viser ny forskning.


 91 jobcentre med 91 forskellige opfattelser af deres arbejdsopgave, målsætning og løsning. Og samtidig er medarbejderne på det enkelte jobcenter også uenige om centrets primære opgave.
Det viser ny forskning, som beskriver arbejdsgangen blandt medarbejdere og ledelse på danske jobcentre, skriver Videnskab.dk.
- Vi kan konstatere, at der er en manglende funktionalitet i den måde, jobcentrene fungerer på, og det kan hverken arbejdsmarkedets parter, politikerne eller de ledige være tjent med, siger professor Henning Jørgensen fra Aalborg Universitet.
 Han er en af fire forskere fra Center for Arbejdsmarkedsforskning på Universitetet, som står bag undersøgelsen baseret på interview med 1121 medarbejdere og ledere i alle 91 jobcentre samt dybdegående, kvalitative interview med medarbejdere på fire centre.
Og ingen af de fire centre var enige med hinanden om opgaven med de ledige, mens man kun på det mindste center var enige internt.
Jobcentrenes opgave er ellers at standardisere og ensrette indsatsen over for ledighed.
- Ved reformen i 2007 blev opgaven med at formidle job mellem ledige og arbejdsgivere nedprioriteret, siger cand.scient.adm. og ph.d.-stipendiat Iben Nørup Olesen:
- Det her er en konstatering af, at de rammer, de ansatte er sat til at arbejde under, i høj grad har fokus på økonomi og refusion.
Samtidig er området konstant præget af ændringer i reglerne og forskellige politiske opfattelser af arbejdsløshed.
De forskellige jobfunktioner og medarbejdergrupper på de enkelte centre er en del af grunden bag den interne uenighed, mener Iben Nørup.
Mens nogle fokuserer på at hjælpe den ledige i arbejde, har andre fokus på at overholde aktiveringskravene, så kommunen modtager refusion fra staten.
- Som borger kan man umuligt forudsige, hvilken sagsbehandling man får i det enkelte jobcenter, siger hun til Videnskab.dk.
