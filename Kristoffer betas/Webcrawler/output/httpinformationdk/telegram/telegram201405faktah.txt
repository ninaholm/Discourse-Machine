FAKTA: Hvem siger hvad om regeringens psykiatri-plan?
En handlingsplan skal forbedre forholdene for psykiatrien i Danmark. Se her, hvad der bliver sagt om udspillet


 Der er ros til regeringens handlingsplan på psykiatri-området, selvom flere efterlyser større ambitioner.


* Jane Heitmann, psykiatriordfører for Venstre:

- Der er bestemt elementer, hvor vi kan se, at regeringens oplæg ligner det oplæg, vi selv er kommet med. Men der er områder, hvor vi ikke mener, at regeringen er ambitiøs nok. Det gælder blandt andet patienternes ret til hurtig udredning og behandling.


* Thomas Kastrup-Larsen (S), formand for Kommunernes Landsforenings social- og sundhedsudvalg:
- Det er glædeligt, at sundhedsministeren har fundet midler til at investere i psykiatrien. Desværre tilgodeser planen ikke, at en god indsats over for den enkelte borger i høj grad kræver tre ben; sundhedsvæsnet, borgerne og deres pårørende samt kommunerne.


* Anne Lindhardt, formand for Psykiatrifonden:
- Vi er klart positivt stemt over for udspillet. Det er en god begyndelse, men der er meget lang vej tilbage. De områder, der er nævnt, er sådan set sat i værk allerede. Der er ikke meget nyt på det område. Man kunne ønske sig, at der kom en mere samlet plan for forebyggelse.


* Bent Hansen (S), formand for Danske Regioner:
- Jeg har med glæde noteret mig, at ligeværd og afstigmatisering er de overordnede temaer i regeringens nye udspil. Derved sættes der handling bag de stærke signaler om ligestillingen mellem psykiatriske og somatiske patienter


* Carl Holst (V), regionsrådsformand i Region Syddanmark:

- Det er bedre sent end aldrig for regeringen. Vi har ventet og ventet på konkrete initiativer fra regeringen i forhold til psykiatrien, og nu sker der endelig noget. Planen ser umiddelbart fornuftig ud og spiller meget fint sammen med den retning for udviklingen af psykiatrien, vi har kæmpet for i Region Syddanmark.


* Thorstein Theilgaard, generalsekretær for foreningen Bedre Psykiatri
- Der er mange gode intentioner, som er med til at pege i retningen af en ny vej for psykiatrien og et andet syn på det at være psykisk syg. Vi synes, at handleplanen er en god og solid begyndelse, og nu glæder vi os til at se, hvordan man i de kommende år vil komme helt i mål.


* Karen Stæhr, sektorformand i fagforbundet FOA:
- Psykisk syge er længe blevet spist af med tomme løfter, men nu ser det ud til, at de bliver taget alvorligt. Rigtig mange steder er psykiatrien bogstavelig talt slidt ned, og der er i den grad brug for moderne fysiske rammer og nye muligheder for patienter og medarbejdere.


* Mads Koch Hansen, formand for Lægeforeningen:
- Igennem de seneste år har Lægeforeningen igen og igen peget på, at et kapacitetsløft til psykiatrien er helt afgørende, hvis psykiatriske patienter skal ligestilles med andre patienter. Med den nye handlingsplan og de midler, som følger med, er vi nået et godt stykke ad vejen.

* Grete Christensen, formand for Dansk Sygeplejeråd:
- Helt generelt synes jeg, at regeringen satser på mange af de rigtige områder i psykiatrien i deres udspil. Skal det omsættes til virkelighed, er det dog nødvendigt, at regeringen dykker noget dybere i lommen.

* Tina Lambrecht, formand for Danske Fysioterapeuter
- Nu bliver det endelig muligt at sikre psykiatrien det nødvendige løft. Men hvis løftet skal lykkes, så er det afgørende, at mennesker med psykisk sygdom får hjælp til at være fysisk aktive og leve sundere, så de ikke fortsat skal dø langt tidligere end andre danskere.
ritzau/

