Mange kommer ikke ind på drømmestudiet
Hver tredje, der har søgt ind på Syddansk Universitet, får afslag fra drømmestudiet. Ansøgere til medicin, psykologi og journalistik får flest afslag.


 Langt over hver tredje af de unge, der har søgt ind på Syddansk Universitet (SDU), får afslag fra drømmestudiet, skriver Fyens Stiftstidende.
Syddansk Universitet afviser 40 procent af de unge, der har søgt SDU som deres førsteprioritet.
Det oplyser studiechef Per Andersen, inden de endelige tal for optagelse offentliggøres.
- Vi må skuffe flere, end vi plejer. Også på uddannelser, hvor vi har øget antallet af pladser, konstaterer studiechefen.
Det er især ansøgere til medicin, psykologi og journalistik, der må forberede sig på et afslag.
Rektor Jens Oddershede afviser at oprette flere studiepladser i år. Han ser hellere, at de unge vælger en af de mange uddannelser, hvor der er ledige pladser, og hvor der også er behov for dem bagefter på arbejdsmarkedet og peger på eksempelvis ingeniør- og økonomiuddannelserne.
Men heller ikke ansøgere til uddannelser, som det i en årrække har været nemt at komme ind på, skal vide sig sikre på en plads.
- Vi får adgangsbegrænsning på fire uddannelser mod normalt to, siger Erik Knudsen, rektor ved University College Lillebælt.
Det gælder uddannelserne til fysioterapeut, sygeplejerske, radiograf og bioanalytiker, skriver Fyens Stiftstidende.
Selv om SDU afviser flere ansøgere end normalt, så optager universitetet også flere studerende end nogensinde i universitetets historie. Knap 3400 unge får tilbuddet om en plads. Heraf har over 2500 SDU som førstevalg.
