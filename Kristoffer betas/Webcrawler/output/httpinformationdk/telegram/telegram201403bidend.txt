Biden diskuterer Ukraine med naboland
USA's vicepræsident besøger Polen og Litauen i næste uge, hvor han vil forsikre om USA's forsvarsforpligtelser


 Den amerikanske vicepræsident, Joe Biden, skal mødes med Polens præsident og premierminister samt præsidenterne fra Estland, Letland og Litauen i næste uge.
Møderne vil foregå i Warszawa og Vilnius, og her vil Biden forsikre landenes ledere om Natos forsvarsforpligtelser, lyder det i en meddelelse fra Det Hvide Hus.
- Under møderne vil vicepræsidenten konsultere omkring de næste skridt for at støtte Ukraines suverænitet og territoriale integritet samt forsikre om vores fælles forsvarsforpligtelser under den Nordatlantiske Traktat og vores konstante støtte til alle vores allierede og partnere i Europa, meddeler Det Hvide Hus.
Beskeden kommer efter et krisemøde i London fredag, hvor den russiske udenrigsminister, Sergej Lavrov, mødtes med sin amerikanske kollega, John Kerry.
Hvis indbyggerne på den ukrainske halvø Krim søndag ved en folkeafstemning stemmer for at tilslutte sig Rusland, så vil russerne "acceptere" dette, lød beskeden efterfølgende.
- Vi vil respektere Krim-borgernes ønske. Vi vil respektere resultatet af folkeafstemningen, sagde Lavrov på et pressemøde.
Udenrigsministeren lagde vægt på, at Krim har en central plads i russernes hjerter.
- Hvis Falklandsøerne betyder noget helt specielt for briterne, så betyder Krim endnu mere for det russiske folk.
John Kerry sagde til gengæld, at det vil være en annektering af Krim "gennem bagdøren", hvis det russiske parlamentet stadfæster et resultat af folkeafstemningen, der går på, at Krim skal være russisk.
Både USA og EU har truet med yderligere sanktioner mod Rusland på grund af krisen på Krim.
Nato-generalsekretær Anders Fogh Rasmussen gentog fredag, at folkeafstemningen på Krim vil være ulovlig.
FN's Sikkerhedsråd vil lørdag samles til endnu et hasteindkaldt møde omkring den politiske krise i Ukraine og ved den lejlighed stemme om en resolution.
Det hedder i udkastet, at afstemningen "ikke kan have gyldighed", og udkastet appellerer samtidig til lande og internationale organisationer om ikke at anerkende den.
USA har forfattet udkastet, som Rusland med meget stor sandsynlighed vil nedlægge veto imod.
