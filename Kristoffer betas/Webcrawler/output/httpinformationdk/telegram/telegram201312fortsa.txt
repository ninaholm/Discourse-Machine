Fortsat ingen gas-aftale mellem Rusland og Ukraine
Forhandlingerne om ny gas-aftale mellem Rusland og Ukraine og russisk-ledet toldunion fortsætter.


 Rusland og Ukraine er endnu ikke nået til enighed om hverken at reducere prisen på russisk gas eller at optage Ukraine i en russisk-ledet toldunion.
Det siger en talsmand for den russiske præsident Vladimir Putin lørdag om aftalen, der, hvis den indgås, kan være med til, at Ukraine nærmer sig Rusland, hvilket vækker international bekymring.
- Ingen endelig aftale er indgået, siger Dmitrij Peskov.
Han tilføjer, at Putin og Ukraines præsident Viktor Janukovitj, der mødtes i Rusland fredag, også diskuterede "samarbejde inden for energi". Desuden blev dagsorden for et møde mellem de to den 17. december i Moskva diskuteret.
- Samtaler omkring disse emner fortsætter på ekspert-plan inden for den nærmeste fremtid, siger han som svar på spørgsmål fra journalister om, hvorvidt Janukovitj allerede har indgået en aftale med Putin om at indgå i en regional toldunion.
Ifølge rapporter skal Ukraine til gengæld kun betale halvdelen af den nuværende pris for russisk gas og samtidig modtage finansiel bistand for at afhjælpe en stigende gæld.
Ifølge analytikere skal Ukraine finde 17 milliarder dollars (knap 93 milliarder kroner) for at dække landets gasregning og betaling af udenlandske kreditorer.
Nyheden kommer i kølvandet på stigende international bekymring om, hvorvidt Ukraine bevæger sig væk fra EU og nærmer sig bejlerne fra øst, Rusland.
En omfattende frihandels- og associeringsaftale mellem Ukraine og EU skulle være underskrevet ultimo november efter flere års forhandlinger, men blot en uge før meddelte den ukrainske regering, at den alligevel ikke var klar til underskrift.
Det skete med forklaringer om, at der ikke fulgte penge nok med aftalen, og at der er brug for mere tid til at afklare handelsspørgsmål med Rusland.
Den ukrainske regerings nej til EU er blevet mødt med protester i Kijev, hvor politiet har slået hårdt ned på demonstranterne.
