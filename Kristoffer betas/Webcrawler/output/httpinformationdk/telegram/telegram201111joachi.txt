Joachim B. Olsen aflyser fattigdomsturné
Liberal Alliances kuglestøder siger, at han har for travlt til at forsvare sit syn på fattige.


 Liberal Alliances Joachim B. Olsen har aflyst sin meget omdiskuterede tur rundt i Danmark for at debattere sit syn på fattige sammen med SF'eren Özlem Cekic.
Det skriver B.T.
Sidste torsdag aftalte Özlem Cekic og Joachim B. Olsen at tage på en Danmarksturné for at debattere fattigdom i Esbjerg, Odense, Aarhus og København fra 28. november til 12. december og i den forbindelse skulle han også møde to økonomisk trængte familier.
Der blev endda sendt en pressemeddelelse ud om de to politikeres studietur. Men den tur er nu aflyst.
 - Jeg sad med ham på mit kontor og besluttede datoer og de emner vi skulle debattere. Og så siger han i mandags, at han ikke kan, fortæller Özlem Cekic til B.T.
- Jeg tolker Joachim B. Olsens afbud på Danmarksturnéen som udtryk for, at han alligevel ikke tør at møde borgerne. Det er jo meget lettere at brække sig over andre uden at stå til ansvar. Jeg synes, at det er meget skuffende, siger Özlem Cekic.
Joachim B. Olsen skrev i slutningen af oktober på facebook, at det er en hån mod de millioner af mennesker verden over som sulter at snakke om fattige i Danmark.
På opfordring af SF'eren Özlem Cekic lovede han efterfølgende at tage med ud i virkeligheden for at besøge økonomisk trængte danskere.
Joachim B. Olsen erkender, at han har taget munden for fuld med turnéen.
- Jeg lader mig let begejstre og elsker at debattere. Men jeg har taget munden for fuld. Min kalender tillader ikke at tage ud og debattere fattigdom på fire møder, men jeg vil stadig gerne møde de to fattige familier, siger Joachim B. Olsen til B.T.
Özlem Cekic opfordrer nu Liberal Alliance til at sende en anden i stedet for den tidligere kuglestøder til debatmøderne.
