Scandlines klar til at tage Femern-sag til EU-Domstolen
Rederiet Scandlines kalder melding om Femern-projekt fra EU-Kommissionen for svag og tvetydig.


 Det kan blive op til EU-Domstolen at afgøre, om finansieringen af den faste forbindelse over Femern er ulovlig statsstøtte.
Det er direktøren i rederiet Scandlines, Søren Poulsgaard Jensen, der åbner for muligheden torsdag, efter at EU-Kommissionen har godkendt, at offentlig finansiering af Femern-forbindelsen ikke strider mod EU-reglerne.
- Med mindre vores synspunkter imødekommes i den endelige kendelse, har vi intet andet valg end at føre sagen videre til EU-Domstolen.
- Det er for, at sagen kan få en ordentlig juridisk behandling og et klart svar på statsstøttespørgsmålet, som reelt stiller konkurrerende virksomheder lige, siger Søren Poulsgaard Jensen i en skriftlig kommentar.
Rederiet Scandlines, der driver færgerne mellem Rødby og Puttgarden, har klaget til EU-Kommissionen. Scandlines mener, at der er tale om ulovlig og konkurrenceforvridende statsstøtte.
Men torsdag kom EU-Kommissionen med et svar, som ikke huer rederiet.
EU-Kommissionen tager ikke stilling til, om der er statsstøtte involveret i Femern-projektet, men konstaterer, at er der tale om statsstøtte, så er den i overensstemmelse med EU's regler.
- Det er en overraskende svag udmelding, der kommer fra Margrethe Vestagers konkurrencekommissariat omkring Femern projektet, siger Søren Poulsgaard Jensen og fortsætter:
- Særligt i lyset af en stærk domstolspraksis inden for statsstøtte, samt at den tidligere kommissær umiddelbart før Vestagers tiltræden netop traf en klar beslutning om, at Øresundsbroen har statsstøttefordele.
EU's konkurrencekommissær, Margrethe Vestager, afviser, at modellen for vej- og togforbindelsen over Femern Bælt er statsstøtte.
Hun mener heller ikke, at der er tale om konkurrenceforvridende statsstøtte, da modellen "fremmer virkeliggørelsen af et vigtigt projekt af fælleseuropæisk interesse".
Danmark støtter projektering, anlæg og drift af Femern-forbindelsen. Danmark hæfter for forbindelsen fra den danske kyst til den tyske kyst og for danske landanlæg.
Prisen ligger på 64,4 milliarder kroner, inklusiv 10 milliarder kroner for en ny jernbane fra Rødbyhavn til Ringsted, som staten giver statsgaranti for.
EU-Kommissionen lovede i juni 4,4 milliarder kroner fra 2016 til 2019 gennem sin Connecting Europe-pulje. Det er halvdelen af, hvad Danmark ventede.
Transportminister Hans Christian Schmidt (V) har bedt kommissionen forklare, hvorfor EU-støtten ikke er højere.
