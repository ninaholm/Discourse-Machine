Præsident siger nej til byttehandel om bortførte piger
Det gør Nigerias præsident meget klart, siger britisk minister om 200 bortførte piger.


 Der bliver ikke noget af at udveksle militante islamister med de over 200 piger, der er bortført i det nordlige Nigeria.
Det fortæller Nigerias præsident, Goodluck Jonathan, til den britiske Afrika-minister.
- Han gjorde det meget klart, at der ikke bliver nogen forhandlinger med Boko Haram, som involverer en udveksling af bortførte skolepiger med fanger, fortæller Mark Simmonds på et pressemøde i hovedstaden Abuja.
Boko Haram, der er en militant islamistisk organisation bortførte for en måned siden 276 piger. Det lykkedes nogle af dem at flygte, men over 200 holdes fortsat som gidsler.
Boko Haram offentliggjorde mandag en video, hvor organisationens leder, Abubakar Shekau, tilbød at frigive pigerne til gengæld for, at fængslede islamister sættes fri.
Bortførelsen har vakt opmærksomhed over hele verden og diskuteres livligt på de sociale medier.
Der findes på Twitter en kampagne til fordel for pigerne på #BringBackOurGirls.
USA, Storbritannien, Frankrig og Israel har tilbudt at sende eksperter til Nigeria for at hjælpe med til at finde og befri pigerne.
Simmonds tilbød præsident Jonathan at stille med britiske overvågningsfly, og tilbuddet blev modtaget.
Oprørslederen Shekau sagde på mandagens video, at mange af pigerne under fangenskab er konverteret til islam.
Boko Haram trængte den 14. marts ind på sovesalene i en skole i byen Chibok i den nordøstlige provins Borno og tvang pigerne med.
Nigeria hær har ikke kunnet lokalisere, hvor oprørerne holder pigerne som fanger, og der er gisninger om, at de er bragt over grænsen til enten Cameroun eller Tchad.
