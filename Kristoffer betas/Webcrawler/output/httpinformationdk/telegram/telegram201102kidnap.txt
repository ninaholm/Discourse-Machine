Kidnappet kvinde giver lyd fra sig på bånd
Terrornetværket al-Qaeda tager ansvaret for bortførelsen af en italiensk kvinde i Algeriet


 Tv-stationen Al Arabia har torsdag modtaget et bånd fra terrornetværket al-Qaeda, hvor en kvindestemme fortæller, at hun er blevet bortført.
- Jeg er ... den italienske kvinde, der blev bortført onsdag den 2. februar 2011, fortæller kvinden.
En talsmand fra al-Qaeda gruppen Islamic Maghreb har bekræftet over for Al Arabia, at de står bag bortførelsen.
Den italienske kvinde var på en guidet tur med to mænd i den sydlige del af Algeriet, da hun blev taget som gidsel. Terrorrister angreb rejsegruppen med to firehjulstrækkere og truede med maskingeværer. Kun kvinden blev bortført.
Området i den sydlige del af Algeriet anses som et farligt sted for turister, og Islamic Mahgreb kidnappede i 2010 ligeledes fem franske turister i samme område. De holdes stadig som gidsler.
Islamic Mahgreb er kendt for at finansiere sine aktiviteter gennem kidnapninger. Terrorgruppen arbejder i Mali, Nigeria og Algeriet.
