Syv soldater dræbt ved angreb i Pakistan
Islamister protesterer mod Nato-ruter i Pakistan, hvor et usædvanligt angreb ryster fredelig provins.


 Syv soldater blev dræbt og fem andre blev såret, da bevæbnede mænd mandag åbnede ild mod en militærlejr nær Pakistans hovedstad, Islamabad.
Angrebet på lejren skete fra en bro over floden Chenab, der ligger tæt på industribyen Wazirabad.
En større gruppe islamistiske demonstranter, der protesterer mod genåbningen af Nato's forsyningslinjer i landet, havde passeret broen kort forinden på en lang march fra Lahore til Islamabad.
Angrebet er usædvanligt, fordi det skete i den fredelige provins Punjab, der ligger langt fra de lovløse klanområder i det nordvestlige Pakistan, hvor regeringsstyrker kæmper mod et islamistisk oprør.
Soldaterne som blev dræbt var med i en gruppe, som ledte efter liget af en helikopterpilot, der mistede livet ved en ulykke i maj. Gruppen havde slået lejr for natten ved en flodbred, da den blev angrebet.
Indtil videre har ingen har taget skylden for angrebet, men en talsmand for myndighederne siger, at det har samme mønster som Talibanangreb i andre byer.
Pakistan har netop genåbnet ruter for Nato-kolonner. Ruterne blev lukket i november i protest mod et amerikansk luftangreb, som dræbte 24 pakistanske soldater.
