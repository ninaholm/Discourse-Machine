Kina: Vi vil samarbejde med enhver præsident i USA
Tendens i kinesisk-amerikanske forbindelser ændrer sig ikke, uanset hvem der er USA's præsident, mener Kina.


 Forbindelserne mellem Kina og USA vil fortsætte med at blive tættere, uanset hvem der vinder det amerikanske præsidentvalg senere i år, siger den kinesiske premierminister, Li Keqiang, på et pressemøde efter det årlige møde i parlamentet.
Den kinesiske regering afholder sig som oftest fra at kommentere den amerikanske valgkamp og betegner det som et internt anliggende for det amerikanske folk.
Donald Trump, der ligner republikanernes klare bud på den næste præsident, har ellers været ude med riven over for Kina. Han har beskyldt Kina for at stjæle amerikanske arbejdspladser og for at manipulere med sin valuta.
Den demokratiske favorit, Hillary Clinton, har også bidraget med kritik af Kina. Den kinesiske økonomi er ved at tabe farten, og hun advarer om, at regimet i Beijing vil reagere ved at benytte sig af konkurrenceforvridende metoder.
- Jeg mener, at uanset hvem der står tilbage med laurbærrene og skal tjene som præsident, så vil de underliggende tendenser i de kinesisk-amerikanske forbindelser ikke ændre sig, siger Li.
Han besvarer også spørgsmål om Kinas forhold til Japan og Taiwan.
- Der har været tegn på et bedre forhold mellem Kina og Japan, men det er ikke fuldt udfoldet endnu, forklarer han.
Kina og Japan har været i en bitter strid om en ø, som begge lande gør krav på. Og Japan har været meget kritisk over for, at Kina etablerer baser og landingsbaner på koraløer i Det Sydkinesiske Hav. Det er øer, som nabolandene også gør krav på.
Li lovede, at Kina fortsat vil fremme samhandlen med Taiwan, som ellers for nylig valgte en præsident, der ønsker at holde igen på samarbejdet. Styret i Beijing betragter Taiwan som en del af Kina, mens Taiwan selv definerer sig som et uafhængigt land.
