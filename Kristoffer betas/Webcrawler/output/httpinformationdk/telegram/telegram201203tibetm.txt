Tibet: Mor til fire død i selvmordsbrand
Teenagepige og enke er de seneste af 22 personer, som har brændt sig selv ihjel i Tibet i de seneste måneder.


 En tibetansk teenagepige og en mor til fire er døde, efter at de satte ild til sig selv i protest mod Kinas kontrol over Tibet.
 De to selvmordsbrande er de seneste i en række på 22 inden for få måneder. Ifølge Radio Free Asia satte den unge pige, som gik på en tibetansk skole i byen Maqu i Gansu-provinsen, ild til sig selv på et marked i byen lørdag.
Skoleelever fra den samme skole havde tidligere protesteret mod den kinesiske stats kontrol over tibetanerne, og politiet havde tilbageholdt flere af dem.
Søndag brændt en 32-årig tibetanske kvinde, som var enke med fire børn, sig selv til døde i byen Aba i Sichuan-provinsen, siger organisationen Free Tibet i London.
Kvinden satte ild til sig selv i nærheden af en politistation ved porten til Kirti-klosteret, mens hun råbte slagord om frihed og støtte til Tibets åndelige leder, Dalai Lama, før hun døde. Liget blev senere hentet af munke og bragt ind i klosteret.
 De kinesiske myndigheder har skærpet sikkerheden i de tibetanske områder efter protestaktionerne.
- Tibetanerne lever i dag reelt i en form for undtagelsestilstand, siger lederen af Free Tibet, Stephanie Brigden.
Kinas ledende embedsmand i Tibet har bedt myndighederne skærpe kontrol med internettet og mobiltelefoner, da myndighederne frygter uroligheder forud for den årlige parlamentssamling.
