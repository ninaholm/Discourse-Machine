Frankrigs regering overlevede tillidsafstemning
På et hængende hår overlevede den franske premierminister Manuel Valls regering tirsdag en tillidsafstemning.


 Frankrigs kriseramte regering klarede tirsdag aften med nød og næppe skærene i forbindelse med en tillidsafstemning i parlamentet om en økonomisk reform. Det giver den dybt upopulære præsident François Hollande et sjældent pusterum.
269 af de franske parlamentarikere stemte for regeringens politik, mens 244 stemte imod, efter en lidenskabelig tale af premierminister Manuel Valls, som lovede at fortsætte med omstridte nedskæringer og med skattelettelser for virksomheder.
- Vi vil fortsætte ad denne sti indtil afslutningen på den femårige periode, indtil afslutningen på regeringsperioden, fordi det franske folk ønsker, at vi smøger ærmerne op og griber fat i den udfordring for dem og for Frankrig, sagde Valls til højlydt jubel.
- Der vil ikke blive vendt på en tallerken, ikke blive ændret på kursen og ikke blive nogen form for zigzag, lovede Valls i et forsvar for sin kontroversielle Ansvarlighedspagt, der indebærer skattelettelser til virksomheder for 40 milliarder euro (300 milliarder kroner) finansieret af 50 milliarder euro i offentlige besparelser.
- Intet må føre os på afveje i forhold til forpligtelsen til at spare 50 milliarder euro inden for de næste tre år, sagde Valls i en støjende parlamentssal i en 46 minutter lang tale, der kulminerede med stående klapsalver fra de fleste medlemmer af hans Socialistparti.
Afstemningsresultatet var dog tættere end en tilsvarende øvelse, efter at han blev udpeget i april, da regeringen fik 306 stemmer.
Opmærksomheden retter sig nu mod et sjældent pressemøde senere på ugen med den stridslystne Hollande, hvis popularitet er den laveste nogensinde samtidig med en rekordhøj arbejdsløshed og stagneret vækst.
Valls bad parlamentet om tillidsafstemningen for en uge siden efter en omdannelse af regeringen for at få renset afvigende kritikere ud.
