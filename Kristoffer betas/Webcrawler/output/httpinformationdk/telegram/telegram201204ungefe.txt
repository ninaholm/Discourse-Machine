Unge fester videre med billig alkohol
Kommuner må ikke indgå aftaler med restauratører om minimumpriser på alkohol. KL ønsker loven ændret.


 Diskoteker og værtshuse kan fortsætte med at lokke unge gæster med tilbud om fri bar, 10 shots for 50 kroner eller gratis ølbilletter.
Kommunernes forsøg på at begrænse unges druk ved at indgå aftaler med restauratører om minimumpriser på alkohol strider mod konkurrenceloven og skal dermed stoppe.
I et brev til samtlige landets kommuner anerkender Konkurrence- og Forbrugerstyrelsen prisaftalernes gode formål, men skriver, at de udgør en alvorlig overtrædelse af konkurrenceloven.
"Mindstepriser rammer en langt bredere gruppe af forbrugere end den ungdomsgruppe, der er mål for initiativet", hedder det blandt andet i brevet.
I Hjørring Kommune ærgrer borgmester Arne Boelt (S) sig, for han mener, at minimumpriser er sund fornuft, som kan være med at til at forebygge alkoholmisbrug blandt kommunens unge.
- Samtidig med at vi bruger mange ressourcer på at oplyse unge om, hvor farligt det kan være at drikke, lokkes de med fri alkohol eller meget billige priser. Det er grotesk, at vi ikke kan stille noget op, siger Arne Boelt.
Han bakkes op af Kommunernes Landsforening (KL), som beklager brevet. Især når det netop har vist sig, at følgevirkningerne af alkoholmisbrug koster kommunerne over 3,1 milliarder om året.
- Når alle nu ved, at der er restauratører, som torsdag og fredag eftermiddag sætter prisen ekstra meget ned for at lokke de unge til, så må vi gøre noget. Det er nødvendigt at se på, om ikke konkurrenceloven skal ændres, siger formand for KL's social- og sundhedsudvalg Anny Winther (V).
Lægeforeningen er enig med KL i, at det skal være muligt at sætte minimumpriser på alkohol.
- Det er velkendt, at prisen spiller ind på de unges forbrug. Når prisen er lav, drikker de mere. Derfor støtter vi KLs krav om, at loven laves om", siger Mads Koch Hansen, formand for Lægeforeningen.
Ifølge forskningsleder Janne Tolstrup på Statens Institut for Folkesundhed nedsætter højere priser ikke alene de unges forbrug. Det sender også et signal om at holde lidt igen.
- Det kan medvirke til at få de unge væk fra, at det er acceptabelt at hælde 10 shots i halsen på én gang, siger hun.
