Ørum truer med exit fra forhandlingerne
I skal ikke kalde mig pinagtig, lyder det fra Per Ørum Jørgensen, som skyder igen på Venstre-spidser.


 Per Ørum Jørgensen fra Kristendemokraterne truer med at forlade dagens forhandlinger i Finansministeriet, fordi han føler sig respektløst behandlet af fremtrædende Venstre-politikere.
De har angrebet ham for at være "pinagtig" og "beskæmmende" i sagen om fødeafdelinger og akutsygehusfunktioner i tre danske udkantsbyer.
- Det er helt upassende med de udfald fra ledende venstre-politikere, siger Per Ørum Jørgensen.
- Jeg forventer, at finansministeren banker sine tropper på plads, tilføjer han.
Hvis ikke har han det fint med "at sidde og spise hveder" i stedet for at "spilde sin tid" i Finansministeriet.
Per Ørum Jørgensen føler sig især trådt på af Lars Krarup, Venstres magtfulde bykonge i Herning, som går løs på kristendemokraten i Politiken.
- Det er pinagtigt, at han på den måde trækker folk igennem hele følelsesregistret på en sag, som for længst er afgjort, siger Lars Krarup ifølge avisen.
- Det klæder ikke vores demokrati, og jeg synes, det er beskæmmende. Man må kunne stole på de beslutninger, der bliver taget i regionerne og lokalt, tilføjer borgmesteren.
