Lufthansa overtager Austrian i år



 Tyske Lufthansa ser ud til at overtage det trængte østrigske flyselskab Austrian Airlines. Ifølge det statslige holdingselskab bag Austrian, OeIAG, ventes tyskerne at overtage Austrian inden årets udgang. OeIAG ejer 41,6 procent af det kriseramte østrigske flyselskab.
 - Fra nu af vil OeIAG kun føre afsluttende forhandlinger med Lufthansa, hedder det i en erklæring fra OeIAG.
 I erklæringen tilføjes det, at det russiske selskab S7 og fransk-hollandske Air France-KLM ikke længere er med i opløbet om at købe Austrian Airlines.
 Direktøren for OeIAG, Peter Michaelis, bekræfter, at Austrian reelt kommer til at betale Lufthansa for at blive overtaget. Han siger, at der bliver tale om "en negativ salgspris".
 I oktober gik den østrigske regering i Wien ind på Lufthansas krav om at yde støtte på op til 500 millioner euro - 3,75 milliarder kroner - til Austrian Airlines, når handlen er overstået.
 Det østrigske selskab ventes i at få et underskud på 125 millioner euro i år og har en gæld på omkring en milliard euro.

