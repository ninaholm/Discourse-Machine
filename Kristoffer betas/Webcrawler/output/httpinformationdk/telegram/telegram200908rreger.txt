R: Regeringen minder om Anker Jørgensen
Regeringen stikker hovedet i busken om velfærdsreformer, mener R. Det minder mig om Anker Jørgensens sidste dage i regering, siger Niels Helveg Petersen.


 Finansminister Claus Hjort Frederiksens (V) afvisning af kortere dagpengeperiode, højere efterlønskontingent og stramninger i førtidspensionen får tidligere økonomiminister, Niels Helveg Petersen (R), til at sammenligne den borgerlige regering med den tidligere socialdemokratiske statsminister, Anker Jørgensen.
 - Regeringens afvisning af reformer minder mig om dengang i Anker Jørgensens sidste dage i regering, da regeringen ikke ville afskaffe dyrtidsreguleringen, selvom det var tvingende nødvendigt, siger Helveg.
 Han mener, at regeringen har sat sig til blot at administrere en økonomi i nedgang og stikker hovedet i busken i forhold til reformer. Og han mener, at regeringen afstår fra at fortælle befolkningen, hvad der er nødvendigt.
 - Manglende reformer er den største trussel mod vores økonomi, siger han.
