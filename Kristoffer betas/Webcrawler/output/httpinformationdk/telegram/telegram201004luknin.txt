Lukningen af luftrummet er igen forlænget
Lukningen af det danske luftrum er igen forlænget. Denne gang frem til søndag klokken 14. Det oplyser den statslige lufttrafiktjeneste, Naviair.


 Dansk luftrum er som minimum lukket indtil klokken 14.00 søndag eftermiddag.
Det oplyser den statslige lufttrafiktjeneste, Naviair.
Askeskyen fra den islandske vulkan påvirker fortsat flytrafikken i Danmark. Fra torsdag den 15. april klokken 18.00 har hele det danske luftrum været lukket for alle former for flyvning.
Ifølge Naviair er det ikke muligt at forudsige, hvornår luftrummet delvist eller helt bliver åbnet for flytrafik igen.
Det er de meteorologiske oplysninger om askeskyens bevægelser, der er baggrund for vurderinger af, hvornår det er muligt at genoptage flyvningen i dansk luftrum samt til og fra de danske lufthavne.
