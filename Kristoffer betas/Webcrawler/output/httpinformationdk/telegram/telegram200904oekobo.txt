Økobonus sætter fut i bilsalg i Østrig



 For at stimulere nybilsalget i Østrig fortsætter skrotpræmien på 1500 euro (11.250 kroner). Flere end 3100 købere har taget imod skrotpenge fra staten og bilhandlere, siden ordningen blev indført 1. april. Det skriver det østrigske nyhedsbureau, APA.
 Bilejere i Østrig kan hæve en såkaldt økobonus, hvis deres bil er mindst 13 år, og de beslutter at lade den skrotte. Halvdelen af beløbet udbetales af staten og den anden halvdel af bilforhandlere.
 De østrigske bilforhandlere er særdeles tilfredse med ordningen.
 - Vi er meget tilfredse med økobonussen, siger formanden for det østrigske bilforhandlere, Gustav Oberwallner. 
 Såvel General Motors som Volkswagen har også konstateret et øget salg af nye biler på grund af skrotpræmien. 
 30.000 biler er ifølge APA omfattet af den ny skrotbonus, der gælder resten af året med mindre budgettet på 45 millioner euro (godt 337 millioner kroner) er brugt op inden da.
