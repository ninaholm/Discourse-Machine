Dansk Industri har tiltro til regeringens energiambition
Selvom regeringen har udskudt en grøn energireform, har Dansk Industri tiltro til, at man er på rette vej.


 Det ryster ikke Dansk Industris direktør for energi og klima, Troels Ranis, at regeringen søndag oplyser, at en grøn reform af energiafgifterne foreløbigt er udskudt.
For selvom Troels Ranis mener, at der er brug for ændringer, så mener han ikke nødvendigvis, at ændringerne er afhængige af en den udskudte energireform.
Hos Dansk Industri er man primært opmærksom på to særlige energiafgifter:
PSO-afgiften, der en særlig afgift, hvor pengene går til miljøvenlige initiativer. Og NOx-afgiften, der en afgift på brændsler, hvor der ved forbrænding sker udledning drivhusgasser til luften.
- Reform eller ej, så har danske virksomheder brug for konkurrencedygtige energiafgifter. Der er brug for at få løst PSO-problemet hurtigst muligt og få gjort op med NOx-afgiften, siger Troels Ranis til Ritzau og tilføjer:
- Vi har givet de her synspunkter til kende over for regeringen, og det er vores klare indtryk, at regeringen er klar til at se på de problemstillinger.
Det er landets energi- og klimaminister, Lars Christian Lilleholt (V), der i søndagens udgave af Politiken siger, at det bliver svært at nå at kigge på energiområdets skatte- og afgiftssystem inden for de næste tre-fire år.
Dansk Industris Troels Ranis hæfter sig dog også ved, at ministeren siger, at man fortsat holder fast i den oprindelige energiaftale.
- Vi mener, at det er positivt, at ministeren klart bekræfter, at energiaftalen står ved magt. Og udmeldingen betyder heller ikke, at den grønne omstilling er udskudt, for der er fuld gang i energiomstillingen i Danmark, siger Troels Ranis.
