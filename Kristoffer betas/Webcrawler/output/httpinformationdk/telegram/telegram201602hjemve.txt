Hjemvendte mænd fra zikalande skal på med kondomet
Mænd, som har rejst i områder med zikavirus, skal bruge kondom, hvis partneren er gravid, lyder ny anbefaling.


 Når mænd fremover vender hjem fra et zikaramt land til en gravid kone eller kæreste, bør de bruge kondom.
Sådan lyder det fra Sundhedsstyrelsen, der har opdateret retningslinjerne for håndteringen af zikavirus. Anbefalingen gælder også, hvis kvinden ikke er gravid, men har mulighed for at blive det.
Selv om manden ikke har fået påvist infektion med zika, bør han beskytte sig med kondom i 28 dage, efter at han er kommet hjem, hvis han har en gravid partner, lyder det.
Hvis manden derimod har fået påvist zikavirus, bør parret beskytte sig med kondom i seks måneder, efter at han er blevet rask. Tidligere lød rådet kun på to måneder.
De nye anbefalinger fra Sundhedsstyrelsen lægger sig op ad de seneste retningslinjer fra Det Europæiske Center for Sygdomsforebyggelse og kontrol, som opdaterede sin risikovurdering 8. februar.
 Anbefalingerne er en ekstra sikkerhed, for man ved endnu ikke ret meget om den seksuelle overførelse af smitten. Der er kun kendskab til ganske få tilfælde, hvor virusset har smittet gennem sex.
Normalt smitter zika ved myggestik fra myggearten Aedes, der er udbredt på store dele af kloden - dog ikke i Danmark.
Virusset mistænkes for at give fostre alvorlige misdannelser af hovedet, hvis en gravid bliver smittet. Derfor kan virusset være et problem hos gravide, men hos andre giver den i de fleste tilfælde slet ikke symptomer.
Ud over anbefalingerne til brug af kondom har Sundhedsstyrelsen også opdateret sine anbefalinger til hjemvendte gravide.
Nu skal alle gravide, der kommer hjem fra et område med zikavirus, have taget en blodprøve efter hjemkomst - uanset om de har symptomer på zika eller ej.
Tidligere var det en individuel anbefaling, om en gravid kvinde uden symptomer skulle have taget en blodprøve.
