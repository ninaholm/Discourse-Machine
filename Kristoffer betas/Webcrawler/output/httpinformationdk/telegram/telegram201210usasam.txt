USA's ambassade i Stockholm er evakueret
Brev med hvidt pulver er modtaget på den amerikanske ambassade, der er rømmet på grund af sikkerhedsrisiko.


 USA's ambassade i Stockholm blev onsdag formiddag evakueret, efter at missionen havde modtaget et mistænkeligt brev.
Det svenske politi et meget tilbageholdende med at give oplysninger om brevet.
 - Et hvidt pulver er lækket inde på ambassaden, siger en talskvinde for brandvæsnet i Stockholm til Expressen.
Området omkring den amerikanske ambassade er afspærret, og bombeteknikere er på stedet for at undersøge brevets indhold.
 Omkring 150 personer arbejder på den amerikanske ambassade i den svenske hovedstad.
En talsmand for ambassaden, Jeff Anderson, siger, at bygningen er rømmet på grund af "en mulig sikkerhedsrisiko".
- Vi arbejder sammen med de svenske myndigheder, siger Anderson.
Svensk politi siger på dets officielle hjemmeside, at en patrulje er blevet sendt til ambassaden.
 Politiet har ikke bekræftet oplysninger fra det svenske nyhedsbureau TT om, at et hvidt pulver er blevet sendt til ambassaden, men en politimand siger, at "brevet havde et indhold, som man normalt ikke ville vente at modtage på en diplomatisk mission".
