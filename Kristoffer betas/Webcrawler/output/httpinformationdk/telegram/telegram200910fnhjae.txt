FN vil hjælpe svigtede grønlandske børn



 Grønland og FN´s humanitære børneorganisation Unicef forstærker samarbejdet for at hjælpe truede børn. Repræsentanter for FN-organisationen har netop været i Grønland, og der ventes præsenteret konkrete projekter for børn de kommende måneder.
 Unicef-direktør Philip O´Brian siger, at det står klart for Unicef, at nogle børn i Grønland vokser op med problemer, der truer deres velfærd.
 - Men det står også klart, at der i Grønland er vilje til at gøre noget ved problemerne og der allerede foregår en omfattende indsats over for disse børn, siger han i en pressemeddelelse.
 FN-repræsentanter mødtes for nylig med hjemmestyrets departement for sociale anliggender. 
 - Det glæder mig, at der er internationale organisationer, hvis erfaring vi kan drage nytte af her. Med en samlet indsats mellem selvstyret og organisationer bliver arbejdet med børn i Grønland styrket, siger Maliina Abelsen fra selvstyret.
 Først på året viste en undersøgelse, at omkring en tredjedel af de grønlandske børn har det svært, og hvert syvende barn lever med omsorgssvigt i familien. En del går sultne i seng.
 Og danske politikere kritiserede deres grønlandske kolleger for at gøre for lidt for at finde en løsning for blandt andre de sultende børn. 
