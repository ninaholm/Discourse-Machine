Lavrov: Vi er parat til at gøre alt for fred i Ukraine
Styret i Kijev bombarderer konstant byer i det østlige Ukraine, siger Ruslands udenrigsminister.


 Ruslands udenrigsminister, Sergej Lavrov, siger til USA's udenrigsminister, John Kerry, at Moskva er parat til at gøre alt, hvad det kan, for at få de krigende parter i Ukraine til at finde frem til en fredelig løsning.
I en erklæring fra det russiske udenrigsministerium efter en telefonsamtale mellem Lavrov og Kerry hedder det, at "Lavrov understregede, at Rusland er parat til at gøre alt, hvad der er muligt, for at sikre en fredelig løsning."
Under samtalen foreslog Kerry, at flere lande bliver inddraget i den internationale gruppe, som forsøger at få reelle forhandlinger i stand mellem Ukraines regering og de russiske-støttede oprørere.
Moskva siger, at "ethvert virkeligt resultat kun kan opnås gennem en direkte dialog".
Lavrov beskylder styret i Kijev for "konstant at bombardere byer i det østlige Ukraine".
 - Eskaleringen i kampene er en følge af, at de ukrainske styrker groft krænker en fredsaftale, som er indgået i Minsk, ved konstant at bombardere beboelsesområder.
Ukraines præsident, Petro Porosjenko, siger, at han ikke ser noget alternativ til en våbenhvile.
 - Ukraine går ind for en fredelig løsning. Vi ser intet alternativ til Minsk-aftalen, siger den ukrainske præsident.
Kampene er eskaleret i det østlige Ukraine i den seneste tid, samtidig med at flere forskellige diplomatiske initiativer også synes at blive intensiveret.
 Ifølge den tyske udenrigsminister, Frank-Walter Steinmeier, har Ukraine og Rusland forhandlet sig frem til indførelsen af sikkerhedszoner og en tilbagetrækning af tunge våben i det østlige Ukraine.
- Endelig er vi nået frem til en aftale om, at tilbagetrækningslinjen, der er nævnt i Minsk-aftalen, vil blive grænsen for tilbagetrækningen af tunge vågen, der vil begynde nu, sagde Steinmeier tidligere på ugen ifølge nyhedsbureauet Reuters.
- Meget afhænger dog af, om det, vi nu har aftalt, ikke kun står på papiret, men også vil ændre situationen i landet, tilføjede han.
Over 4800 mennesker er siden april blevet dræbt under konflikten i Ukraine.
