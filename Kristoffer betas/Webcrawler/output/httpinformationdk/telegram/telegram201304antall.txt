Antallet af terroranslag i EU steg betydeligt i 2012
Antallet af terrorangreb steg 26 procent i 2012 i forhold til 2011, viser årsrapport fra Europol.


 Terrortruslen mod EU-landene er øget, efter at der i 2012 skete væsentligt flere anslag end året før, viser nye tal fra den pan-europæiske politistyrke Europol.
Den årlige rapport fra styrken, der offentliggøres mindre end to uger efter bombeangrebet på Boston Marathon, viser, at der skete 219 gennemførte eller mislykkede terroranslag i EU-landene i 2012 - de fleste af dem i Frankrig og Spanien.
I forhold til året før var det en stigning på 26 procent. Der skete 174 angreb i 2011.
Europol definerer et "terrorangreb" som en handling, der har til hensigt at forvolde alvorlig skade på et land eller en international organisation, og som skal sprede skræk hos en befolkning, lægge pres på en regering eller destabilisere økonomiske, politiske og sociale strukturer.
- Truslen fra terrorisme ... er fortsat stærk i Europa. Den fortsætter også med at blive udviklet fra netværk og strukturerede grupper til mindre grupper i EU og til solo-terrorister, hedder det i rapporten.
17 mennesker blev dræbt sidste år ved sådanne episoder, hvor personer handlede alene. I 2011 kostede denne type angreb to menneskeliv.
Truslen fra religiøst inspirerede personer er stor, og der henvises blandt andet til Frankrigs 23-årige Mohamed Merah, der havde algerisk baggrund. Han dræbte tre soldater, tre jødiske børn, og en jødisk lærer i marts 2012.
Han blev selv senere dræbt af politiet.
Rapporten viser, at internettet fortsat spiller en stor rolle for mindre grupper og solo-terrorister, som anvender det ved planlægning af angreb og kontakter til ligesindede.
Europol fremhæver også, at der rejser flere og flere borgere fra EU til konfliktzoner - deriblandt Syrien, Mali og Somalia - for at tage del i kampe.
Efter drabet på 77 mennesker i Norge 2011 begået af højreekstremisten Anders Behring Breivik, har EU's regeringer optrappet overvågning af stærkt højreorienterede grupper.
