Ni er døde under voldsomt uvejr i Italien
Mudderskred og oversvømmelser koster ni livet i det nordvestlige Italien. Regnen fortsætter.


 Broer er skyllet væk, og mudderskred og oversvømmelser er væltet ind over landsbyer i de italienske provinser Toscana og Liguria under et uvejr, der har kostet ni mennesker livet.
Der er faldet op mod 500 millimeter regn på bare få timer natten til tirsdagen og i løbet af onsdagen, siger meteorologer.
Fem mennesker savnes fortsat.
Det værst ramte område er Spezia, hvor syv mennesker er omkommet. To lig er fundet i det nordlige Toscana.
Myndighederne i Spezia fortæller, at en 50-årig kvinde og et ældre ægtepar blev revet med af et mudderskred og døde.
En anden kvinde blev trukket med af mudderet over en strækning på en kilometer. Hun blev fundet i live stærkt chokeret.
En talsmand for redningstjenesten i Liguria kalder situationen alvorlig, "særligt fordi vi ikke har nogen nyheder om, hvad der sker i isolerede områder".
Det kraftige regnvejr, der har ramt fra det nordlige til det sydlige Italien, fortsætter.
I Spezia og Liguria opfordrer myndighederne beboere til at holde sig inden døre og lade være med at køre bil.
Italiens hovedstad, Rom, blev for fem dage siden lammet af en heftig storm, som oversvømmede byen, standsede den offentlige transport og tvang byens indbyggere til at holde sig indenfor.
