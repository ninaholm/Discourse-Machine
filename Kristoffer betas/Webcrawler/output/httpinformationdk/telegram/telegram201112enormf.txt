Enorm folkemængde mindes Kim Jong-il
Titusindvis af nordkoreanere er samlet for at sige endeligt farvel til den afdøde leder Kim Jong-il.


 Langt over 10.000 mennesker står torsdag opmarcheret på en åben plads i Nordkoreas hovedstad, Pyongyang, for at sige et sidste farvel til landets nyligt afdøde leder Kim Jong-il.
De mange sørgende nordkoreanere står på rad og række som en hær, men mange af dem er klædt i civil.
Trods koldt vintervejr står folk på pladsen som stenstøtter, mens de hører en tale af Kim Yong-nam - en af landets vigtigste politiske ledere. I talen bliver den afdøde diktator hyldet som en revolutionær leder, der har levet et nobelt liv.
Kim Jong-ils søn og efterfølger, Kim Jong-un, står ved siden af talerstolen sammen med flere andre politiske og militære ledere. Fra deres plads har de udsigt over den enorme folkemængde.
Torsdagens mindeceremoni sætter punktum for markeringen af Kim Jong-ils død. Senere på dagen vil der blive holdt tre minutters stilhed over hele landet, skriver nyhedsbureauet AFP.
Et langt mere larmende punkt er stadig tilbage: Toge, skibe og biler ventes at "tude" i kor som et sidste farvel til "Den Kære Leder".
Onsdag gik Kim Jung-ils søn og efterfølger, Kim Jong-un, og andre højtstående militærpersoner og embedsmænd ved siden af rustvognen, som trillede med den "Kære Leders" båre på taget.
Titusindvis af hysterisk grædende nordkoreanere og soldater fulgte kisten, mens FN flagede på halv.
Den beslutning vækker harme i organisationen FN Watch.
- Dette er en dag, hvor FN burde vise solidaritet med ofrene og ikke med gerningsmanden, siger organisationen i en pressemeddelelse.
Frygtet af sit folk og hånet i Vesten regerede Kim Jong-il med propaganda, kontrol og aparte myter i 17 år Nordkorea med en jernnæve.
Efter hans død som 69-årig den 17. december arbejder propagandamaskinen med uformindsket styrke.
