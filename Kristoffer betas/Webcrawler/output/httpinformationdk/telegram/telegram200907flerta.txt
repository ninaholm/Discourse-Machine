Flertal vil overvåge Bondam og Ritt



 Et flertal på Christiansborg vil sætte hele Københavns Kommune under administration.
 Ifølge Berlingske Tidende er der i flere måneder ikke blevet betalt regninger fra forvaltningens leverandører, og der findes konti, som ikke er blevet afstemt i årevis.
 Det får flere politiske partier til at kritisere kommunen og i særdeleshed Klaus Bondams (R) teknik- og miljøforvaltning.
 - Det er meget bekymrende og helt uacceptabelt, at forvaltningen ikke har været i stand til noget så basalt som at betale regninger. Det må få konsekvenser for de ansvarlige, siger Socialdemokraternes kommunalordfører, Rasmus Prehn, der finder det oplagt at iværksætte en ekstern revision af hele kommunen.
 Også Dansk Folkeparti er klar med et krav om revision af kommunen.
 - Sagen beviser, at der er behov for, at de modtager noget kvalificeret hjælp. Jeg mener, at Indenrigsministeriet eller nogle af økonomikonsulenterne under KL bør hjælpe kommunen i den periode, som skal til. Vi taler i hvert fald om et år, siger partiets kommunalordfører, Hans Kristian Skibby, til Berlingske Tidende.
 SF betegner en revision af Københavns Kommune som "oplagt". Også Venstre støtter den eksterne revision af landets største kommune, medmindre Ritt Bjerregaard og Klaus Bondam straks giver en meget god forklaring.
