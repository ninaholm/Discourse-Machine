Aftaleforslag i gældsstrid er klar i USA
Forhandlerne i USA er enige om et aftaleforslag om gældsloftet, oplyser ABC tv. Nu skal Kongressen briefes.


 Ledere i USA's kongres er gået i gang med at briefe deres partifæller om et aftaleforslag om gældsloftet, som forhandlere har udarbejdet.
Kilder i Kongressen siger til den amerikanske tv-kanal ABC News, at aftalen indebærer, at gældsloftet øges med op mod 2400 milliarder dollar, og at der foretages nedskæringer for mere end 1000 milliarder dollar over de kommende 10 år.
Desuden skal der nedsættes et nyt kongresudvalg, der skal anbefale yderligere nedskæringer for over 1000 milliarder dollar, meddeler ABC News.
Forslaget betyder også, at præsident Barack Obama ikke skal ud i endnu en opslidende strid om en ny forøgelse af gældsloftet forud for præsidentvalget næste år.
Lørdag aften dansk tid meddelte ledende republikanere i Senatet og Repræsentanternes Hus, at de havde indledt "seriøse" forhandlinger med Obama for at få hævet gældsloftet på 14.300 milliarder dollar.
