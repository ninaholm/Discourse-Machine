Regeringens spindoktorer kostede 37 millioner sidste år
Udenrigsministeriet, Økonomiministeriet og Statsministeriet er i top, når det gælder udgifter til spindoktorer


 Udgifterne til regeringens "særlige rådgivere" - eller i folkemunde blot spindoktorer - rundede sidste år 37 millioner kroner.
Det viser en opgørelse fra Finansministeriet.
Ministeriet med de fleste udgifter var Udenrigsministeriet, der udbetalte godt 4,3 millioner kroner til rådgiverne. Men under ministeriets tag er der både udenrigsminister Martin Lidegaard (R) og udviklingsminister Mogens Jensen (S).
Økonomiministeriet udbetalte over 3,2 millioner kroner til særlige rådgivere. Men her var der også en udskiftning på ministerposten, da Margrethe Vestager (R) sidste år blev udnævnt til EU-kommissær og overlod hvervet til partifællen Morten Østergaard.
På tredjepladsen kommer Statsministeriet, hvor udgifterne til Helle Thorning-Schmidts to særlige rådgivere endte på den anden side af 2,8 millioner kroner.
Udgifterne dækker dog ikke løn alene. Der er i opgørelsen også indregnet udgifter til blandt andet rejser og arbejdsredskaber.
En særlig rådgiver må ikke tjene mere end sin minister. Faktisk er der sat meget præcise maksimumregler for aflønning af spindoktorer: De må højst indkassere 75 procent af deres ministers løn.
Dog må spindoktorerne for de mest centrale ministre - dem med plads i regeringens koordinations- eller økonomiudvalg - tjene 85 procent af ministerens løn.
De centrale ministre har desuden ret til to særlige rådgivere, hvor resten har ret til én.
I 2013 var udgifterne til spindoktorernes løn godt 23 millioner kroner - men det var altså udelukkende i lønkroner og ikke en oversigt over de samlede udgifter.
Men går man længere tilbage i tiden, er der ingen tvivl om, at udgifterne er steget. i 2009 var udgifterne 16,5 millioner, mens det i 2002 var 6,5 millioner kroner.
