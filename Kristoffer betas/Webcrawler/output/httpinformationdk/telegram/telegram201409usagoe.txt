USA gør nyt forsøg på at opnå atom-enighed med Iran
De to lande mødes i Geneve i et nyt forsøg på at sparke liv i forhandlingerne om Irans atomprogram.


 Forhandlere fra USA og Iran mødes torsdag og fredag i den schweiziske by Geneve for at fortsætte forhandlingerne om Irans omstridte atomprogram.
Det oplyser det amerikanske udenrigsministerium onsdag.
Forhandlingerne om at lave en langsigtet aftale mellem Iran på den ene side og seks internationale stormagter på den anden blev i sommer udskudt, så den nye deadline nu er 24. november.
Det er USA, Storbritannien, Frankrig, Tyskland, Rusland og Kina, der har deltaget i arbejdet med at fastsætte begrænsninger for det iranske atomprogram som modydelse for, at de internationale sanktioner mod iranerne gradvist nedtrappes.
De seks lande kaldes også for P5+1-gruppen med henvisning til de fem permanente medlemmer af FN's Sikkerhedsråd samt Tyskland.
- Disse bilaterale samtaler vil finde sted i konteksten af P5+1-gruppens atomforhandlinger, som ledes af EU's udenrigschef, Cathy Ashton, lyder det i udtalelsen fra det amerikanske udenrigsministerium.
Blandt de amerikanske forhandlere er blandt andet viceudenrigsminister Bill Burns, mens det ikke står klart, hvilke forhandlere Iran stiller med.
Tidligere på ugen udtalte Irans udenrigsminister, Mohammad Javad Zarif, sig i positive vendinger om forhandlingsklimaet mellem Iran og Vesten, efter at han havde holdt møde med Catherine Ashton i Teheran.
Iran har ikke kommenteret på oplysningerne fra USA om de nye forhandlinger torsdag og fredag.
USA og flere andre lande mistænker Iran for at udvikle atomvåben under dække af et - på overfladen - fredeligt atomprogram. Iran har hele tiden fastholdt sin ret til at producere atomkraft til fredelige formål.
