KORR: Onsdagens aktier: Dansk marked hang efter de europæiske



 
Korr: Kursen på FLSmidth rettet i 10. afsnit
Modsat Europa var der fald på et afventende dansk aktiemarked onsdag, hvor indekstunge Novo Nordisk blandt andre trak C20 Cap-indekset ned i et marked, der fortsat har det meste fokus rettet mod Grækenland.
Det danske eliteindeks lukkede 0,3 pct. lavere i 968,53, mens de store aktieindeks i Frankrig, Storbritannien og Tyskland omvendt lå i plusser på 0,7-0,9 pct. ved dansk lukketid.
Ifølge Jesper Bamberger, der er senioraktierådgiver i Nordea, skal man ikke lægge så meget i, at det danske eliteindeks faldt i modsætning til de fleste steder Europa. Han peger på, at det primært er C20 Cap-indeksets sammensætning, som forklarer tilbagegangen.
- Danmark er lidt undtagelsen i dag, men det er mere sammensætningen af C20, som er årsag til det. Vi har blandt andre Novo Nordisk, som er med til at trække indekset ned i Danmark, siger Jesper Bamberger, der dog ikke har nogen forklaring på Novos dyk på 0,7 pct. til 363,70 kr.
Han vurderer, at fremgangen rundt i Europa var mere retvisende for den stemning, der i øjeblikket hersker på finansmarkederne.
Fokus er rettet mod Grækenland, og selv om det gjorde ondt og var overraskede, at grækerne mødte op til forhandlinger i Bruxelles uden nye forslag tirsdag, så beroligede det finansmarkederne, at der kom en ny køreplan for de videre forhandlinger.
Dermed er der lagt op til, at der kan komme en form for afklaring søndag, når stats- og regeringscheferne i EU stikker hovederne sammen.
Blandt enkeltaktierne var der en positiv nyhed fra ingeniørkoncernen FLSmidth, som har underskrevet en betinget kontrakt om levering af udstyr til den russiske cement- og mineralproducent Pikalovo Soda.
Der var medierygter om, at kontrakten havde en værdi af omkring 450 mio. kr., hvilket det danske selskab dog hverken be- eller afkræftede.
FLSmidth-aktien faldt 1,0 pct. til 309,90 kr., men lå allerede inden annonceringen af ordren i negativt terræn.
- Det er selvfølgelig en positiv nyhed for FLSmidth, men ikke noget, der skal rykke aktien, og ordren skal også lige blive endelig. Jeg tror i stedet, at faldet i FLS skal ses i lyset af faldende råvarepriser og uro på aktiemarkederne i Kina, siger Jesper Bamberger til Ritzau Finans.
Der var også nyt fra A.P. Møller-Mærsks containerben, Maersk Line, der onsdag annoncerede, at det har bestilt ni 353 meter lange skibe med en kapacitet på 14.000 tyvefodscontainere (teu) for omkring 7,4 mia. kr.
Med onsdagens bestilling er ordrebogen oppe på godt 0,5 mio. teu, svarende til 16 pct. af flåden, eksklusive optioner.
Ordren havde dog ingen indflydelse på Mærsks B-aktie, der lukkede helt uændret i 11.610 kr. og tog en plads i den øverste halvdel af C20 Cap-indekset.
Helt i toppen af indekset sluttede TDC, der steg 1,6 pct. til 49,24 kr., efter at det amerikanske finanshus JPMorgan lagde en tokrone på kursmålet til 49 kr. Teleselskabet blev efterfulgt af DSV og GN Store Nord, der steg 1,1 pct. til 218,40 kr. og 0,7 pct. til 137,90 kr.
Uden for det fine selskab fik forsikringskoncernen Topdanmark et klap på skulderen af den schweiziske storbank Credit Suisse, der hævede sin anbefaling til "neutral" fra "underperform". Det gav et løft til Topdanmark-aktien, der steg 1,2 pct. til 180,30 kr.
