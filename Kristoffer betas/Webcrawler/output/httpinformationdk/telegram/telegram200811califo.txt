Californien stemte nej til homoægteskaber



 Nok har amerikanerne valgt en farvet demokrat som deres kommende præsident, men forandringens vinde blæser med vekslende styrke inden for en række sociale, kulturelle og værdipolitiske sager.
 Det viser afstemningsresultater fra flere delstater, hvor vælgerne i forbindelse med gårsdagens valg kunne stemme om blandt andet homoægteskaber, abort og stamcelleforskning.
 I Californien står bøsser og lesbiske til at miste retten til at blive gift, mens vælgerne i Florida og Arizona har besluttet, at homoægteskaber skal forbydes helt.
 I Colorado stemte vælgerne nej til et forslag, der i praksis ville have sidestillet abort med drab ud fra en definition af, at livet begynder ved undfangelsen.
 I South Dakota var der forslag om at forbyde abort, medmindre der var fare for morens liv eller hun var blevet gravid som følge af voldtægt eller incest. Også her vendte vælgerne tommelfingeren nedad.
