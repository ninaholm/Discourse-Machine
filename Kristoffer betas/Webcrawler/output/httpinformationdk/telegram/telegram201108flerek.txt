Flere kvinder får tilbudt kræftvaccine
Alle kvinder op til 26 år kan nu gratis få vaccine mod livmorhalskræft, som er meget udbredt i Danmark.


 Efter lang tids debat tilslutter regeringen sig nu kravet fra eksperter samt Socialdemokraterne og SF om at udbrede HPV-vaccinen mod livmorhalskræft til kvinder op til 26 år.
Hidtil har det kun været piger i 12 års alderen, der har kunnet få vaccinen gratis. Suppleret med et midlertidigt tilbud i 2009 og 2010 for piger i alderen 13-15 år. Dermed har alle piger, der i dag er 18 år, fået tilbudt vaccinen. Men nu udvides tilbuddet altså markant.
- Vi ved, at den store indsats skal gøres for pigerne før den seksuelle debut. Men efter at have lyttet til Sundhedsstyrelsen er vores vurdering, at det rigtigste er at give tilbuddet til alle under 26 år, siger indenrigs- og sundhedsminister Bertel Haarder (V) i en pressemeddelelse.
Danmark var blandt de første lande i verden til i 2009 at tilbyde HPV-vaccinen. Men vi er også blandt de lande, hvor livmorhalskræft er mest udbredt.
Studier viser, at der er en gevinst for unge piger op til 24 år ved vaccinen. Enkelte lande som Australien vaccinerer dog helt op til 26 år, og den kurs har Sundhedsstyrelsens lagt sig efter. Beslutningen betyder, at de piger, som af den ene eller anden årsag ikke i første omgang blev vaccineret, nu får tilbuddet igen.
Statens Serum Institut, der står for indkøb af vaccinerne, undersøger i øjeblikket, hvor hurtigt udvidelsen af vaccinationsprogrammet kan se ske. Det ventes at ske i starten af 2012. Udvidelsen falder sammen med et betydeligt prisfald for vaccinen, hvor medicinen er faldet til en fjerdedel.
Sundhedsstyrelsen har trods stor debat ikke anbefalet, at HPV-vaccinen tilbydes drenge. Baggrunden er, at den hyppigste form for HPV-relateret kræft er livmorkræft, og den får drenge naturligvis ikke. Samtidig er vaccinen endnu ikke godkendt af de europæiske lægemiddelmyndigheder til forebyggelse af forstadier til kræft hos drenge.
