Europa siger ja til irsk bøn om hjælp
Eurolandenes finansministre har modtaget anmodning fra Irland om økonomisk hjælp, og de godkender en treårig genopretningsplan til knap 700 milliarder kroner


 Irland har bedt EU om en økonomisk redningspakke, oplyser eurolandenes finansministre efter et telefonisk møde søndag aften.
Irland har bedt om at komme ind under EU's stabilitetspagt (EFSF), som blev aftalt, efter at Grækenland tidligere på året balancerede på kanten af en statsbankerot.
- Irland har bedt om hjælp fra EFSF, og Slovakiet er gået sammen med de andre parter i eurozonen og har godkendt det, siger Slovakiets finansminister Ivan Miklos ifølge nyhedsbureauet Reuters.
EU's finanskommissær, Olli Rehn, siger søndag aften, at EU og Den Internationale Valutafond (IMF) har sagt ja til en treårig genopretningsplan. Det er en plan til 80-90 milliarder euro (596-671 milliarder kroner).
Den britiske regering sagde tidligere på aftenen, at den er "tæt involveret" i forhandlingerne om, hvor meget irerne skal have, og hvilken form redningspakken skal have. Storbritannien er ikke euro-medlem.
Den irske regering førte søndag aften kriseforhandlinger. Målet er at enes om en flerårig genopretningsplan.
Den tyske finansminister, Wolfgang Schäuble, siger, at en hjælpepakke ikke bare udløses per automatik.
Forhandlinger i de kommende dage skal vise, om Irland vil leve op til skrappe betingelser, og regeringen i Dublin skal sandsynliggøre, at det løser problemerne, siger Schäuble.
- Vi forsvarer ikke bare en medlemsstat, men vores fælles valuta, siger han.
Også EU-lande uden for eurozonen bidrager til EU's stabilitetspagt, og det gælder også Danmark.
Finanskrisen i 2008 fik det irske boligmarked og bankerne til at bryde sammen, og regeringen i Dublin har overtaget landets store banker. Økonomer har advaret om, at Irland styrer direkte mod en statsbankerot.
