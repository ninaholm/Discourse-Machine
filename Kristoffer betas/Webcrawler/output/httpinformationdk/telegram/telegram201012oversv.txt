Oversvømmelser skaber problemer på Balkan
Store dele af Balkan står under vand. Tusinder er evakueret og trafikken forstyrres.


 Flere dages voldsom regn har medført store oversvømmelser på Balkan i weekenden. I Albanien er 9000 mennesker evakueret fra deres hjem, efter at floder og vandløb har oversvømmet over 14.000 hektarer lavtliggende land. 
Værst ramt er landsbyer i Shkodra-regionen i den nordlige del af landet, hvor 4500 bygninger er beskadiget eller helt ødelagt.
Albanske myndigheder har indsat 1500 politibetjente og soldater for at hjælpe ofrene for oversvømmelserne.
Også i Montenegro, Bosnien og Serbien fortsætter oversvømmelserne med at hærge lavtliggende områder. Flere floder er gået over deres bredder, og mange veje og boliger er ødelagt.
Syd for Bulgariens hovedstad, Sofia, er der indført undtagelsestilstand, efter at de vigtigste veje til nabolandet Grækenland er spærret og visse steder beskadiget af oversvømmelser.
E-72 motorvejen mellem Sofia og Grækenland er lukket ved grænseovergangen Koulata-Promahan og bilister skal køre 100 kilometer mod øst til en anden grænseovergang. Det er floden Strouma, der skaber problemer.
Myndigheder i hele regionen taler om de værste oversvømmelser i mands minde. De materielle ødelæggelser er omfattende, men ingen tør endnu sætte tal på skaderne. 
