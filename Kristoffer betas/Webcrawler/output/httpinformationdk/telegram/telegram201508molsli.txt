Mols-Linien har fået nyt købstilbud: Salget er i gang
Kapitalfonden Polaris har fredag hævet sit købsbud til rederiet Mols-Linien fra 34 til 40 kroner per aktie.


 Kapitalfonden Polaris har fredag hævet sit bud på rederiet Mols-Linien. Det fremgår af en fondsbørsmeddelelse fra Polaris fredag aften, hvor der står, at selskabet hæver sit bud fra 34 kroner per aktie til 40 kroner.
Det gjorde udslaget.
Kun få timer efter oplyser Mols-Linien i en fondsbørsmeddelelse, at Finansiel Stabilitet - en af storaktionærerne - har solgt alle sine aktier i rederiet til et af kapitalfondens datterselskaber.
Polaris fremsatte i juli et købstilbud på færgerederiet.
- Efter fremsættelsen af vores oprindelige tilbud har vi løbende været i dialog med bestyrelsen og en række større og mindre aktionærer. Polaris mener fortsat, at det er i selskabets interesse at blive afnoteret og have én langsigtet ejer, siger Managing Partner i Polaris Jan Johan Kühl.
Det er på den baggrund, at selskabet har valgt at forhøje buddet, lyder det.
Ifølge Jan Johan Kühl har Nykredit Bank A/S, Finansiel Stabilitet og FS Finans III A/S, som tilsammen råder over 46 procent af aktierne i rederiet, givet et "endegyldigt og uigenkaldeligt" tilsagn om at sælge aktierne til Polaris.
Ifølge Jyllands-Postens erhvervsmedie Finans tyder alt dermed på, at salget af Mols-Linien er på plads.
Polaris skriver i fondsbørsmeddelelsen, at selskabet vil fortsætte Mols-Liniens positive udvikling i tæt samarbejde med ledelsen af rederiet. Det skal indebære flere investeringer til at sikre vækst og videreudvikling, lyder det.
Selskabet ser et potentiale i at gøre Mols-Linien til et godt alternativ til Storebæltsbroen. Blandt andet ved at sikre en "konkurrencedygtig prissætning", øge antallet af afgange og have fokus på at give en "yderligere forbedret" oplevelse for kunderne.
I juli kom det frem, at milliardæren Henrik Lind overvejede at fremsætte et bedre tilbud end Polaris. Han overvejede ifølge Finans at tilbyde 40 kroner per aktie, hvilket netop er det tilbud, som Polaris fredag er kommet med.
