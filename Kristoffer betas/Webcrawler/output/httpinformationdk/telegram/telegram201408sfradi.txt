SF: Radikale blokerer for dagpengeløsning
SF's leder, Pia Olsen Dyhr, forstår ikke, at statsministeren ikke sætter foden i over for De Radikale.


 De Radikale er mere optaget af arbejdsudbuddet i 2030 end af at løse de problemer, 40.000 arbejdsløse står med i dag.
Sådan lyder kritikken fra den tidligere regeringspartner SF, hvor partileder Pia Olsen Dyhr kritiserer regeringens indsats over for de personer, der er kommet i klemme efter dagpengereformen. Det skriver Ugebrevet A4.
- Jeg synes, det er frustrerende, at så mange mennesker falder ud af dagpengesystemet. Og jeg kan slet ikke forstå, at regeringen ikke benytter sig af muligheden for at hjælpe de mennesker.
- Jeg ved godt, at De Radikale blokerer for at løse problemet, men der må Socialdemokraterne lægge nogle muskler i at få overbevist Radikale, siger Pia Olsen Dyhr til Ugebrevet A4.
Statsministeren har afvist, at der "overhovedet" kommer ændringer i dagpengesystemet i forbindelse med de kommende finanslovforhandlinger.
Det har ført til kritik fra fagbevægelsen, Socialdemokraternes bagland samt regeringens parlamentariske grundlag, Enhedslisten og SF.
Pia Olsen Dyhr mener, at Helle Thorning-Schmidt og Margrethe Vestager bør notere sig protesterne, hvis de har ambitioner om at genvinde vælgernes tillid og dermed regeringsmagten.
- Det er uholdbart, uacceptabelt, ja, grotesk, at regeringen ikke har fået løst dagpengeproblemet. Det her handler om nogle helt rigtige mennesker af kød og blod, som står med et reelt kæmpe problem, og det bør vi som politikere se at få løst, siger Pia Olsen Dyhr.
Regeringen har nedsat en dagpengekommission, der skal kulegrave hele dagpengeområdet, men Pia Olsen Dyhr er ikke imponeret.
- Kommissionen er en undskyldning for ikke at gøre noget, siger hun til Ugebrevet A4.
De Radikale holder tirsdag sommergruppemøde, hvor målsætninger for den kommende politiske sæson skal diskuteres.
