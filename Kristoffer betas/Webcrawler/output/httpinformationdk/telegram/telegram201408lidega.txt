Lidegaard: Bred opbakning til Irak-mission
Alle partier undtagen EL er parat til at støtte plan om at sende fly med våben og ammunition til Irak.


 Der er "meget bred opbakning" til at sende et dansk Hercules-transportfly til Irak. Og flyet får lov til ikke bare at flyve med nødhjælp, men også ammunition og lette våben til kurderne, som kæmper mod Islamisk Stat i Nordirak.
Det erklærer udenrigsminister Martin Lidegaard (R) torsdag eftermiddag efter et mere end fire timer langt møde i Udenrigspolitisk Nævn.
Ministeren har fået støtte fra samtlige partier i Folketinget med undtagelse af Enhedslisten, der først på et hovedbestyrelsesmøde i weekenden tager stilling til missionen
- Vi har været i dialog med både FN og USA om, hvor vi bedst kan gøre nytte, og det er med vores transportfly til transport af både nødhjælp og våben, siger Martin Lidegaard.
FN har meddelt, at der er nok fly til at transportere nødhjælp, mens USA har efterspurgt fly til transport af våben, og det er baggrunden for beslutningen om at udvide missionen.
Ifølge Venstres formand Lars Løkke Rasmussen har der ikke været tvivl hos det store oppositionsparti om, hvorvidt man skulle støtte missionen.
- For det første er det vores opgave at træde ind og forhindre en humanitær katastrofe og for det andet, så er der også et element af selvforsvar i det her. Det vi ser i Nordirak og i dele af Syrien med ambitionen om at opbygge en islamisk stat, det er en trussel mod menneskeheden, siger Lars Løkke Rasmussen.
Han fastslår, at Venstre er parate til at give regeringen et "fleksibelt mandat", så regeringen i dialog med USA og andre allierede kan fastlægge detaljerne i bidraget. Venstre lægger dog ikke op til, at sende soldater eller kampfly til Irak.
Enhedslisten står som det eneste parti i en venteposition forud for, at forslaget behandles og ventes vedtaget onsdag i næste uge.
Venstrefløjspartiet vil først drøfte missionen på et hovedbestyrelsesmøde i weekenden, før den tager stilling til, om man vil støtte den.
Det skyldes ifølge udenrigsordfører Christian Juhl, at missionen har ændret karakter fra en humanitær opgave til en våbentransport.
- Det er en meget vigtig ændring. Den humanitære mission er der for mig at se ingen problemer i. Nu skal vi se, om vi også kan være med til at sende våben, konstaterer han.
SF har ifølge udenrigsordfører og tidligere udenrigsminister, Holger K. Nielsen, valgt at støtte missionen, fordi "folkeretten er i orden" og aktionen skal stoppe Islamisk Stats massakre i Nordirak.
