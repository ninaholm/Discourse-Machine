Muhammed-protester i Kabul: Død over USA
Muhammed-filmen får nu også afghanere til at demonstrere, men foreløbig er protesterne fredelige i hovedstaden


 Gaderne i den afghanske hovedstad, Kabul, er søndag blevet fyldt med omkring 1500 demonstranter, der protesterer over en kontroversiel amatørfilm om profeten Muhammed.
Demonstranterne er primært studerende fra universitetet i Kabul, som råber antiamerikanske slogans, da filmen "Innocence of Muslims", der angiveligt gør grin med Muhammed, er produceret i USA.
Amatørfilmen blev lagt på internettet på årsdagen for terrorangrebet på USA 11. september 2001.
Men selvom demonstranterne blokerer vejene og råber "Død over Amerika", er der foreløbig ingen meldinger om voldelige sammenstød.
- Demonstrationen er fredelig. Der er omkring 1500 studerende, som er samlet her og protesterer mod filmen, siger den lokale politimester Faizullah til AFP.
Han understreger dog, at sikkerheden er skærpet i den afghanske hovedstad.
Også i den vestafghanske by Herat har hundredvis sat ild til billeder af USA's præsident, Barack Obama, og det amerikanske flag for at tage afstand fra filmen.
Afghanistan er kendt for voldelige gadeprotester - især når det handler om fornærmelser mod islam - men indtil videre har protesterne mod filmen været rolige.
I den østlige provins Nangarhar satte demonstranter fredag ild til et billede af Obama, mens klanoverhoveder og islamiske gejstlige har udlovet en dusør på over en halv million kroner for filmens producer.
Filmen har udløst uroligheder i flere lande i blandt andet Mellemøsten og Nordafrika. Flere er blevet dræbt og adskillige såret under sammenstød mellem demonstranter og politi i blandt andet Yemen.
