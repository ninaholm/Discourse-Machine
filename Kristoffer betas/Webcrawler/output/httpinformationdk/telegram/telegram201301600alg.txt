600 algeriere meldes befriet ved gasanlæg
600 algeriere skal være befriet ved en militæraktion ved gasanlægget In Aménas, skriver nyhedsbureauet APS.


 I alt 600 algeriere er befriet ved en militæraktion ved gasanlægget In Aménas, skriver Algeriets statslige nyhedsbureau APS. Også fire udlændinge er blevet befriet - nemlig to briter, en franskmand og en kenyaner.
En af gidseltagerne har meldt 34 udenlandske gidsler dræbt til et nyhedsbureau i Mauretanien, men disse oplysninger er ikke bekræftet fra andet hold.
Der er rapporter om, at gidseltagerne stadig har syv gidsler.
En gruppe, der kalder sig "Blodets Bataljon", stormede gasanlægget onsdag i et forsøg på at få Frankrig til at indstille en militær kampagne mod islamister i nabolandet Mali.
Et øjenvidne i nærheden af gasanlægget bekræfter over for Reuters, at "mange er blevet dræbt på stedet."
Et øjenvidne siger til Reuters, at køretøjer, som gidseltagerne har brugt for at komme frem til stedet, er blevet ødelagt af det algeriske militær.
Gidselkrisen har trukket Algeriet ind i Mali-konflikten, hvor algerierne ellers har været imod en militær intervention.
De algeriske myndigheder har i lang tid insisteret på en politisk løsning på situationen i nabolandet Mali. Men gidselkrisen i Sahara, der kommer efter Algeriets beslutning om at støtte Frankrig logistisk, har fremtvunget en kursændring i landet.
Ifølge efterretninger er det den algeriske terrorist Mokhtar Belmokhtar, også kendt som "den enøjede", der står i spidsen for gidseltagerne. Belmokhtar er et velkendt og berygtet navn hos de internationale myndigheder.
