Omkring 175 meldes dræbt ved brand i Ghana
- Det var en eksplosiv brand. Folk på benzinstationen havde ikke en chance for at slippe væk, siger brandfolk.


 Omkring 175 mennesker er blevet dræbt ved en eksplosion på en tankstation og i forbindelse med store oversvømmelser i gaderne i Ghanas hovedstad, Accra, siger embedsmænd i byen til BBC.
Røde Kors siger, at antallet af dræbte har passeret 150, og den ghanesiske præsident, John Dramani Mahama, betegner tabet af menneskeliv som "katastrofalt."
- En masse mennesker har mistet livet, og jeg har ingen ord, siger Mahama, som har erklæret tre dages landesorg fra mandag.
Præsidenten, der har besøgt den udbrændt tankstation, siger, at myndighederne vil gribe ind over for byggeri i floderne, hvilket synes at være en del af baggrunden for oversvømmelserne.
- Tiden er inde til, at vi flytter huse fra vandet, siger Mahama.
 Ulykken skete onsdag aften, da mange mennesker havde søgt tilflugt på en tankstation, fordi det havde styrtregnet i det vestafrikanske land.
 Det var en brand i en lastbilterminal i nærheden, der spredte sig til tankstationen og andre bygninger, da oversvømmelserne fik benzin til at flyde væk fra tankstationen.
 - Det var en eksplosiv brand, så folk, der søgte ly på benzinstationen, ikke havde en chance for at slippe væk, siger en talsmand for brandvæsnet.
Alting tyder på, at branden opstod ved et tilfælde.
Brandfolk kæmpede i mange timer for at slukke branden, mens politiet og andre redningsfolk forsøgte at redde folk, der lå fastklemt under de sammenstyrede bygninger, siger byens borgmester, Oko Vanderpurije
Flere døgn med massiv regn har ført til oversvømmelser i flere områder af Accra, hvor huse og biler står under vand efter voldsomme tropiske regnskyl.
Ghana er et af Afrikas mest stabile demokratier, og landets eksport af guld, kakao og olie har gjort det til et af de hurtigst voksende økonomier på kontinentet.
