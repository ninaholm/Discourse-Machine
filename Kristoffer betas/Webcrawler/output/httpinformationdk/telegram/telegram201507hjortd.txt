Hjort: Danmark taber intet ved at støtte Grækenland-lån
Der skal ikke ske en formel godkendelse i Folketinget, før Danmark kan støtte et overgangslån til Grækenland.


 Finansminister Claus Hjort Frederiksen (V) støtter et overgangslån til Grækenland, da Danmark ikke skal hæfte for noget, hvis det kriseramte land ikke betaler pengene tilbage.
Sådan lyder det torsdag aften fra ministeren i en skriftlig kommentar til Ritzau.
 - Eurolandene har taget et stort ansvar. Vi kan hjælpe dem ved at støtte et kortvarigt EU-lån til Grækenland, indtil eurolandenes lån er på plads, siger Claus Hjort Frederiksen.
Alt tyder på, at pengene skal udbetales fra de 28 EU-landes fælles redningsfond, EFSM.
Det har flere lande udtrykt stærk utilfredshed med, da de mener, at det kun er de lande, der er medlem af euroen, der bør stå for lånet til Grækenland.
Men Claus Hjort Frederiksen forsikrer om, at Danmark trygt kan gå med til at yde lånet på samlet cirka 52 milliarder kroner.
- Der er stillet sikkerhed for vores andel af lånet, så vi ikke taber penge, hvis Grækenland ikke betaler tilbage. Regeringen støtter derfor lånet, idet der er fundet en model, som alle lande kan leve med - også Storbritannien, som har været mest kritisk, siger han.
Aftalen skal formelt godkendes af EU-landene fredag.
Der skal ikke ske nogen formel godkendelse af lånet i Danmark, da der ifølge Finansministeriet blev givet mandat i Folketinget til at yde sådanne lån ved etableringen af redningsfonden tilbage i 2010.
Overgangslånet skal dække Grækenlands akutte økonomiske behov, indtil en ny støtteordning er på plads.
Onsdag over midnat stemte et stort flertal i det græske parlament for første del af en reformpakke, som skal bane vejen for, at Grækenland kan få en ny hjælpepakke på op til 86 milliarder euro, hvilket svarer til cirka 645 milliarder kroner.
Men indtil den endelige hjælpepakke er forhandlet på plads, har landet altså brug for et overgangslån.
