S: For tidligt at udelukke folkeafstemning
Trods EU-meldinger om respekt for dansk euroforbehold, er det for tidligt at udelukke folkeafstemning, siger S


 En folkeafstemning om den europæiske finanspagt er stadigvæk en mulighed. Socialdemokraternes EU-ordfører afviser at udelukke en afstemning, trods meldinger fra EU's topledelse om, at Danmarks euroforbehold vil blive respekteret.
- Vi skal ikke udelukke eller konkludere noget endeligt på nuværende tidspunkt. Men det er glædeligt, at der bliver arbejdet med løsninger, og vi ser frem til at få lagt de sidste brikker i det puslespil, siger Jens Joel.
Både EU-præsident Herman Van Rompuy og EU-Kommissionens José Manuel Barroso fastslår nu, at Danmarks euroforbehold står ved magt i en finanspagt og at Danmark ikke vil blive underlagt sanktioner i aftalen. Og det glæder Jens Joel.
- Det er positivt, at EU-systemet forholder sig til den danske system. Jeg synes, det viser, at det var godt, at statsministeren blev ved bordet under forhandlingerne, siger han.
- De meldinger, der er kommet med fra Van Rompuy og Barroso, er brikker i det puslespil, som er ved at blive lagt. Vi er ved at udrede de politiske, juridiske og økonomiske konsekvenser, siger Jens Joel.
Mens EU-ordføreren altså er uafklaret omkring spørgsmålet om en folkeafstemning, så vurderer EU-eksperter Marlene Wind fra Københavns Universitet, at der ikke længere er behov for en folkeafstemning.
- Det betyder uden tvivl, at vi kan tilslutte os uden en afstemning om pagten først, siger Marlene Wind til politiken.dk.
