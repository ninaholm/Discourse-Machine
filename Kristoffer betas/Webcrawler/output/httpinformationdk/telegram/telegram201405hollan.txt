Hollande holder krisemøde efter valg-øretæve
Den franske præsident har indkaldt sine topministre efter store valgprygl ved søndagens EU-parlamentsvalg.


 Frankrigs præsident, François Hollande, sidder mandag i krisemøde med adskillige af sine topministre efter valgnederlaget ved EU-parlamentsvalget søndag.
Premierminister Manuel Valls, udenrigsminister Laurent Fabius og finansminister Michel Sapin er blandt de indkaldte ministre, der diskuterer vælgerlussingen og sejren til det højrenationale Front National, der bliver Frankrigs største parti i Europaparlamentet.
Præsident Francois Hollandes socialistiske parti, Parti Socialiste, står kun til at få 13,9 procent af stemmerne og kommer dermed ind på en tredjeplads. Til valget i 2009 fik socialisterne 16,5 procent af stemmerne.
Omvendt står Front National med Marine Le Pen i spidsen til at få 26 procent, og partilederen var søndag ikke sen til at kræve Hollands afgang som fransk præsident efter det knusende nederlag.
- Hvad kan præsidenten ellers gøre efter sådan en afvisning?, sagde Le Pen til journalister foran partiets hovedkvarter, da hun bliver spurgt, om præsident Hollande bør opløse parlamentet.
- Det er uacceptabelt, at forsamlingen er så lidt repræsentativ for det franske folk, sagde hun videre.
Det er François Hollandes anden skuffelse inden for få måneder, da han i marts var den store taber ved kommunalvalget.
Men hans nyudnævnte premierminister siger, at kursen er lagt, og at der er flere reformer på vej.
- Vi har brug for nye skattelettelser, især på indkomstskatten, siger Manuel Valls til tv-stationen RTL.
Han erkender, at det ikke er lykkedes regeringen at overbevise vælgerne om, at økonomien så småt er i bedring i Frankrig.
