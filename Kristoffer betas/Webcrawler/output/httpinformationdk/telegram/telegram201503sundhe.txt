Sundhedsminister: Brugerbetaling er ikke vores politik
Der skal ikke være brugerbetaling i sundhedsvæsnet, hvis det står til sundhedsminister Nick Hækkerup (S).


 Det er kun ment som et debatoplæg, når Region Hovedstaden foreslår brugerbetaling på sundhedsområdet.
Men uanset, om det er det ene eller det andet, er det ikke regeringens politik at skrue op for brugerbetalingen i sundhedsvæsnet, siger sundhedsminister Nick Hækkerup (S).
- Det er den helt forkerte vej at gå. Vi skal ikke have mere brugerbetaling, men mindre, lyder det fra ministeren i en skriftlig kommentar.
Tidligere på torsdagen har Sophie Hæstorp Andersen (S), formand for Region Hovedstaden, fastslået over for Ritzau, at brugerbetaling bestemt ikke er hendes kop te.
- Region Hovedstadens administration har givet politikerne et inspirationskatalog over, hvor der kan spares, når vi skal finde 225 millioner kroner på næste års budgetter, og det skal vi diskutere.
- Jeg mener ikke, at brugerbetaling løser vores budgetproblemer, men når vi står med så store udfordringer, så er alt selvfølgelig til debat, men det er ikke det samme, som at jeg går ind for det, siger hun til Ritzau.
Står det til partikollegaen Nick Hækkerup, skal det være sådan i Danmark, at hvis man bliver syg og har brug for lægehjælp, så skal det ikke koste penge.
- Det solidariske princip ønsker den her regering at bevare, og derfor vil jeg heller ikke begynde at kaste mig ud i eksperimenter med mere brugerbetaling og for eksempel sige, at det skal koste penge at gå til lægen, siger sundhedsministeren.
Hvis der bliver begyndt på det, vil det ifølge Nick Hækkerup "være en glidebane, som vi ikke ved, hvor ender."
Ifølge Jyllands-Posten åbner Sophie Hæstorp Andersen op for, at det fremover kan koste ekstra for eksempelvis vordende forældre at få skanningsbilleder eller at få mad på hospitalet, hvis man er indlagt sammen med en pårørende.
Men Sophie Hæstorp Andersen afviser avisens oplysninger, fordi det er administrationen og ikke hende, der har lagt forslagene frem. Derfor kan de ikke tolkes som udtryk for hendes politiske ståsted.
