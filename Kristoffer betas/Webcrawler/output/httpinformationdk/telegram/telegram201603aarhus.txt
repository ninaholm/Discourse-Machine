Aarhus-borgmester skrotter stormoské efter afsløringer
Efter de seneste dages afsløringer af blandt andet et shariaråd i Aarhus har borgmesteren mistet tilliden.


 Planerne om at bygge en stormoské i Aarhus er søndag aften styrtet i grus, lyder meldingen fra byens borgmester, som har mistet tilliden til foreningerne bag, Forbundet af Islamiske Foreninger.
Foreningerne bag taler med to tunger, lyder det.
- De har sagt ét for åbne kameraer, men noget andet for lukkede døre. Vi kan under ingen omstændigheder acceptere shariaråd, eller at imamer lægger pres på kvinder, for at de går tilbage til deres voldelige ægtefæller.
- Min tillid til nogle af de foreninger, der står bag projektet, er væk. Dermed er det meget vanskeligt at forestille sig, at det bliver gennemført, siger Jacob Bundsgaard (S).
Han understreger, at der er religionsfrihed i Danmark, men at afsløringerne har kostet hans tillid. Dermed er det op til de moderate kræfter at samle sig, lyder opfordringen.
Et rødt flertal i Aarhus Byråd bakkede sidste år op om at sælge en byggegrund nær Gellerup til opførelsen af en ny stormoské.
Planen var at stormoskéen skulle ligge tæt på Gellerupparken, men projektet ser nu ud til at vakle.
Det sker, efter TV2's afsløringer af flere imamer, der blandt andet rådgiver en voldsramt kvinde til at undgå politianmeldelse og i stedet søge hjælp hos et shariaråd.
Også SF i Aarhus har mistet tilliden og ønsker at sætte projektet på pause i et år, mens en undersøgelse af det muslimske miljø omkring moskéen sættes i gang.
SF er ikke parate til endegyldigt at standse projektet, men der kræves markante forandringer, hvis det skal fortsætte.
- I SF vil vi stadigvæk give de moderate kræfter en chance for at føre projektet uden fanatiske imamer, rådgivning imod loven eller indoktrinering af børn, siger Thomas Medom, rådmand og politisk leder for SF i Aarhus.
Tidligere søndag kom det frem, at Venstre i Aarhus ville fremlægge et beslutningsforslag i byrådet for at få flertal mod at sælge grunden til Forbundet af Islamiske Foreninger, som vil bygge stormoskeen.
Det er 11 forskellige islamiske foreninger, der står bag forbundet, som vil bygge den omdiskuterede stormoské.
