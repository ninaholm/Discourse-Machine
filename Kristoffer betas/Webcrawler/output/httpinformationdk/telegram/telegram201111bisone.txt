Bisonen vender tilbage til dansk natur
Den europæiske bison kommer til Bornholm i 2012. Den indgår i avlsprogram, der skal redde arten fra at uddø.


 En flok europæiske bisoner kommer i 2012 fra Polen til skoven Almindingen på Bornholm. De syv bisoner indgår i et avlsprogram, der skal redde den europæiske bison fra at uddø.
 Projektet, der har været fire år undervejs, bliver nu muligt takket være en bevilling på fire millioner kroner fra Villum Fonden.
De seks køer og en tyr skal leve de første fem år i en 200 hektar stor indhegning, hvor seks kilometer hegn med låger og rister (såkaldte fæ-rister) skal sørge for, at øens trafik kan passere området.
Offentligheden får fuld adgang til området, da den sky bison ikke er farlig for mennesker.
- Vi gør en indsats for at redde Europas største vildtlevende pattedyr fra at uddø ved at fortsætte avlsarbejdet på Bornholm, siger miljøminister Ida Auken (SF).
Bisonerne vil jævnligt blive kontrolleret af Naturstyrelsen og dyrlæger. Derudover bliver der indsamlet informationer om bisonens indvirkning på naturen, friluftslivet og dyrenes trivsel.
 Når projektperioden udløber, vil bornholmerne få mulighed for at beslutte, om øen fortsat skal have bisoner på Bornholm, eller om avlsarbejdet skal fortsætte i andre lande.
- Tilbage i 1920'erne var der næsten ingen vilde bisoner tilbage i Europa, men takket være et målrettet avlsprogram baseret på 12 dyr fra europæiske zoologiske haver, så er det lykkedes at få en bestand på et sted mellem 2500 og 3000 dyr på benene.
- Jeg håber, at vores bisoner kan tiltrække en masse nysgerrige turister til Bornholm, så det både bliver en succes for bisonen og for bornholmerne. Vi glæder os i hvert fald til samarbejdet med turismens parter, siger Naturstyrelsens skovrider på Bornholm, Søren Friese.
Naturstyrelsen bygger et sikkert hegn, som har alarmer, der går, hvis der går hul på hegnet. Skulle dyrene flygte, vil de blive bedøvet og fragtet tilbage til indhegningen.
