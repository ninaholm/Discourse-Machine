Norsk rigspolitichef går efter Utøya-kritik
Norges rigspolitichef træder tilbage efter kritik af politiets terrorindsats og manglende politisk opbakning.


 Norges rigspolitichef, Øystein Mæland, træder tilbage efter kritik af norsk politis indsats under Anders Behring Breiviks terroraktion 22. juli i fjor og manglende opbakning fra politikere.
Det skriver han i en pressemeddelelse.
Han siger, at årsagen til hans fratrædelse er, at justitsminister Grete Faremo og andre politikere ikke tilstrækkeligt tydeligt har tilkendegivet, om de har tillid til ham.
- Tillid fra justitsministeren er selvklart afgørende for, om jeg kan blive i denne stilling. Når ministeren og andre politikere ikke utvetydigt har gjort dette klart, er det umuligt for at mig at fortsætte, skriver Øystein Mæland.
Justitsminister, Grete Faremo, gav oplysningen om rigspolitichefens afgang i en direkte tv-udsendelse torsdag aften.
Det skete kort efter, at hun meddelte, at hun var inhabil i tjenesteforhold tilknyttet rigspolitichefen. En vurdering justitsministeriets lovafdeling er kommet frem til og meddelt justitsministeren.
- Jeg har netop fået at vide, at han træder tilbage, sagde justitsministeren, hvorefter der gik et sus gennem tilhørerne i tv-stationens NRK's studie.
Andre norske medier skriver, at Mælands afgang er direkte knyttet til den kritik, som norsk politi fik af den såkaldte 22. julikommission, der har analyseret politiets indsat under Anders Behring Breiviks massedrab på 77 mennesker i Oslo og på øen Utøya.
Kommissionens rapport er en sønderlemmende kritik af politiet beredskab og indsats den 22. juli i fjor. Også politiets øverste ledelse kritiseres kraftigt for, at den ikke var forberedt på en terroraktion.
Tidligere torsdag havde Mæland et møde med alle Norges politimestre for at diskutere 22. juli kommissionens kraftige kritik af politiet.
 Her gav politimestrene Mæland deres fulde støtte, og fredag skulle han have fremlagt forslag til, hvordan politiets beredskab kunne reformeres og udvikles.
