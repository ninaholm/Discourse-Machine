Hollande lover at holde reformkurs efter elendigt valg
Den franske præsident er under yderligere pres efter et dårligt lokalvalg, og han lover at holde løfter.


 François Hollande lover at gennemføre sine løfter om reformer i Frankrig, efter det socialistiske regeringsparti led et tungt nederlag i weekendens lokalvalg.
Den franske præsidents parti og koalitionsparterne tabte magten i 26 ud af 61 franske departementer til ekspræsident Nicolas Sarkozy og hans konservative alliance.
Hollandes regering er under pres, da den ikke har leveret resultater på løfterne om blandt andet at knække den stigende arbejdsløshed. Økonomien er generelt under hårdt pres.
- Kursen er lagt, og den holder vi os til, siger Hollande i Berlin efter et møde med den tyske forbundskansler, Angela Merkel.
Den franske premierminister, Manuel Valls, mener, at socialisternes dårlige valg skyldes uenigheder i regeringsfløjen snarere end frustrationer hos vælgerne over regeringens politik.
En tidligere minister i venstrefløjsregeringen, Cecile Duflot fra det grønne parti, skyder dog efter den politiske ledelse med Valls og Hollande i spidsen.
- Den kurs, som regeringen har lagt, og måden den udøver sin magt, er to årsager til, at regeringen har fejlet, siger Cecile Duflot.
- Beslutsomhed er en kvalitet, men påståelighed er dumt, siger hun.
