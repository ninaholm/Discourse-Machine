Norge åbner sine døre for 8000 flygtninge fra Syrien
Kun Fremskrittspartiet og Sosialistisk Venstreparti støtter ikke aftale om at tage imod kvoteflygtninge.


 De norske partier i Stortinget er onsdag blevet enige om, at Norge tager imod 8000 ekstra kvoteflygtninge fra Syrien.
Kun regeringspartiet Fremskrittspartiet og oppositionspartiet Sosialistisk Venstreparti har med hver deres begrundelser valgt at stå uden for aftalen.
Det bekræfter partilederne for de seks øvrige partier i Stortinget.
Dermed kommer regeringen i den mærkværdige situation, at Høyre stemmer for at tage imod kvoteflygtningene, mens den anden regeringspartner, Fremskrittspartiet stiller sig udenfor.
- Hvis andre lande i vores situation lægger sig på samme linje, så er FN kommer langt i at nå sit mål. Dette er et signal fra Norge, siger Arbeiderpartiets leder, Jonas Gahr Støre.
Allerede i år vil Norge modtage 500 kvoteflygtninge ekstra, så det samlede antal når op på 2000. Til næste år vil antallet blive 3000, og det samme antal bliver aktuelt i 2017.
Norge øger også bevillingerne til hjælp i nærområderne. I år skal der samlet bruges 1,25 milliarder norske kroner, og det beløb stiger til 1,5 milliarder kroner i 2016.
Der er også enighed om at give 50 millioner kroner ekstra til kommunerne plus andre 30 millioner til boliger.
Bag forliget står Høyre, Venstre, Kristelig Folkeparti, Senterpartiet, Arbeiderpartiet og Miljøpartiet De Grønne.
Tidligere onsdag truede Fremskrittspartiets næstformand, Per Sandberg, med, at partiet ville trække sig ud af koalitionen med Høyre, hvis antallet af syriske kvoteflygtninge blev sat i vejret.
Truslen blev dog afvist af Fremskrittspartiets leder, finansminister Siv Jensen, der til NRK sagde, at Per Sandberg bare havde tænkt højt, og at kvoteflygtningene ikke ville blive gjort til et kabinetsspørgsmål.
I stedet trak Fremskrittspartiet sig fra forhandlingerne, ligesom Sosialistisk Venstreparti gjorde det, fordi partiet i modsætning til Fremskrittspartiet er af den mening, at antallet af syriske kvoteflygtninge i Norge ikke er højt nok.
