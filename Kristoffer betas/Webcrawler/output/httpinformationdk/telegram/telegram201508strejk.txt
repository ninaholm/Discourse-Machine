Strejke mod græsk sparepolitik lammer alle lufthavne
Ingen fly kan lette eller lande i Grækenland onsdag eftermiddag, da flyvelederne er vrede over sparepolitik.


 De græske flyveledere strejker onsdag mod regeringens sparepolitik, siger en talsmand for faggruppen.
Det sker, mens regeringen forhandler privatisering af statslige virksomheder med landets kreditorer.
Strejken indledes klokken 13 og slutter klokken 17, og i det tidsrum kan fly hverken lette eller lande i de græske lufthavne.
Også Grækenlands travleste lufthavn i Athen er omfattet af strejken. Det fremgår af lufthavnens hjemmeside, at alle flyvninger er aflyst i tidsrummet.
Flyvelederne protesterer over regeringens sparepolitik, der er et krav fra de internationale kreditorer til gengæld for milliardlån.
Onsdag er repræsentanter for landets regering i diskussion med internationale kreditorer om privatisering af statsejede virksomheder.
Regeringen håber, at salg af statens ejendom, både virksomheder og bygninger, kan indbringe 50 milliarder euro.
Indtægterne fra salget skal placeres i en fond, som kreditorerne overvåger, så grækerne kan overholde gældsforpligtelser og samtidig stimulere økonomisk vækst.
Den græske regering håber, at de igangværende forhandlinger med Den Internationale Valutafond (IMF), Den Europæiske Centralbank (ECB) og EU kan føre til en aftale om en tredje lånepakke til en samlet værdi af 86 milliarder euro.
Det er det tredje redningsprogram siden 2010.
Både EU og Grækenland håber, at denne aftale er på plads inden 20. august, hvor grækerne skal betale et stort milliardbeløb til ECB.
