USA's sidste rumfærge lander i Florida
USA har nu endegyldigt pensioneret sin flåde af rumfærger. Nu venter en ny æra, hvor nye rumgrænser afprøves.


 Rumfærgen Atlantis er landet på Kennedy-rumfartscentret i Cape Canaveral i Florida.
Dermed er der sat punktum for Nasas 30 år lange rumfartsprogram med selvstændige missioner til den internationale rumstation, ISS, og ture i kredsløb omkring planeten Jorden.
Atlantis og færgens fire mand store besætning vender tilbage efter en 13 dage lang forsyningsmission til ISS.
Færgen landede kort før daggry lokal tid ved rumfartscentret, hvor Atlantis fra nu af skal udstilles som museumsgenstand.
Efter tre årtier med missioner i Jordens kredsløb har Nasa valgt at pensionere sin flåde for i stedet at bygge nye rumfærger, der kan rejse længere ud i rummet. I længere tid har der blandt andet været planer om bemandede missioner til planeten Mars.
Nasa har hyret to private selskaber, Space Exploration Technologies og Orbital Sciences Corp., til at sørge for forsyninger til ISS i begyndelsen af næste år. Rusland, Europa og Japan sender fortsat fragt til ISS.
Når det gælder transport af astronauter, er det i øjeblikket kun noget, russiske Sojus-kapsler kan tage sig af.
Det koster 50 millioner dollar (260 millioner kroner) per person, indtil amerikanske selskaber er i stand til at tilbyde lignende flyvninger.
