Janukovitj vil have valg i alle ukrainske regioner
Ifølge den tidligere ukrainske præsident bør det besluttes, hvilke regioner i Ukraine der tilhører hvem.


 Ukraines væltede præsident Viktor Janukovitj opfordrer fredag til, at der holdes folkeafstemninger over hele landet for på den måde at afgøre alle regioners fremtidige tilhørsforhold.
Det skriver nyhedsbureauet Itar-Tass.
- Som præsident, der er med jer i tanke og sjæl, beder jeg hver eneste fornuftige borger i Ukraine om ikke at lade jer blive udnyttet af bedragere. Kræv en folkeafstemning om fastlæggelse af status for hver enkelt region i Ukraine, siger Janukovitj i en erklæring.
Den væltede præsident tager afstand fra det præsidentvalg, som Ukraines parlament har fastsat til den 25. maj. Han mener, at folkeafstemningerne skal afholdes i stedet.
- Kun en landsdækkende folkeafstemning kan i vid udstrækning stabilisere den politiske situation og bevare landets suverænitet og integritet, siger Janukovitj.
Eks-præsidentens udmelding, der er hans første i over to uger, kommer, efter at halvøen Krim tidligere på måneden har stemt for at blive en del af Rusland. Efter folkeafstemningen blev halvøen hurtigt indarbejdet i russisk territorium.
Torsdag vedtog FN's Generalforsamling en resolution, der siger, at folkeafstemningen på Krim er ugyldig.
Resolutionen mod den russisk-støttede folkeafstemning blev vedtaget med 100 stemmer for, 11 imod og 58 blanke. En række lande deltog ikke.
Viktor Janukovitj flygtede til Ruslands hovedstad, Moskva, i februar, efter at han den 22. februar blev afsat af det ukrainske parlament.
På et pressemøde for to uger siden fastholdte han dog, at han fortsat er Ukraines retmæssige præsident. Det bakkes op af den russiske præsident, Vladimir Putin.
