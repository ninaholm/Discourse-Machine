Sygeplejersker frygter pres på arbejdet
Der skal løbes hurtigere på landets sygehuse. Og sygeplejerskernes formand er bekymret over de nye krav.


 Produktiviteten skal op på sygehusene. Det står klart, efter at regeringen og Danske Regioner har indgået aftale om regionernes økonomi for 2013.
Aftalen betyder, at regionerne kan øge aktiviteten på sygehusområdet med tre procent - svarende til 673 millioner kroner. Til næste år skal regionernes produktivitet forbedres med to procent.
Og det bekymrer Grete Christensen, der er formand for Dansk Sygeplejeråd. Hun påpeger, at arbejdstempoet og -presset allerede er steget voldsomt de seneste år:
- Det pressede arbejdsmiljø slår nu for alvor igennem på andelen af sygeplejersker, som rammes af symptomer på det høje arbejdspres, siger Grete Christensen i en kommentar til aftalen og fortsætter:
- Derfor ligger der en stor og vigtigt ledelsesmæssig opgave hos regionerne i at sikre et ordentligt arbejdsmiljø. Det er forudsætningen for at kunne levere ekstra aktivitet og produktivitet, siger hun.
Dansk Sygeplejeråd ser dog også gode takter i aftalen.
Blandt andet er formanden godt tilfreds med målsætningen om at sidestille det psykiske og det somatiske område. Og hun er også glad for, at der kommer øget fokus på kvalitet og patientsikkerhed.
- Vi har længe arbejdet for at sidestille det psykiatriske område med det somatiske. Ligesom vi har anbefalet en differentieret behandlingsgaranti, der sikrer, at de sygeste borgere kommer til først, siger Grete Christensen.
Sygeplejerskernes formand mener også, at det er positivt, at økonomiaftalen sætter fokus på en større sammenhæng af sundhedsindsatsen på tværs af sektorer.
