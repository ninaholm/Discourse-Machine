Fjernstyret fly skulle angribe Pentagon
En 26-årig amerikaner er anklaget for at planlægge omfattende terror i USA. Men FBI fuppede ham.


 En amerikaner er onsdag anholdt og tiltalt for at have planlagt at sende et fjernstyret fly med sprængstoffer mod det amerikanske forsvarsministerium og Kongressen i Washington.
Den 26-årige Rezwan Ferdaus er derudover tiltalt for at levere bombeudstyr, som skulle være anvendt mod de amerikanske styrker i Irak, oplyser anklageren, Carmen Ortiz.
- Adfærden, som det foreligger i dag, viser, at Ferdaus længe har planagt at begå voldelige handlinger mod vort land, herunder angreb på Pentagon og vores nations kongres, siger Ortiz.
Men der var aldrig fare på færde, for de folk, som udstyrede Ferdaus med et fjernstyret fly, C4-sprængstoffer og håndvåben, var agenter for det amerikanske forbundspoliti, FBI.
Håndvåbnene ville han angiveligt bruge til angreb på jorden i Washington samtidig med, at han aktiverede det fjernstyrede fly og sprængstoffet.
Ferdaus blev anholdt tidligere på dagen i Framington nær Boston, umiddelbart efter at han havde lagt de just ankomne våben i en lagercontainer, oplyser FBI.
Ifølge myndighederne studerer Ferdaus medicin. Han sympatiserer med terrornetværket al-Qaeda og har siden begyndelsen af i fjor været tilhænger af "voldelig jihad".
Blandt anklagerne er, at han har tilpasset mobiltelefoner, så de kan anvendes som en elektrisk kontakt i bomber. De skulle være brugt mod amerikanske soldater i Irak.
