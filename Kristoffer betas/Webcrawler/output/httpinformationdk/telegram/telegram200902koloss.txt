Kolosser tager kampen op mod cybermobning



 Cybermobning med svinske beskeder i inboxen. Privat, personfølsomt data, der spredes i alle verdenshjørner. Og børnesider med blinde passagerer: Jagtende pædofile. 
 En række onlineproblemer plager sociale netværk på internettet og belaster især børn og teenagere. Derfor har Europa-Kommissionen på den årlige "Sikkert internet-dag" sparket en kampagne i gang for at øge netsikkerheden for mindreårige.
 En stribe ledende websteder støtter kampagnen: De i alt 18 netportaler tæller blandt andet kolosserne Facebook og MySpace, men også det danske børnesite arto.dk, der med sine 500.000 medlemmer topper listen som landets største "netcommunity" for unge mennesker.
 Webtjenesterne installerer nu en lettilgængelig knap på skærmen, hvor de unge med ét enkelt klik kan rapportere, hvis de føler sig forulempet. Desuden skærpes fortroligheden, og det bliver vanskeligere at granske personoplysninger i profilerne. Samtidig får helt unge børn sværere ved at registrere sig på sider, der henvender sig til en ældre aldersgruppe.
 På blot ét år er sociale netværk på internettet vokset med 35 procent i Europa. 107,4 millioner europæere forventes at være en del af netværkene i 2012.
