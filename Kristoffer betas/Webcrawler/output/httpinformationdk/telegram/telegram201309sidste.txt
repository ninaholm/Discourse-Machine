Sidste forsøg: Italien vil bjærge Costa Concordia
Et større hold redningsarbejdere forsøger at bjærge krydstogtskibet Costa Concordia, som kæntrede i 2012.


 Mandag morgen indledes et rekordforsøg, når et stort redningshold forsøger at bjærge det gigantiske krydstogtskib Costa Concordia, der i januar 2012 forliste og sank efter at være stødt på grund ved den italienske klippeø Giglio.
Søndag var redningsarbejdere i færd med at sætte store jernkæder og kabler fast til det 290-meter lange krydstogtskib.
Lykkes det at få det store skib på ret køl, vil det være første gang, at man har bjærget et skib af den størrelse. Costa Concordia vejer 114.500 tons, og dets længde svarer til tre fodboldbaner.
Chefen for den store opgave Nick Sloane siger, at "det er nu eller aldrig", da skroget bliver svagere, og det er ikke sikkert, at det klarer endnu en vinter under vandet.
Operationen indledes mandag morgen klokken seks.
Indtil videre har redningsarbejdet kostet 600 millioner euro (4,5 milliarder kroner) og et af de involverede forsikringsselskaber vurderer, at det samlede beløb kan ende på 830 millioner euro (6,2 milliarder kroner).
Det er meningen, at Costa Concordia skal løftes op, og derefter skal det slæbes væk til senere ophugning.
Det kæmpemæssige krydstogtskib har ligget på siden ud for øen Giglio, siden det kæntrede med 4229 mennesker om bord. Ulykken kostede 32 mennesker livet.
