Aftaler skal stoppe skattesnyd



  Folketinget skal i næste samling godkende eller ændre en række aftaler om dobbeltbeskatning, som regeringen har indgået med en række lande. 
 Det omfatter aftaler med Belgien, Israel, Luxembourg, Serbien, Singapore og Schweiz.
 Danmark har desuden forhandlet aftaler færdig med Aserbajdsjan, Brasilien, Nigeria, Kuwait, Polen, Tyskland og Østrig, men disse aftaler er endnu ikke underskrevet. 
 Endelig foregår der stadig forhandlinger mellem Danmark og Cypern samt Malaysia.
 Det oplyser skatteminister Kristian Jensen (V) i et svar til Folketingets skatteudvalg.
 For at stoppe skattesnyd har de nordiske lande indgået flere fælles aftaler om at udveksle oplysninger samt dobbeltbeskatning af begrænset rækkevidde med Aruba, Bermuda, Cayman Islands, Britiske Jomfruøer og Nederlandske Antiller. Endelig har de nordiske lande aftalt af udveksle oplysninger med Anguilla, Antigua og Barbuda, Gibraltar, Sct. Kitts og Nevis, Sct. Vincent og Grenadinerne samt Turks og Caicosøerne. 
 Skatteministeriet kan indgå disse aftaler administrativt uden Folketingets samtykke, men aftalerne sendes til skatteudvalget, når de er oversat til dansk, forklarer Kristian Jensen.
