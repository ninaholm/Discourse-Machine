Taiwans ekspræsident varetægtsfængslet



 En domstol i Taiwan beordrede i dag landets tidligere præsident Chen Shui-bian varetægtsfængslet i en korruptionssag.
 Domstolens afgørelse satte foreløbigt punktum for et døgns højspændt politisk drama på øen, hvis indbyggere havde set Chen blive ført bort i håndjern og efterfølgende kørt til hospitalet med smerter, som han sagde skyldtes et slag, han fik i hovedet under anholdelsen, inden han til sidst blev sat bag tremmer.
 Chen, som var Taiwans præsident i otte år, mistænkes for at have franarret statskassen 2,4 millioner kroner. Han er samtidig anklaget for hvidvaskning af penge, dokumentfalsk og for at have modtaget bestikkelse.
 - Denne sag er politisk forfølgelse og politisk heksejagt, sagde Chen i forbindelse med sin anholdelse. 
 På taiwanesisk radio afviste landets nuværende præsident Ma Ying-jeou anklager om, at han skulle være ude i en politisk vendetta. 
