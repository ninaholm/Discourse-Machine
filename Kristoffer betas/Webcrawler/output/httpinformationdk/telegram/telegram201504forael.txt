Forældrene spiller en afgørende rolle i børns ensomhed
Risiko for at føle sig ensom er op til fire gange så stor hos børn, der ikke er fortrolige med deres forældre.


 Hvis børn føler, at de kan betro sig til deres forældre og tale fortroligt med dem, er der væsentligt lavere risiko for, at de ender med at føle sig ensomme.
Det er konklusionen i en ny undersøgelse fra Statens Institut for Folkesundhed ved Syddansk Universitet. Undersøgelsen kommer i kølvandet på en anden undersøgelse fra instituttet, der viser, at omkring 22.000 danske børn og unge er ensomme.
Den seneste undersøgelse er baseret på svar fra flere end 4300 børn, og den viser, at risikoen for at føle sig ensom stiger væsentligt, hvis børnene ikke har et fortroligt forhold til mindst en af forældrene.
Risikoen er fire gange så stor blandt 11-årige, omtrent tre gange så stor hos 13-årige børn og dobbelt så stor hos de 15-årige, fremgår det af undersøgelsen.
Det kan være svært at pege på den egentlige årsag til børns ensomhed, påpeger Katrine Rich Madsen, der er ph.d.-studerende ved Statens Institut for Folkesundhed og har flere års erfaring inden for forskning om ensomhed blandt landets unge.
- Men vi kan se, at manglende fortrolighed til ens forældre hænger stærkt sammen med ensomhed, siger hun på instituttets hjemmeside og fortsætter:
- Man ved dog ikke, hvad der fører til hvad. Om det er fravær af en fortrolig kontakt til forældrene, der fører til ensomhed. Eller om det er ensomme børn, der oplever, at de har svært ved at være fortrolige med deres forældre.
Undersøgelsen fra Statens Institut for Folkesundhed, der viser, at 22.000 børn føler sig ensomme, viser også, at det især er mange piger, der føler sig alene.
Ud af de børn, der har svaret på undersøgelsen, har 3,9 procent af drengene svaret, at de føler sig ensomme, mens tallet er helt oppe på 8,9 procent blandt pigerne.
