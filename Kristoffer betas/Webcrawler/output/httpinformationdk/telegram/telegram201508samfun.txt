Samfundet taber milliarder på diabetikere
Ny forskning gør for første gang op, hvor dyr behandlingen af diabetikere er for samfundet.


 Det koster samfundet mange milliarder kroner, når diabetikere må lade sig sygemelde og behandle.
Alene produktionstabet, der følger af blandt andet sygefravær, lavere løn og tidligere pensionering blandt borgere med type 1 og 2 diabetes, koster det danske samfund over 13 milliarder kroner årligt, skriver Politiken.
 Torsdag præsenterer Diabetesforeningen de opsigtsvækkende resultater af et treårigt forskningsprojekt, Diabetes Impact Study, gennemført af forskere ved ApEHR, Institute of Applied Economics and Health Research, og Syddansk Universitet.
Studiet er det første, der for alvor gør regningen på sygdommen op i Danmark.
Her fremgår det, at regningen i alt løber op i 31,8 milliarder kroner, når sundhedsudgifter og diabetikernes samlede tabte arbejdsfortjeneste er gjort op, skriver Berlingske Tidende, der også har set undersøgelsen.
Ifølge Berlingske peger forskningsresultaterne på, at det især er følgesygdommene som eksempelvis blindhed og amputationer, der er særligt dyre for samfundet.
Til Politiken oplyser Diabetesforeningen, at den ønsker en ny national handleplan for området.
 - Det er en katastrofe, fordi den enkelte borger taber så meget livsværdi og livskvalitet. Og fordi vi som samfund taber så mange penge til denne sygdom, siger Henrik Nedergaard, direktør i Diabetesforeningen.
Torsdag præsenterer foreningen selv en 4-punkts plan, der skal arbejde mod, at færre med diabetes ender uden for arbejdsmarkedet: Tidlig opsporing i risikogrupper, øget fokus på diabetes hos de praktiserende læger, etablering af diabeteshuse samt krav om kommunalt forankret individuel patientuddannelse, skriver Politiken.
