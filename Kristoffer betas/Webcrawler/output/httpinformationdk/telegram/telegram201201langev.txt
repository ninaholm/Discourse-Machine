Lange ventetider kendt i årevis
Sundhedsstyrelsen, regionerne og ministeriet har længe vidst, at kræftpatienter må vente uger på behandling.


 Ledelsen i Sundhedsstyrelsen, Sundhedsministeriet og Danske Regioner har gennem flere år haft kendskab til, at patienter med ondartet og aggressiv kræft i bugspytkirtlen kom til at vente i adskillige uger, fordi der ikke var plads på operationsstuerne.
Det skriver Politiken.
Både Rigshospitalet og Odense Universitetshospital har i de seneste to år indberettet, at de ikke har været i stand til at operere patienterne inden for de anbefalede syv hverdage, og at de ikke har kunnet overholde lovens maksimale ventetid på to uger.
Det fremgår af rapporter, som Danske Regioner i foråret 2010 og i foråret 2011 har sendt til Sundhedsstyrelsens task force, som i 2007 blev oprettet netop for at holde øje med, at kræftpatienter blev behandlet uden unødig ventetid.
- Regionerne, Sundhedsstyrelsen og i sidste ende ministeriet kan ikke sige, at dette er kommet som en overraskelse for dem.
- De har haft indberetningerne, men reaktionen har været for svag, siger formand for Kræftens Bekæmpelse Frede Olesen til Politiken.
Det var først, da Kræftens Bekæmpelse lige før jul i et brev til Sundhedsstyrelsen bad om at få at vide, hvad styrelsen havde gjort, at der kom skred i sagen.
Forinden havde overlæge Torben Palshof, der er formand for Sammenslutningen af Multidisciplinære Cancer Grupper, DMCG, slået alarm over for både kolleger, regioner og Sundhedsstyrelsen.
Halvdelen af patienterne med kræft i bugspytkirtlen ventede i perioden 2007-10 mere end 28 dage på at blive opereret, og den gennemsnitlige ventetid var på 41 dage. Det viste tal fra den gruppe, der har med kræft i bugspytkirtlen at gøre.
