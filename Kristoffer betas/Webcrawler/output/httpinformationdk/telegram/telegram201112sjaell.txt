Sjællænderne sender flest julekort
Der er blevet sendt mere julepost end forventet i år, men alt når frem inden juleaften, lover Post Danmark.


 Trods e-mails, sms og Facebook holder danskerne fast i den gamle tradition med at sende julekort til familie og venner. Især på Sjælland har folk været flittige med pennen, oplyser Post Danmark.
- Mængden af breve i december og et meget stærkt frimærkesalg fortæller os, at danskerne fortsat sender julekort i stor stil, siger Lars Kaspersen, kommunikationschef i Post Danmark.
- Særligt har sjællænderne og københavnerne i år sendt rigtig meget julepost . Faktisk mere end forventet.
Post Danmarks iagttagelser understøttes af en undersøgelse lavet af TNS Gallup for Post Danmark.
Undersøgelsen viser, at 74 procent af danskerne planlagde, at sende en kærlig hilsen i år. Og flere end hver fjerde ville sende mere end 10 julekort.
Post Danmark lover dog, at hver og én af de julehilsener, der er sendt senest mandag den 21. december, når frem inden juleaften.
Post Danmark melder også om langt flere pakker end tidligere år. Det skyldes, at danskerne er blevet storkunder i netbutikkerne.
Ifølge undersøgelsen har hver anden dansker købt deres julegaver på nettet i år.
