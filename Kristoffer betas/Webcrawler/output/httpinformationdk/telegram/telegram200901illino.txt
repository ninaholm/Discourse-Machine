Illinois guvernør afsat efter skandale



 Et enigt senat i Illinois har fundet delstatens korruptionsanklagede guvernør, Rod Blagojevich, skyldig i magtmisbrug og fjernet ham fra hans embede. Det sker efter anklager om, at han har forsøgt at sælge den senatsplads, som USA's nye præsident, Barack Obama, beklædte, til højestbydende.
 59 af de lokale senatorer stemte ja, men ingen var imod. 
 Senatet virkede som et nævningeting, efter at Blagojevich 9. januar blev stillet for en rigsret. Senatorerne finder ham skyldig i anklagerne. Dermed er guvernøren sat fra bestillingen.
 Afstemningen blev tv-transmitteret direkte fra Senatet i Springfield, Illinois. Blagojevich er den første guvernør i Illinois' historie, der er blevet stillet for en rigsret og fjernet fra sit embede.
