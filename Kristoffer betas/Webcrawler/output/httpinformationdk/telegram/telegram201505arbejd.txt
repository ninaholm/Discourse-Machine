Arbejdsgivere: 6500 færre danskere i job i Thornings tid
Udlændinge er årsag til, at statsministeren kan bryste sig af at have skabt op mod 40.000 job, påpeger DA.


 Antallet af danskere i beskæftigelse er faldet med 6500 i perioden fra 2011 til 2014.
Det mener Dansk Arbejdsgiverforening (DA) at have fundet frem til i en ny analyse, skriver Jyllands-Posten.
Ifølge DA's beregninger, som baserer sig på udvalgte tal fra Danmarks Statistik, er der fra slutningen af 2011 til slutningen af 2014 kommet i alt 29.001 flere personer i arbejde.
Men det skyldes ikke, at danskere er kommet i job, men at der kommet 35.523 flere udenlandske statsborgere i job i Danmark.
Trækker man de to tal fra hinanden, betyder det ifølge DA, at der var 6522 færre danskere i job i slutningen af perioden end i begyndelsen, når både den private og offentlige sektors jobtal gøres op.
- Det er selvfølgelig problematisk, at Danmark ikke er i stand til at afdække væksten med danske medarbejdere, når vi i den selvsamme periode har haft denne intensive diskussion om de mennesker, der er faldet ud af vores dagpengesystem, siger DA's administrerende direktør, Jørn Neergaard Larsen, til Jyllands-Posten.
Diskussionen om antallet af skabte job i Danmark er gået hen og blevet et af denne valgkamps største temaer. Venstre mener, at incitamentet til at tage et arbejde frem for at være på passiv forsørgelse er for lille.
Tallene fra DA står i kontrast til Socialdemokraternes kampagneslogan "Vi får Danmark i arbejde," mener Venstres politiske ordfører, Inger Støjberg.
- Helle Thorning-Schmidt har slået sig op på, at hun har skabt rigtig mange job i Danmark. Sandheden er, at de job hovedsageligt er gået til østeuropæere, og det viser, at vi har et grundlæggende problem med, at det ikke for alle kan betale sig at tage et arbejde, siger hun til Jyllands-Posten.
Ifølge Socialdemokraterne og lønmodtagerorganisationen LO er de tal, som Venstre og DA bruger, helt hen i vejret i politisk sammenhæng, fordi antallet af danskere i alderen 16 til 64 år samtidig er blevet mindre.
Den samlede ledighed er i Thornings regeringsperiode faldet fra 6,2 procent i september 2011 til 4,8 procent i maj 2015.
