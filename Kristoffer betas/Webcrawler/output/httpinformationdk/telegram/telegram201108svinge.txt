Svingende rødt flertal i nye målinger
Nye målinger giver rød blok flertal ved det kommende valg, men der er markante udsving i Thornings forspring.


 Danmark står umiddelbart til at få en ny regering efter 15. september.
I hvert fald ifølge flere dugfriske meningsmålinger, som blev offentliggjort, kort efter at statsminister Lars Løkke Rasmussen (V) fredag formiddag udskrev valget.
Målingerne viser dog markante forskelle i forspringet til Helle Thorning-Schmidt (S) og resten af den røde blok.
Mest optimistisk er målingen foretaget af analyseinstituttet Voxmeter for Ritzaus Bureau. Den giver Thorning og hendes parlamentariske støtter i Radikale, SF og Enhedslisten 96 af de 175 danske mandater i Folketinget.
Det svarer til 54,1 procent af stemmerne, mens blå blok står til at få 79 mandater med 43,9 procent.
Hertil kommer to mandater fra Grønland og to mandater fra Færøerne, som ikke indgår i målingen fra Voxmeter.
I en ny Gallup-måling for Berlingske er der dømt næsten dødt løb mellem blokkene. Målingen giver Venstre, Konservative, Dansk Folkeparti og Liberal Alliance 49,5 procent af stemmerne, mens Thorning-Schmidt og co. står til en lille føring på 50,3 procent.
Ser man på Berlingske Barometer, der er et vægtet gennemsnit af de seneste målinger fra en række analyseinstitutter, står rød blok imidlertid til hele 52,8 af stemmerne og blå blok til 47,2 procent.
En tredje måling foretaget af Megafon for TV 2, som også blev offentliggjort umiddelbart efter valgudskrivelsen, viser dog, at Løkke og hans støttepartier haler ind på Thornings røde alternativ.
Skulle danskerne stemme i dag, ville 52,2 procent stemme på rød blok, mens 47,8 procent ville stemme på blå blok, fremgår det af Megafon-målingen.
Ikke siden januar har det røde alternativ ligget så lavt i Megafons måling, og det er Dansk Folkeparti, der sikrer blå blok stigningen.
Regeringens støtteparti går nemlig 1,6 procentpoint frem i forhold til sidste måling, der blev foretaget for en uge siden, mens Venstre og Konservative går tilbage med henholdsvis 0,3 og 0,7 procentpoint.
