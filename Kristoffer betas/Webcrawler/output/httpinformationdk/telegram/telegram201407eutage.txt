EU tager første skridt i cabotage-sag mod Danmark
Danske regler for cabotagekørsel kan stride mod EU-regler. EU-Kommissionen tager første skridt mod retssag.


 EU har taget første skridt mod at hive Danmark for EU-Domstolen i sagen om de danske regler, der skal forhindre, at udenlandske lastbilchauffører kører ulovligt i Danmark.
EU-Kommissionen har sendt en såkaldt åbningsskrivelse til Danmark for brud på EU's regler om cabotagekørsel, der er reglerne for udenlandske chaufførers kørsel med varer på andre medlemslandes territorium.
Det fremgår af en orientering fra udenrigsminister Martin Lidegaard (R) til Folketingets Europaudvalg og bekræftes af Transportministeriet.
Danmark har nu nogle måneder til at svare på kommissionens kritik, lyder det fra ministeriet.
En åbningsskrivelse er kommissionens første officielle meddelelse om, at den mener, at et EU-medlem handler i strid med EU-traktaterne.
Sammen med åbningsskrivelsen er der typisk en frist på nogle måneder for, hvornår landet skal have rettet ind, hvis man vil undgå, at det kommer til en egentlig retssag ved EU-Domstolen.
Ifølge Ritzaus oplysninger er der tale om to tvister om Danmarks fortolkning af reglerne.
Kommissionen mener dels, at de danske bøder for overtrædelse af cabotagereglerne er for høje.
Og dels, at der ikke er hjemmel i den nuværende EU-lovgivning for de krav til dokumentation for kørslen, som de danske myndigheder stiller ved razziaer på landevejene.
Transportminister Magnus Heunicke (S) holder sommerferie, men har tidligere erklæret sig klar til et juridisk slagsmål mod kommissionen.
Enhedslisten transportordfører, Henning Hyllested, opfordrer Heunicke til at stå fast på de danske regler for cabotagekørsel.
- Lige nøjagtig den forstærkede kontrol og de forøgede bødestørrelser har givet resultater i form af færre anmeldelser og sigtelser i 2013 for ulovlig cabotagekørsel. Det fremgår af politiets statistikker, siger han i en pressemeddelelse.
EU valgte at undersøge de danske regler, efter at regeringen sidste år skærpede indsatsen mod ulovlig cabotagekørsel med højere bøder, nye kontrolmetoder og en strammere definition af en international lastbiltur.
Åbningsskrivelsen var ventet, men blev forsinket i første omgang på grund af nye oplysninger i sagen.
