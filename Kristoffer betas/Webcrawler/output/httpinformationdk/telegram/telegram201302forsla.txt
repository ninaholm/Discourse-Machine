Forslag: Svensk pensionsalder hæves til 69 år
Sverige arbejder på vej til at ændre pensionsvilkårene, så folk kan blive på arbejdsmarkedet i to år mere.


 Retten til at fortsætte med at arbejde hæves fra 67 til 69 år i Sverige, og den statslige alderspension vil først blive udbetalt ved 63 år og ikke som i dag ved 61 år.
Sådan lyder forslaget, der fremlægges i april af den såkaldte Pensionsåldersutredningen, erfarer avisen Dagens Nyheter.
Pensionsåldersutredningen blev nedsat af den svenske regering i 2011 i erkendelse af, at gennemsnitslevealderen stiger, og antallet af pensionister i forhold til erhvervsaktive er i vækst.
Ønsket var at få et forslag til, hvordan fremtidens pensionsforhold skal se ud.
Og rapporten fra udvalget ventes ifølge Göteborgs-Posten at foreslå, at ændringerne skal foregå trinvis.
- Det er rimeligt, at der bliver tale om en vis overgangsperiode, hvis man gennemfører ændringer, siger Ingemar Eriksson, embedsmanden, der leder undersøgelsen, til Dagens Nyheter.
Hvornår arbejdsmarkedspensionen vil kunne udbetales, drøftes også. Grænserne bygger på en aftale mellem arbejdsmarkedets parter, som også berøres.
I dag er det muligt at hæve visse former for private pensionsopsparinger og en vis arbejdsmarkedspension, når man er 55 år. Udvalget vil ifølge DN foreslå, at aldersgrænsen hæves, men hvor meget vides ikke.
- Vi prøver med forskellige alternativer, og det er vigtigt her, at aldersgrænserne er rimeligt synkroniserede med hinanden, siger Ingemar Eriksson til avisen.
Hvornår eventuelle ændringer skal træde i kraft, er uklart. Først skal forslaget præsenteres og til udtalelse hos de involverede myndigheder og organisationer.
Ændringsforslaget skal også godkendes af den såkaldte pensionsgruppe, der består af repræsentanter for de svenske borgerlige regeringspartier og Socialdemokraterna.
Først da kan regeringen fremlægge et forslag, som den svenske Riksdag skal stemme om.
