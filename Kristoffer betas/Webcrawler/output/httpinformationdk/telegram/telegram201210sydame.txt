Sydamerikansk leder døjer med kræft
Prognoserne er gode for at komme sig, siger den colombianske præsident, som har fået diagnosticeret kræft.


 Colombias præsident, Juan Manuel Santos, har fået konstateret prostatakræft og skal i denne uge på operationsbordet for at få bugt med sygdommen.
Den latinamerikanske leder er dog optimistisk på sine egne vegne - blandt andet fordi svulsten blev opdaget "ret tidligt" i forløbet, lyder det i en tale til den colombianske nation fra præsidentpaladset.
- Det er en lille tumor, og prognoserne er gode, den er ikke-aggressiv, fortæller 61-årige Santos natten til tirsdag dansk tid - flankeret af både sin kone og læge.
Dermed har han gode chancer for at komme sig helt. Sandsynligheden er nærmere betegnet 97 procent, lyder det.
Prostatakræft er den hyppigste kræftform hos mænd, og det er kun de færreste, som får diagnosticeret netop prostatakræft, dør af sygdommen.
Santos' operation ventes foretaget på onsdag, og dermed finder den sted blot kort tid før de epokegørende fredsforhandlinger mellem den colombianske regering og den væbnede venstreorienterede oprørsgruppe Farc.
Det er de første forhandlinger i over 10 år og er planlagt til at begynde i Oslo senere på måneden.
Farc vil angiveligt bede om en våbenhvile og har tilkendegivet, at gruppen er parat til at nedlægge våbnene, hvis betingelserne er de rigtige.
Imidlertid kan Farcs krav om at nedlægge våbnene, hvis betingelserne er de "rigtige", blive et stridspunkt allerede under de indledende forhandlinger, da regeringen i Bogota siger, at militære operationer mod Farc vil fortsætte trods fredsforhandlingerne.
Farc ønsker, at de væbnede stridigheder skal stoppe under forhandlingerne.
 Konflikten mellem Farc og den colombianske regering er den længst varende og en af de mest blodige nationale konflikter i verden.
Striden begyndte tilbage i midten af 1960'erne, da Farc blev dannet med det mål at indføre et socialistisk styre i Colombia.
Den væbnede konflikt har været brutal med mange døde aktivister og regeringssoldater, og den har svækket landets økonomi i årevis.
Præsident Santos overvejer også at indlede fredsforhandlinger med en anden oprørsbevægelse i landet, der i cirka fem årtier har været hærget af borgerkrigslignende tilstande.
