14 dræbt ved amerikansk missilangreb



 Mindst 14 mennesker blev dræbt, da et amerikansk missil tirsdag ramte et pakistansk område, der kontrolleres af Taliban-lederen Baitullah Mehsud, oplyser sikkerhedskilder.
 Angrebet, som menes at være blevet gennemført med en ubemandet amerikansk drone, ødelagde en base i Zangara-området i Sydwaziristan i den lovløse region ved grænsen til Afghanistan. 
 - Udenlandske og lokale militante blev dræbt ved angrebet, sagde pakistanske sikkerhedskilder, der ønskede at være anonyme.
 - 14 militante er blevet dræbt og adskillige andre såret ved et angreb rettet mod Baitullah Mehsuds ejendom, siger Jan Mohammad Mehsud, en lokal beboer.
 En efterretningskilde oplyser, at der var fire eller fem udlændinge blandt de 14 dræbte. En anden efterretningskilde siger, at op imod 17 mennesker blev dræbt ved angrebet.
 Der er udlovet en dusør på fem millioner dollar for oplysninger, der kan føre til pågribelsen af Baitullah Mehsud, som mistænkes for at have stået bag en række blodige bombeangreb. Pakistanske og formodede amerikanske angreb har i stigende grad været rettet mod Mehsuds baser i kampen mod al-Qaeda-netværket.
