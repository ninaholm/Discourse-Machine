Observatører flygter fra Taliban forud for afghansk valg
Vesterlændinge tør ikke være i Afghanistan efter flere Taliban-angreb. Situationen bekymrer flere iagttagere.


 Efter to Taliban-angreb på valgkontorer i Kabul i sidste uge og flere målrettede attentater mod udlændinge flygter vesterlændinge nu fra den afghanske hovedstad.
Således er den internationale kontrol med lørdagens præsidentvalg truet, og det går direkte i mod Nato og Vestens køreplan for et nyt Afghanistan, hvor valget var udset til at spille en afgørende rolle for et Afghanistan, der kan stå på egne ben.
Det skriver Politiken tirsdag.
- Valget bliver formentlig ligesom i 2009, hvor der var omfattende svindel. 20 procent af stemmerne blev dengang kasseret efter indgriben fra de FN-udpegede medlemmer af valgklagekomitéen, siger den tyske Afghanistan-ekspert Thomas Ruttig til Politiken.
Han er tidligere diplomat og har boet i Afghanistan og Pakistan i over ti år.
Ruttig er grundlægger af en analysegruppe i Kabul, der blandt andet finansieres af Danmark, og han er særligt bekymret for udviklingen efter de seneste Taliban-angreb i Kabul.
Den bekymring deler generalsekretær for Dansk Røde Kors Anders Ladekarl.
- Det seneste valg blev af FN erklæret som svindel. Hvad har ændret sig markant i Afghanistan siden sidst? Ingenting.
- Sikkerhedssituationen er ikke blevet anderledes, den politiske situation har ikke ændret sig, og vi har ikke set markante tiltag for at forhindre korruption og svindel, siger Anders Ladekarl.
Helt anderledes ser udviklingsminister Mogens Jensen (S) på det. Han understreger, at Danmarks 3,5 milliarder kroner store bistand har gjort en forskel, og han afviser frygten for et kaotisk valg.
- Det vigtigste er, at valget gennemføres på en sådan måde, at befolkningen har tillid til valghandlingen. Det er helt afgørende for den tillid, en ny præsident skal have. Og ifølge FN er forberedelserne af valget langt bedre end sidste gang, siger udviklingsministeren til avisen.
På det modsatte hold igen er tidligere udenrigsminister Holger K. Nielsen (SF). Han kalder situationen i Afghanistan for "rimelig kaotisk", og samarbejdet med præsident Karzai betragter han ikke som "en ubetinget succes".
