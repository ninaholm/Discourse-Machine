Libyen truer EU med massiv flygtningestrøm
Libyen vil stoppe flygtningesamarbejde med EU, hvis de europæiske lande støtter demonstrationerne mod Gaddafi.


 EU kan se frem til en massiv flygtningestrøm fra Libyen, hvis de europæiske lande fortsat bakker op om de prodemokratiske demonstrationer i landet.
Den besked har Libyens styre under ledelse af Muammar Gaddafi afleveret til det ungarske EU-formandskab.
- Den ungarske ambassadør var indkaldt i Libyen torsdag og fik den besked, at Libyen vil suspendere samarbejdet med EU på flygtningeområdet, hvis EU fortsætter med at lave udtalelser til støtte for Libyens prodemokratiske protester, siger en talsmand for EU-formandskabet.
Truslen vil uden tvivl vække bekymring i især de sydeuropæiske medlemslande med Italien i spidsen.
Bådflygtninge fra Libyen har tidligere været et stort problem, men det er stort set stoppet med aftaler, hvor EU og Italien betaler millioner for at kunne sende flygtningene tilbage til Libyen og få optrappet kontrollen ved Libyens 2000 kilometer lange kyststrækning.
Italien er allerede blevet ramt af tusindvis af bådflygtninge fra Tunesien, som i kølvandet på revolutionen er taget til den italienske ø Lampedusa.
EU's udenrigschef, Catherine Ashton, opfordrede i sidste uge Libyen til at undgå brug af vold og acceptere brug af ytringsfrihed.
EU's udenrigsministre mødes søndag aften for at diskutere situationen i Nordafrika og Mellemøsten.
 Ifølge den britiske tv-station BBC og den arabiske tv-station al-Jazeera er flere end 200 mennesker dræbt under urolighederne i landet. Over 900 meldes såret.
