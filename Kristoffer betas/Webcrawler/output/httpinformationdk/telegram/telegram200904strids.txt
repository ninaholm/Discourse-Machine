Strid splitter privathospitaler



 Intern splid sprænger sammenslutningen af danske privathospitaler og klinikker. De store privathospitaler, som står for 80 procent af den private behandlingskapacitet, danner i stedet en ny forening.
 Brancheforeningen for Privathospitaler og Klinikker (BPK), satser på konstruktiv dialog med det offentlige sygehusvæsen og regionerne. Det siger formanden Nis Alstrup, som også var formand i den tidligere forening, Sammenslutningen af Privathospitaler og Privatklinikker i Danmark . 
 - De små privatklinikker ønsker en mere skarp og konfronterende linje, som vi på de store privathospitaler ikke er interesserede i. Men vi har hidtil haft en fælles sammenslutning, hvor små og store hospitaler har haft lige vægt. Derfor bryder vi ud og danner en ny forening for at fremme en fortsat seriøs dialog med vores forhandlingspartnere i det offentlige og regionerne, siger Nis Alstrup til Ritzau. 
 Foreløbig er 16 af de 43 medlemmer samt hele bestyrelsen i Sammenslutningen af Privathospitaler og Privatklinikker fulgt med over den nye forening. 
 - De 16 tegner over 80 procent af de danske privathospitalers samlede behandlingskapacitet. Og vi forventer, at flere vil følge efter den nærmeste tid. Dermed vil det være svært at se eksistensberettigelsen i den tidligere sammenslutning af privathospitaler, siger Nis Alstrup. 

