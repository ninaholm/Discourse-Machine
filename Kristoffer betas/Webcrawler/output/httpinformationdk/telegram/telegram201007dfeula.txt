DF: EU-lande må have fået solstik
Tyskland, Frankrig og Storbritannien vil hæve EU's klimaambitioner. "Socialistisk vanvid eller solstik", lyder det fra Dansk Folkeparti.


 Dansk Folkeparti afviser Tyskland, Frankrig og Storbritanniens ønske om at øge EU's klimaambitioner. 
- Det er jo det rene socialistiske vanvid, eller også må de have fået solstik. Det er jo fuldstændig virkningsløst at mindske CO2-udslippet og det begynder flere og flere mennesker da også at indse, siger Dansk Folkepartis EU-parlamentariker, Morten Messerschmidt.
Ifølge Morten Messerschmidt har den globale opvarmning nemlig været på retur det seneste årti - hvilket er en "bombe under klimadebatten" - ligesom den økonomiske krise også forhindrer EU i at gå fra en 20 til 30 procents reduktion af Unionens CO2-udslip.
- Det er uansvarligt over for beskæftigelsen og landenes økonomi at gøre det endnu dyrere at producere i EU, siger EU-parlamentarikeren.
I Financial Times siger klima- og miljøministre fra de tre største EU-lande, at det både gavner klimaet og europæisk konkurrenceevne, hvis EU går fra de 20 til 30 procent. Det ligner et gennembrud for EU's klimakommissær, Connie Hedegaard, der har kæmpet for en 30 procent CO2-reduktion i 2020.
