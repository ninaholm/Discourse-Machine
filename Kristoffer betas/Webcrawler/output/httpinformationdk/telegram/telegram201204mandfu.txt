Mand er fundet dræbt under uro i Bahrain
Uroen i Bahrain op til det kontroversielle Formel 1 Grand Prix tager til i styrke, mens regimet er presset.


 Liget af en 37-årig mand er fundet i en shiamuslimsk landsby i Bahrain, hvor sikkerhedsstyrker brutalt har slået en natlig demonstration ned, oplyser landets største shiamuslimske oppositionsblok, Al-Wefaq, lørdag.
"Liget af martyr Salah Abbas Habib", der er blevet fundet i Shakhura, kan være det første dødsoffer for de demonstrationer, der falder sammen med det stærkt kontroversielle Formel 1-racerløb søndag.
I en erklæring på det sociale netværk Twitter bekræfter Bahrains indenrigsministerium, at "liget af en afdød person er fundet i Shakhura i dag. Politiet har indledt en efterforskning".
Det står dog ikke klart, hvad der er årsagen til Habibs død. En pårørende siger, at han har deltaget i demonstrationen og er blevet pågrebet af sikkerhedsstyrkerne.
Pansrede mandskabsvogne er lørdag udstationeret langs hovedvejen til Bahrains Formel 1-racerbane i Sakhir efter politiet og sikkerhedsstyrkernes voldsomme sammenstød med de demonstrerende regeringsmodstandere fredag.
- Regeringen bruger racerløbet i dets reklamekampagne, men det kører ikke, som den ønsker det, siger menneskerettighedsaktivisten Nabeel Rajab.
Arrangørerne af Formel 1 Grand Prix'et er blevet opfordret til at aflyse søndagens løb, men det har chefen for Formel 1, Bernie Ecclestone, pure afvist. Han betegner frygten for sikkerheden som nonsens.
Oppositionsledere siger, at 95 demonstrationsledere er blevet anholdt under natlige razziaer i den seneste uge, og 54 mennesker er blevet såret under sammenstød med politiet.
Regeringskritikeren Abdul al-Khawajas sultestrejke giver også anledning til bekymring. Hans familie sagde fredag, at han nu også var holdt op med at drikke vand efter at have sultestrejket i 70 dage.
Hvis han dør, vil det være et stort nederlag for regeringen, der forsøger at give indtryk af, at der er forandringer på vej. På den anden side vil regimet også blive presset, hvis al-Khawaja, der har dansk statsborgerskab, frigives og udleveres til Danmark.
