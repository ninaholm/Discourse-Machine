Domstol afviser forbud mod bøssevielser
Politikerne er tilfredse, mens interesseorganisationer raser, efter at en domstol har kendt Californiens forbud mod homoseksuelle vielser forfatningsstridigt.


 En dommer ved en føderal domstol i Californien kendte onsdag et forbud mod homoseksuelle ægteskaber forfatningsstridigt. Forbuddet blev vedtaget ved en folkeafstemning i 2008, og spørgsmålet ventes nu at blive taget op i højesteret.
Afgørelsen fra den ledende dommer ved distriktsdomstolen, Vaughn Walker, var ventet og vækker tilfredshed blandt politikere, mens interesseorganisationer raser over den.
I Det Hvide Hus udtrykker præsident Barack Obama tilfredshed med onsdagens afgørelse, og Californiens republikanske guvernør, Arnold Schwarzenegger, er på linje med præsidenten.
- For de hundrede tusinder af californiere der lever en almindelig dagligdag i homoseksuelle forhold, stadfæster afgørelsen, at de nyder den fulde juridiske beskyttelse og sikkerhed, som jeg mener, at alle har ret til, siger han.
Den demokratiske senator Dianne Feinstein lægger sig tæt op ad præsidenten og guvernøren.
- Dommer Vaughn Walkers afgørelse bekræfter, hvad mange af os hele tiden har ment var tydeligt, nemlig at det er imod forfatningen at fratage bøsser og lesbiske retten til at gifte sig, udtaler hun.
Tony Perkins, der er leder af den konservative kristne lobby, Family Research Council, er ikke overraskende helt uenig:
- At bruge domstolene til at indføre denne radikale socialpolitik løser intet. At de kan finde retten til homoseksuelle ægteskaber i forfatningen er simpelt hen absurd, siger han.
Helt på linje med Tony Perkins er Wendy Wright, leder af Concerned Women for America.
- Ægteskab mellem en mand og en kvinde understøtter et stabilt samfund og kan ikke erstattes af andre måder at leve på, mener hun.
