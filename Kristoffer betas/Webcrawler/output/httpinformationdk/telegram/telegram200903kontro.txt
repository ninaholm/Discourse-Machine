Kontroversiel Muhammedforfatter til Århus



 Forfatteren Sherry Jones, der har skrevet den kontroversielle bog "Medinas Juvel", er på vej til Danmark, hvor hun blandt andet skal diskutere med den danske imam Abdul Wahid Petersen. Sherry Jones skal være i Danmark fra den 11. til 15. marts.
 Det oplyser forlægger Bjarke Larsen fra forlaget Pressto, der udgiver "Medinas Juvel" i Danmark.
 Bogen kom ud i efteråret 2008 og handler om Muhammeds ynglingshustru, Aisha, der blev gift med Muhammed som niårig. Bogen skulle være udgivet af det store og velanskrevne forlag, Random House, men forlaget besluttede at stoppe udgivelsen af bogen af frygt for voldelige reaktioner blandt muslimske fundamentalister. 
 - I betragtning af, hvor meget debatten om ytringsfrihed, religiøs fundamentalisme og forholdet mellem religion og politik fylder herhjemme, tror jeg, der vil være stor interesse for hendes besøg, siger Bjarke Larsen i en pressemeddelelse.
 Debatten med Abdul Wahid Petersen foregår søndag den 15. marts i Ridehuset i Århus.
