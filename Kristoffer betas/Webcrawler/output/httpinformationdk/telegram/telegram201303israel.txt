Israel vil betale erstatning for skibsdrab på aktivister
Israelerne vil betale millioner i erstatning for drab på tyrkiske aktivister på skibet Mavi Marmara i 2010.


 Israel er villig til at betale et stort tocifret millionbeløb i dollar i erstatning for drabene på ni tyrkiske aktivister om bord på skibet Mavi Marmara i 2010.
Aftalen kom i stand efter et opkald fredag fra Israels premierminister, Benjamin Netanyahu, til sin tyrkiske kollega, Recep Tayyip Erdogan.
Det skriver det israelske Haaretz.
Netanyahu beklagede i samtalen tabet af menneskeliv, da israelske kommandosoldater stormede skibet, der forsøgte at bryde blokaden af Gazastriben og sejle nødhjælp til den palæstinensiske enklave. Aktionen blev voldsomt kritiseret internationalt.
På skibet befandt sig en række tyrkiske og internationale aktivister.
Siden tragedien har forholdet mellem Israel og Tyrkiet været på frysepunktet. I 2011 suspenderede Tyrkiet en stor del af sin samhandel med Israel og øgede sine flådepatruljeringer i den østlige del af Middelhavet.
Recep Erdogan har accepteret Netanyahus undskyldning, som kom samtidig med, at USA's præsident, Barack Obama, besøgte Israel.
Israel og Tyrkiet vil nu oprette en fælles komité, der skal udarbejde retningslinjer for erstatningen, der ifølge tyrkiske medier vil løbe i et tocifret millionbeløb i dollar.
Pengene vil blive overført til en humanitær fond oprettet af den tyrkiske regering. Det siger kilder til Haaretz. Det sker for at undgå direkte forhandlinger mellem Israel og de efterladte for ni ofre for angrebet på Mavi Marmara.
Israel kræver imidlertid, at Tyrkiet må sørge for at standse forsøgene på at retsforfølge israelske ledere og militærpersoner, som var involveret i angrebet på Mavi Marmara.
Og det kan vise sig at blive vanskeligt. Tyrkiet kan forsøge at overtale de efterladte til at trække civile søgsmål tilbage, men kan ikke tvinge dem til det, siger en tyrkisk kilde til Haaretz.
Tyrkiets udenrigsminister Ahmet Davutoglu understregede tirsdag, at Tyrkiet fortsat står på palæstinensernes side.
