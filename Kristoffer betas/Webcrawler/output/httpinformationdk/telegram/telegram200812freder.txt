Frederik ved fronten i Afghanistan



 Kronprins Frederik og forsvarsminister Søren Gade (V) har i al hemmelighed besøgt de danske soldater i det sydlige Afghanistan.
 Under deres tre dage lange ophold i den uroplagede Helmand-provins har kronprins Frederik og Søren Gade oplevet soldaternes operations- og levevilkår på tæt hold, ligesom de har haft lejlighed til at tale med soldaterne om deres oplevelser samt takke dem for deres indsats.
 Kronprinsen og forsvarsministeren ankom mandag aften til den fremskudte operationsbase Armadillo. Her overnattede de og levede på lige fod med soldaterne, hvilket indebærer sovepose, feltseng og feltrationer. Derfra gik turen til den fremskudte operationsbase Price, hvor delegationen overnattede igen, og videre til Camp Bastion.

