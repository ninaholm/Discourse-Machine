Krigsskib fanger mistænkte pirater



 Ni mistænkte somaliske pirater er fanget af et spansk krigsskib. Somalierne var om bord i en lille båd, som blev opbragt af krigsskibet, meddeler det spanske forsvarsministerium.
 Ifølge ministeriet mistænktes somalierne for at være de pirater, der i weekenden forsøgte at kapre det italienske krydstogtsskib Melody ud for Seychellerne. Det lykkedes skibet at undslippe uden at nogen kom til skade. 
 Piraterne var bevæbnet med maskingeværer, men tog flugten, da sikkerhedsfolk på krydstogtsskibet besvarede beskydningen fra det lille hurtiggående skib. 
