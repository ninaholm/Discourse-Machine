Kæreste: Ingen hjalp indisk voldtægtsoffer
Forbipasserende hjalp ikke det 23-årige indiske voldtægtsoffer efter forbrydelsen, fortæller hendes kæreste.


 Den indiske studerende, der i sidste uge døde efter at have været udsat for en brutal gruppevoldtægt, fik ingen hjælp i næsten en time, da hun lå nøgen, blødende og stærkt forslået på gaden.
Det fortæller kæresten til den 23-årige indiske kvinde i de første interviews efter den voldsomme hændelse.
Parret var steget om bord på en bus i New Delhi, hvor de blev overfaldet af seks mænd, der befandt sig i bussen.
Kvinden blev voldtaget af mændene, blandt andet med et jernrør der smadrede flere af hendes indre organer, mens hendes kæreste brækkede et ben og fik flere andre skader.
Derpå blev parret smidt af bussen og lå på gaden i 45 minutter, inden politiet ankom, fortæller den 28-årige mand, som ikke vil have sit navn frem.
- Der var et par mennesker, der samlede sig omkring os, men ingen hjalp. Inden politiet kom, råbte jeg på hjælp, men rickshaws, biler og andre forbipasserende stoppede ikke, fortæller han i et interview med tv-stationen Zee News.
En talsmand for politiet i New Delhi siger til nyhedsbureauet Reuters, at den første politibil ankom til stedet fire minutter efter, at politiet modtog et alarmopkald, og at begge ofre blev bragt på hospitalet inden for 24 minutter.
Den 28-årige kæreste til voldtægtsofferet hævder, at politiet brugte lang tid på at tale om, hvor de skulle køre de to hen.
- Vi blev ved med at råbe til politiet, "vær søde at give os noget tøj", men de havde travlt med at beslutte, hvilken politistation vores sag skulle registreres ved, siger han.
Kvinden var udsat for gruppevoldtægten den 16. december og døde af sine kvæstelser 13 dage senere på det hospital i Singapore, hvor hun var overført til.
Indisk politi har anholdt seks mænd, der er tiltalt for drab, bortførelse og voldtægt.
Den brutale voldtægtssag har vakt vrede i Indien og forårsaget store protester mod den udbredte vold mod kvinder.
