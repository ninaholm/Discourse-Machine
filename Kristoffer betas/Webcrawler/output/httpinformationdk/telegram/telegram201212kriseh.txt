Krise: Historisk få starter ny virksomhed
Antallet af nyetablerede virksomheder bliver historisk lavt i 2012, mens udviklingen for konkurser er stabil.


 Antallet af nyetablerede virksomheder i 2012 når ikke op over 18.000.
Dermed ender 2012 på den front med at blive endnu værre end det ultimative kriseår 2009.
Det viser nye tal fra data- og analysevirksomheden Experian ifølge Dansk Erhverv.
Som et lys i mørket var der et lille fremskridt i antallet af nyetableringer i november, men det kan ikke ændre på den kendsgerning, at 2012 bliver et historisk sort år med hensyn til iværksætteri i Danmark.
Det konstaterer Bo Sandberg, der er cheføkonom i erhvervsorganisationen Dansk Erhverv.
- Fra et niveau på mellem 27.000 og 30.000 nyetableringer årligt før finanskrisen, har antallet i 2009-2011 ligget ret stabilt på 18.000 til 19.000. Men 2012 ser ud til at blive endnu værre med et fald på 7,8 procent i årets første 11 måneder, siger Bo Sandberg.
At november-tallet ser lidt pænere ud i år end sidste år, kalder Bo Sandberg "en krusning på overfladen".
Det lave niveau for nystartede virksomheder er endnu en dårlig nyhed for dansk økonomi og danske vækstudsigter.
 Men ifølge Dansk Erhverv er der grund til at tro, at de virksomheder, der formår at starte op efter godt fire år med krise, også har gode overlevelseschancer, da man typisk har taget højde for de vanskelige afsætnings- og finansieringsvilkår på forhånd.
Også når man kikker på, at antallet af konkurser i november svingede i den rigtige retning.
 Ifølge Dansk Erhverv tyder tallene lige nu på, at 2012 og 2011 bliver stort set identiske med cirka 5600 konkurser på årsbasis.
 Konkurserne er især overrepræsenterede i Sydjylland og i detailhandlen.
I november 2012 var der ifølge Experian 585 virksomheder, der gik konkurs.
- Ser man bort fra de betydelige udsving fra måned til måned, så ligger konkursomfanget generelt højt i øjeblikket, siger kommunikationsdirektør i Experian Kim Bach.
De mange konkurser afspejler godt fire år med økonomisk krise og svigtende efterspørgsel.
