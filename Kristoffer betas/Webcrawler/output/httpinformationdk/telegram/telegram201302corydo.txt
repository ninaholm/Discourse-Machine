Corydon står fast på krav om nye arbejdstidsregler
Statsansatte lærere står over for et ultimativt krav fra finansministeren: Regler for arbejdstid skal ændres.


 Det tegner til hårde forhandlinger forude, hvis staten og underviserne på de erhvervsrettede uddannelser, private skoler og efterskoler skal finde frem til fælles fodslag om arbejdstidsreglerne.
For finansminister Bjarne Corydon (S) siger selv, at han er fast besluttet på at gennemført ændringerne, efter han torsdag formiddag sendte lockoutvarsel ud til alle lærere på statens område.
- Vi er desværre i den situation, at forhandlingerne er gået i hårdknude. Og så er det jo det naturlige næste skridt, når man følger de regler, der er i den danske arbejdsmarkedsmodel, siger han om varslerne.
Finansministeren håber stadig på, at man ved forhandlingsbordet kan finde frem til en løsning. For et par uger siden fik man et resultat igennem med gymnasielærerne - og det er det, han læner sig op af nu.
- Jeg er stålsat. Regeringen er stålsat som forhandler i forhold til det krav, vi har rejst. Og det er vi, fordi det er helt afgørende, at vores børn og unge får den uddannelse, som de har fortjent, og de har brug for, siger Bjarne Corydon.
Finansministeren siger, at kravene er gennemtænkt, og at de bygger på nogle meget klare holdninger og mål for, hvad regeringen vil med de danske uddannelser.
- Og jeg har da stadig et håb om, at vi kan forhandle en aftale på plads. Det kunne vi jo med gymnasielærerne, og det ville da klæde os at gøre det samme på det her område. Men vi tager det her skridt for at understrege, at det er alvor, siger han.
I gymnasielærernes nye overenskomst, der blev indgået i starten af februar, har man afskaffet de gældende arbejdstidsregler. I fremtiden kan gymnasierektorer som udgangspunkt disponere over lærerne 37 timer om ugen.
- Havde det bare været et spørgsmål om forhandlingsmæssig armlægning, havde det været en anden situation, siger Bjarne Corydon og fortsætter:
- Men det handler for vores vedkommende om et samfundsmæssigt mål med, hvad vi vil for vores uddannelser, hvad, vi tror, er afgørende for, hvor Danmark er henne om 10 og 20 år. Og det vil vi helst have løst i forståelse.
Der er ikke aftalt nye møder mellem finansministeren og undervisere i staten, der er medlem af organisationerne LC og CO10.
