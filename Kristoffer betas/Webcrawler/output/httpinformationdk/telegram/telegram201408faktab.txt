FAKTA: Her er blå bloks stridspunkter
Det er blandt andet spørgsmål om skattelettelser, nulvækst og EU, der splitter blå blok.


 Selvom de deler samme blå farve, betyder det ikke, at de borgerlige partier altid går hånd i hånd. Her er en række politiske områder, hvor de blå politikere ikke kan blive enige.

* Forhandlingerne om folkeskolereformen blev uden deltagelse af Liberal Alliance, som det eneste borgerlige parti. De Konservative støttede ikke op om punktet om lektiehjælp.
* Dansk Folkeparti har tidligere meldt ud, at de ikke vil lægge stemmer til Venstres ønske om nulvækst i det offentlige. Omvendt vil Liberal Alliance reducere væksten.
* De Konservatives formand, Lars Barfoed, var ude med riven, da Venstres formand, Lars Løkke Rasmussen, indgik en aftale om en vækstpakke med regeringen. Et løft til bundskatten fik Lars Barfoed til at kalde venstreformanden for en "socialdemokrat" tilbage i juni.
* I foråret var Liberal Alliances formand, Anders Samuelsen ude at sige, at Venstre og Konservatives EU-politik var ren "bluf". Ifølge ham prøver de at repræsentere en mere EU-skeptisk linje, end de i virkeligheden gør.
* For en uges tid siden blev det diskuteret, hvorvidt det kunne betale sig at afskaffe topskatten. De Konservative og Liberal Alliance taler for at afskaffe en høj skat, mens Venstre og Dansk Folkeparti har blandet sig udenom i den debat.
