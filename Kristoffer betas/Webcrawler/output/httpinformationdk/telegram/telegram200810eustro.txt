EU's troværdighed på spil op til klimamøde



 De næste måneders armlægninger om EU's store klima- og energipakke bliver afgørende for Danmarks og Europas troværdighed i de internationale klimaforhandlinger frem mod næste års FN-topmøde i København.
 Det medgav klima- og energiminister Connie Hedegaard (K), da hun i dag var gæst i BBC Worlds skrappe interviewprogram Hardtalk. Programværten, Stephen Sackur, fandt det problematisk, at EU kræver lederskab af den kommende amerikanske præsident på klimaområdet, hvis unionen ikke selv kan enes om de mål, der er foreslået i energipakken - om bl.a. 20 procents CO2-reduktion i 2020.
 - Vi står over for nogle meget afgørende måneder under det franske EU-formandskab, indrømmede Connie Hedegaard.
 Den danske regering ser meget gerne EU-pakken vedtaget inden årets udgang. Men på det seneste er store industrilande som Tyskland, Frankrig og Italien gået til modoffensiv med krav om at friholde bilindustrien og andre tunge industrier fra CO2-nedskæringer.
