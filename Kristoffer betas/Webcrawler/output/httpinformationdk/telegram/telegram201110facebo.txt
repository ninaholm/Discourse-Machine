Facebook-stjerne: Google+ skræmmer os ikke
En af Facebooks ejere frygter ikke Google+. Vi skal dumme os gevaldigt for at tabe den kamp, siger han.


 Sean Parker, it-guru og medejer af Facebook, siger, at det sociale netværk virkelig skal træde i spinaten, hvis Googles sociale konkurrent Google+ skal slå den nuværende konge af sociale medier.
 - Facebook skal virkelig dumme sig på det groveste, og Google skal gøre noget virkelig smart, siger Parker, der blev kendt for sin rolle i Facebooks fødsel i filmen "The Social Network".
Parker opfandt musikdelingstjenesten Napster i 1990'erne. Han mener, at Facebook kan komme i problemer, hvis de flittigste brugere flygter fra netværket på grund af for meget information.
- Privatlivsproblematikken er ikke Facebooks største problem, siger han.
- Det største problem er den overdosis af information, som avancerede brugere bliver overvældet af. Måske er truslen i forhold til Facebook, at de avancerede brugere er skiftet til Twitter og Google+, siger Parker.
It-kendissen støtter derfor, at Facebook finder nye metoder, der betyder, at brugerne af Facebook i højere grad kan dele indhold mere selektivt.
