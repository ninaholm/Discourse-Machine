Mindst 26 dræbt i Syrien fredag
Hvert minut rammer fire raketter oprørsbyen Homs, siger syriske aktivister. Fredagens vold har kostet 26 livet


 Syriske sikkerhedsstyrker fortsætter bombardementerne af oprørske byer, og især byen Homs er mål for regeringssoldaternes bomber.
Mindst 26 mennesker er dræbt i løbet af fredagen rundt om i Syrien, siger menneskeretsgruppe Syrian Observatory.
Efter fredagsbønnen strømmede tusindvis af demonstranter ud på gaderne i Syriens byer med slagord mod præsident Bashar al-Assad og fornyede krav om regimes fald.
- Gå af, gå af!, råbte demonstranterne, mens de forlod moskéerne.
I hovedstaden Damaskus blev en civil dræbt og 12 andre såret, flere af dem alvorligt, da sikkerhedsstyrker åbnede ild mod dem ved en demonstration i Mazze-kvarteret.
Aktivister siger, at de spredte protester i hovedstaden samlet set er blandt de mest omfattende demonstrationer i Damaskus, siden oprøret mod Assad begyndte for 11 måneder siden.
- Vi vil have hævn over Bashar og Maher, råbte nogle med henvisning til præsidenten og dennes bror, som står i spidsen for den frygtede Fjerde Pansrede Division.
Aktivister siger, at de styrker, som Maher al-Assad har kommandoen over, har optrappet bombardementet af Homs, der har været under belejring og voldsom beskydning i to uger.
Raketterne regner fredag ned over de kvarterer af Homs, hvor modstanden mod Assad har været størst. Aktivister i byen siger, at fire raketter slår ned i minuttet.
- Der er kvarterer, som vi ikke ved noget om. Jeg ved ikke selv, hvordan mine forældre har det. Jeg har ikke hørt fra dem i 14 dage, siger Hadi Abdullah.
Menneskeretsgrupper vurderer, at de to ugers angreb mod Homs har kostet 400 mennesker livet. En læge i byen siger, at op mod 1800 er såret.
Samtidig siger Natos generalsekretær, Anders Fogh Rasmussen, at militæralliancen ikke vil intervenere i Syrien trods den omfattende vold. Udtalelsen blev fremsat under et besøg i Tyrkiet.
