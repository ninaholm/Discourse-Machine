Passagerfly er formentligt styrtet ned i Namibia
Mozambique Airlines har mistet kontakt med fly, der havde 34 om bord. Vanskelig eftersøgning er i gang.


 Et fly fra Mozambique Airlines med 28 passagerer og seks besætningsmedlemmer om bord, der fredag blev meldt savnet, er formentligt styrtet ned, lyder det lørdag morgen fra politiet i Namibia.
- Flyet, der var undervejs fra Mozambique til Angola, er formentligt styrtet ned i et svært fremkommeligt bushlandskab i det nordøstlige Namibia, siger Willie Bampton, som er regional koordinator for politiet i området.
- Myndighederne i Botswana siger, at de så røg i luften, og de formodede først, at flyet var styrtet ned i deres land, men da de nåede op til grænsen, så de, at det var sket i Namibia, siger han.
Landsbyboere i området har sagt til politiet, at de hørte eksplosioner.
 Eftersøgningen efter flyet er vanskelig på grund af det ufremkommelige terræn, der er blevet endnu vanskeligere at have med at gøre på grund af nylig styrtregn.
 - Der er ingen rigtige veje, så man må køre gennem bushen, siger Willie Bampton.
Rute TM470 lettede fra Maputo klokken 10.26 og skulle efter planen være landet i Angolas hovedstad, Luanda, klokken 14.10. Men flyet er aldrig nået frem, hedder det i en erklæring fra Mozambique Airlines.
Luftfartsselskabets talsmand Norberto Mucopa ville fredag aften ikke sige noget om de ombordværendes nationalitet, ej heller, hvornår man senest var i kontakt med ruteflyet.
- Den seneste kontakt var i den nordlige del af Namibia, siger Mucopa.
Rute TM470 beflyves ifølge fartplanen af et brasiliansk produceret tomotoret jetfly af typen Embraer 190 med plads til 93 passagerer. Derfor er det nærliggende at formode, at det savnede fly er et af de tre Embraer 190-fly, som LAM anskaffede i 2009.
 Ligesom alle andre luftfartsselskaber, der har et Air Operator's Certificate, udstedt i Mozambique, har LAM siden 2011 haft forbud mod at lande i lufthavne inden for EU. Det skyldes, at Mozambique ikke opfylder de internationale sikkerhedsforskrifter.
Det 91 procent statsejede luftfartsselskab i Mozambique har en historie, der går tilbage til det portugisiske kolonistyre.
Tilbage i 1984 indledte LAM Mozambique Airlines flyvninger fra Maputo til København.
