Minister: Skræmmende læsning om psykisk syge
Rockwool Fonden har undersøgt vilkårene for psykisk syge. Sundhedsministeren kalder det for skræmmende læsning


 Personer med psykiske lidelser er mere ensomme, tjener mindre, får færre børn, er dårligere uddannet, har sjældent arbejde og er mere selvmordstruet.
Sådan lyder konklusionen i undersøgelsen "Et liv i periferien" fra Rockwool Fondens Forskningsenhed. Den viser desuden, at personer med svære sindslidelser oftere har fysiske lidelser, er mere kriminelle og dør langt tidligere end resten af befolkningen.
Og jo dårligere vilkår man kommer fra, jo større er risikoen for at udvikle skizofreni, svære depressioner, manier og personlighedsforstyrrelser.
Minister for sundhed og forebyggelse Astrid Krag (SF) kalder undersøgelsen skræmmende læsning:
- Det siger noget om, hvor vigtig en opgave det er at få løst. Vi kan ikke leve med, at det ser sådan ud. Vi skal blive bedre til at forebygge og sætte tidligt ind. Vi skal få øje på risikoadfærd blandt de helt unge. Lidelserne behøver ikke at blive en kronisk tilstand.
Det er desuden vigtigt at have fokus på det arbejdsmæssige, mener Knud Christensen, der er formand for landsforeningen SIND og medlem af regeringens psykiatriudvalg:
- I Danmark er arbejdet en vigtig identitetsskabende faktor, og de fleste har et brændende ønske om at være en del af arbejdsmarkedet. Helst 37 timer om ugen med 200 procents effektivitet. Men det kan alle ikke, derfor ligger der en udfordring i at lave rummelige arbejdspladser.
Personer med skizofreni mister fodfæste på arbejdsmarkedet gennemsnitligt seks år før, de får en egentlig diagnose. I 2009 havde over 90 procent af personer med tunge sindslidelser slet ingen kontakt til arbejdsmarkedet.
Derfor mener også Astrid Krag, at det er op til alle at inkludere psykisk syge på arbejdsmarkedet:
- Det kræver en bred samfundsmæssig deltagelse, det er et fælles ansvar. Vi skal blive bedre til at se psykisk syges muligheder frem for deres begrænsninger. De skal inddrages bedre, og alle skal have muligheden for at deltage i samfundet.
