Finansskat i 11 eurolande rammer forkert
Finansrådet: EU har ikke taget højde for omgåelse og nye produkter, der ikke er omfattet af finansskat.


 Regningen for EU's finansskat i de 11 eurolande bliver sendt videre til kunderne. Det er pensionsopsparerne, kunder der vil handle med værdipapirer i de 11 eurolande, og eksempelvis virksomheder der ønsker at afdække en valutarisiko.
Det siger kontorchef Morten Frederiksen i bankernes brancheorganisation, Finansrådet.
 - Det er kunderne, der må bære byrden. Og derfor rammer finansskatten helt skævt. Der er en tendens til, at nogle mener, at nu skal finanssektoren rammes efter finanskrisen.
- Men langt hovedparten af de aktiviteter, som rammes, er kunderelaterede, siger Morten Frederiksen.
EU Kommissionen fremlagde torsdag forslag til en ny finansskat på finansielle transaktioner, der foreløbig kommer til at gælde for de 11 eurolande, mens resten af de 27 EU-lande står udenfor.
Kontorchefen mener, at EU-Kommissionen ikke har taget højde for finansskattens virkninger.
- Kommissionen negligerer problemerne med udflytning og omgåelse. Det store problem er også, at Europas finanscentrum i London ikke er omfattet.
- Jeg vil gerne se, hvordan det vil fungere i praksis, at to englændere handler en tysk aktie imellem sig, om det så også bliver indberettet til Tyskland, siger Morten Frederiksen.
I kølvandet på finansskatten ventes der at opstå nye skyggeprodukter, som slet ikke er omfattet af finansskatten.
- I stedet for aktien kan investoren eje et derivat i stedet, der giver samme afkast, og det kan være udbudt i Storbritannien. Der vil blive et skift mod andre produkter, som ikke er omfattet af skatten, siger Morten Frederiksen.
Desuden forudser han, at finansmarkederne i de 11 eurolande vil komme til at fungere dårligere, virksomheder vil have sværere adgang til at hente kapital på aktiemarkedet.
- Det vil have betydning for økonomien, det vil give dårlige finansmarkeder og mindre likviditet, og virksomhederne får ringere mulighed for at rejse likviditet, siger Morten Frederiksen.
Ritzau: Vil det få kapitalen til at flytte andre steder hen?
- Det mener jeg helt klart, svarer Morten Frederiksen.
Også Nationalbanken er skeptisk overfor finanskatten, som, banken ikke mener, vil øge den finansielle stabilitet. Det synspunkt er Finansrådet enig i.
