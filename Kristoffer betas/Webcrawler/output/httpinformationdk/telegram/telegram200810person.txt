Person anholdt efter knivstik



 Under en teknofest på spillestedet 'Halvandet' natten til søndag blev en 21-årig mand stukket i højre balle og venstre hånd efter et slagsmål, oplyser Københavns Politis centrale vagtleder, Hans Erik Raben.
 Det 21-årige offer er en tidligere ven af den 25-årige gerningsmand, der stak af til fods umiddelbart efter opgøret. 
 'Halvandet' ligger yderligt på Amager i et gammelt industriområde, hvor man har svært ved at stikke af uset. En hundepatrulje kunne da også efter en halv times søgning lokalisere gerningsmanden, som formodes at have relation til rockermiljøet. 
 Både offer og gerningsmand er blevet kørt på hospital, hvor ofret behandles for stiksårene, mens gerningsmanden behandles for hundebid i benet.
 Den 25-årige dansker bliver sigtet for kvalificeret vold efter straffelovens paragraf 245. Han fremstilles i morgen i grundlovsforhør med krav om varetægtsfængsling.
