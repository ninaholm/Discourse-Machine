Roskilde-programmet kommer rundt i musikkrogene
Roskilde Festival offentliggjorde torsdag aften årets musikplakat med 82 nye kunstnere.
Foto: Scanpix

Roskilde Festivals musikchef, Rikke Øxner, føjede torsdag aften 82 nye navne til årets musikprogram.I kategorien over hovednavne var der ingen nye tilføjelser. Her er det stadig popsilden Rihanna og elektronik-pionererne Kraftwerk, der rager højest op.Men dagens præstation fylder godt op i kategorien lige under hovednavnene. Den engelske vidunderdreng James Blake, legendariske Bobby Womack og støjrock-kongerne fra Black Rebel Motorcycle Club er blandt kategoriens nye sværvægtere.Fra Rihannas pophits til danske Iceages punk-udladninger kommer årets program vidt omkring. Og det har også været ambitionen.- Vi ville gerne plukke det bedste af alt det, der er interessant lige nu. Og det synes jeg, at vi har haft en ret heldig hånd med.- Der er både elektroniske og urbane kunstnere, men folk får også masser af rock med eksempelvis Airbourne, Turbonegro, Suicidal Tendencies og Black Rebel Motorcycle Club, fortæller Rikke Øxner til Ritzau.Festivalen har i de senere år haft besøg af giganter som Bruce Springsteen og Prince. Men årets plakat byder endnu ikke på et navn i den vægtklasse.- Jeg synes, at det er rigtig vigtigt, at vi en gang imellem tager et rigtigt stort navn ind, som har haft en rigtig stærk betydning for musikhistorien.- Men det må ikke blive en tvang, at vi har et kæmpe navn på plakaten for vi vil gerne have lov til frit at præsentere det, der er allerfedest lige nu, uden at det skal stå i skyggen af en megastjerne, slår Rikke Øxner fast.Hun har glædet sig til at vise programmet frem for Roskildes publikum. Og hun frygter ikke, at folk bliver skuffede over fraværet af nye navne med den største skrifttype.- Nej, Roskilde er kendt for at have et ekstremt dedikeret musikpublikum, som ved rigtig meget. Et band, der aldrig har spillet i Europa før, kan slå en tone an, og så synger Roskilde-publikummet med.- Det er sådan noget, man som arrangør får kuldegysninger af.Der er dog et par navne, som, til musikchefens store ærgrelse, det ikke har været muligt at lokke til årets festival.- I et par år har vi haft de samme to navne til at stå øverst på vores ønskeseddel. De har ikke rigtig været mulige, men vi har helt sikkert lagt billet ind hos dem begge. Og de bands er Rage Against the Machine og Daft Punk.- Men vi bliver ved, til det lykkedes, slår Rikke Øxner fast.Hun forventer, at der føjes endnu 15 navne til plakaten, inden festivalen skydes i gang den 29. juni.Se det fulde Roskilde-program her
