Direktørexit giver kurshug til Neurosearch
Neurosearch-aktien får smæk efter at administrerende direktør Flemming Pedersen har sagt sit job op for at blive finansdirektør i Alk-Abello.


 Aktiemarkedet tager ikke pænt imod nyheden om, at Neurosearch mister sin administrerende direktør Flemming Pedersen, der skal være finansdirektør i Alk-Abello.
Kort tid efter åbningen på Københavns Fondsbørs var aktien faldet med 5,8 procent til kurs 81.
Efter ti år i biotekselskabet NeuroSearch forlader Flemming Pedersen sit job for at blive finansdirektør i medicinalvirksomheden Alk-Abello.
Den endelige dato for jobskiftet er ikke fastsat, men det ventes at blive senest den 30. november.
Flemming Pedersen har været ansat i NeuroSearch i ti år - heraf de sidste fire som administrerende direktør.
Bestyrelsen i NeuroSearch sætter nu gang i processen med at finde en ny topchef til biotekvirksomheden.
- Indtil en afløser er på plads, fortsætter Flemming Pedersen med at varetage den daglige ledelse af virksomheden, således at en smidig overgang kan sikres, skriver selskabet i en meddelelse til fondsbørsen.
