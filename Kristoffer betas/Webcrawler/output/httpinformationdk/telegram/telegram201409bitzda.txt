Bitz: Danskerne skal lære at lave lækker hverdagsmad
Christian Bitz vil som medlem af en ny tænketank få folk til at gøre mere ud af hverdagsmåltidet.


 Kvalitetsmad er ikke kun noget, der er forbeholdt fine restauranter og madentusiaster. Det gode og kreative måltid skal også praktiseres rundt omkring i de danske køkkener.
Det mener ernæringsekspert og foredragsholder Christian Bitz, der er et af de 20 medlemmer i en ny måltidstænketank, som fødevareminister Dan Jørgensen (S) netop har lanceret.
- Danskerne har uden tvivl brug for hjælp til madlavningen. Når jeg snakker med folk rundt omkring, er det ofte de samme seks retter, der går igen. Der er ikke den store opfindsomhed i madlavningen, og det kan de nye måltidsråd måske lave om på, siger han til Ritzau.
Danskernes madvaner står øverst på dagsordenen hos den nye tænketank, der skal udarbejde en række anbefalinger frem til foråret 2015, som til sidst skal munde ud i nogle officielle måltidsråd.
Bitz' håb er, at tænketanken kan nå de mennesker, som har brug for et kreativt indspark til madlavningen.
- Vi har i mange år haft kostrådene, men der mangler ligesom noget om selve måltidet. Det er på tide at få fokus på nydelse og kvalitet frem for kun ernæring, siger han.
Ernæringseksperten mener, at Danmark overordnet set er kendt for at have en god madkultur med nogle af verdens bedste restauranter og kokke. Der er dog langt fra Michelin-restauranter til de danske køkkener.
- Desværre er der en kæmpe stor gruppe af mennesker, der har ikke ressourcerne og interessen til at gå op i mad, siger Christian Bitz.
Det bliver administrerende direktør hos Landbrug og Fødevarer, Søren Gade, der skal stå i spidsen for tænketanken. Han mener, at de nye måltidsråd kan få os til at sætte mere pris på god kvalitet.
- Vi skal ikke bestemme, hvad danskerne putter i munden. Derimod opfordrer vi til, at folk laver mad sammen og husker at nyde maden. Vi kender jo i forvejen forskel på sund og usund mad, siger han til Ritzau.
