Kina afviser skyld i resultatløst topmøde



 Kina afviser at bære skylden for det resultatløse klimatopmøde i København. Kinas premierminister, Wen Jiabao, var til gengæld fornærmet under klimatopmødet, fordi han ikke blev inviteret til det helt afgørende møde under topmødet.
Ved et pressemøde i Beijing søndag afviste Jiabao derfor enhver skyld i, at klimatopmødet blev en fiasko.
Jiabao og Kina fik i kølvandet på klimatopmødet skyld for at have bidraget til det magre udkomme af topmødet blandt andet med henvisning til, at Jiabao ikke mødte op til det afgørende møde under topmødet, men i stedet sendte en viceudenrigsminister.
Men nu siger Jiabao, at han ikke var informeret om mødet.
- Hvorfor blev Kina ikke informeret om mødet? Indtil nu er der ingen, der har kunnet give os en forklaring på det. Det er fortsat en gåde, sagde Jiabao.
Ifølge Jiabao blev han først underrettet om mødet, da han fik en liste over mødets deltagere af en europæisk regeringschef og så, at Kina optrådte på listen.
- Jeg var chokeret, for jeg havde ingen indbydelse fået, sagde Jiabao, der sendte en viceminister hen til mødet for at protestere.
