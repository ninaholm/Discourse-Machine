Ekspert: Køb bolig nu på trods af faldende boligpriser
Selv om boligpriserne i november faldt på månedsbasis, så kan boligkøbere fortsat gøre en god forretning.


 Faldende boligpriser vil normalt skræmme mulige boligkøbere væk, men det bør ikke være tilfældet i øjeblikket, vurderer boligøkonom Lise Nytoft Bergmann fra Nordea Kredit.
Vurderingen kommer efter, at priserne på enfamiliehuse faldt 3,0 procent fra oktober til november i 2013. Det viser data fra Danmarks Statistik for boligprisudviklingen på landsplan.
- Normalt er det sådan, at prisen på en bolig er højere om sommeren end om vinteren. Det mønster betyder, at selv om man befinder sig i et fuldkommen stabilt boligmarked, vil man opleve, at priserne ændrer sig, forklarer boligøkonomen og uddyber:
- Fra oktober til november, som dagens tal dækker, er huspriserne historisk set faldet med i gennemsnit 0,7 procent. Eftersom dagens fald i huspriserne lå på 3,0 procent, kan en del af prisfaldet altså forklares med normale sæsonudsving.
Lise Nytoft Bergmann siger, at for den resterende del af prisfaldet er det vigtigt at huske, at det ikke er præcis de samme huse, der bliver solgt hver eneste måned, og at der var en stor fremgang i priserne i oktober.
Set over det seneste år er huspriserne da også steget med 0,9 procent, pointerer boligøkonomen.
På trods af de faldende huspriser i november er der derfor ikke noget, der tyder på, "at vi kigger ind i en fremtid med faldende priser."
- Tværtimod tyder alt på, at boligmarkedet fortsat bevæger sig fremad om end med ganske små skridt, lyder det fra Lise Nytoft Bergmann, som fortsætter:
- På den baggrund bør dagens tal heller ikke vække bekymring hos boligkøberne. Tværtimod bør boligkøberne huske på, at det er netop nu i vinterkulden, at de kan gøre en god handel.
Ud over faldet blandt enfamiliehusene røg prisen på ejerlejligheder i perioden tilbage med 0,6 procent.
