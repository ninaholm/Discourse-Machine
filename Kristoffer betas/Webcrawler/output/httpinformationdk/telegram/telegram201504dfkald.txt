DF kalder fleksibelt dagpengesystem for dødt
Efter dagpengekommissionens afvisning af et konjunkturfølsomt dagpengesystem trækker DF nu idéen i land.


 Dagpengekommissionen har ifølge Jyllands-Posten opgivet at udarbejde et dagpengesystem, der tager hensyn til udviklingen i konjunkturerne. Dermed er idéen "højst sandsynlig" død, siger en af dens fortalere, Dansk Folkeparti.
- Det kan der være store chancer for. Hvis de, der skal lave et system, siger, at det ikke kan fungere i virkeligheden, er det selvfølgelig ikke det system, vi skal se på, siger partiets arbejdsmarkedsordfører Bent Bøgsted.
Idéen bag et konjunkturbestemt dagpengesystem er, at det i tider, hvor økonomien har det dårligt, skal være nemmere at optjene retten til dagpenge.
Men den idé forlader Dansk Folkeparti nu. I stedet retter partiet sit skyts mod andre forslag til ændringer af dagpengesystemet.
- Vi skal se på genoptjening. Vi skal se på forbruget af dagpengene og den såkaldte timemodel. Vi skal se på de supplerende dagpenge. Det fungerer ikke, som det skal. Der er mange muligheder i et nyt dagpengesystem, siger Bent Bøgsted.
- Der har også været tanker fremme om, at man kan lave et dagpengesystem, hvor man får en højere ydelse det første år.
Den såkaldte timemodel er en ændring af måden, man opgør, hvornår den ledige er berettiget til dagpenge. I dag optæller man i uger, men det kan være problematisk, mener Bent Bøgsted, der i stedet mener, at ledighed bør opgøres i timer.
- I timemodellen får man kun dagpenge af det antal timer, man går ledig. Så bare fordi man har haft en syv timers arbejdsdag, har man ikke brugt en hel uge.
Enhedslisten kom torsdag med sit udspil til en ændring af dagpengesystemet, men så konkret bliver Dansk Folkeparti dog ikke.
- Vi har ikke låst os fast på en bestemt model. Det vil vi lade stå åbent til forhandlingerne, siger Bent Bøgsted, der glæder sig over, at kommissionen løbende bidrager til debatten i stedet for at holde kortene tæt til kroppen:
- Jeg synes, det er fair nok, at kommissionen melder ud, at det ikke kan fungere med et konjunkturbestemt system.
