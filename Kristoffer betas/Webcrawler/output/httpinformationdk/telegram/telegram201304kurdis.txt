Kurdiske oprørere indleder tilbagetrækning i maj
Tilbagetrækning i forbindelse med fredsproces vil ske i faser så hurtigt som muligt, siger PKK.


  Kurdiske oprørere i Tyrkiet siger, at de vil indlede en tilbagetrækning fra Tyrkiet inden for to uger og rykke deres styrker til deres sikre baser i det nordlige Irak. Det sker i forbindelse med fredsprocessen i landet.
- Som led i de igangværende bestræbelser, så vil tilbagetrækningen begynde den 8. maj, 2013, siger Murat Karayilan, som er kommandør for det forbudte Kurdistans Arbejderparti, PKK.
- Tilbagetrækningen er planlagt i faser ... og det er hensigten at afslutte den så hurtigt som muligt, siger Karayilan, som torsdag holdt en pressekonference om fredsprocessen.
En kurdisk hjemmeside havde tidligere angivet, at tilbagetrækningen ville begynde den 5. maj.
Karayilan gav for en måned siden sine tilhængere ordre til at nedlægge våbnene.
Det skete kort tid efter, at den fængslede kurdiske PKK-leder Abdullah Öcalan havde opfordret alle kurdiske tilhængere til at indstille en væbnet kamp og støtte en våbenhvile med Tyrkiet.
Før har Öcalan, der har været fængslet siden 1999, kæmpet for en uafhængig kurdisk stat. Men de kurdiske separatister, der har kæmpet mod styret i Ankara i 28 år, fører seriøse forhandlinger om en varig fredsaftale med den tyrkiske regering under premierminister Recep Tayyip Erdogan.
Erdogan har sat meget sin politiske prestige ind på forhandlingerne med PKK og bliver kritiseret stærkt af nationalistiske grupper.
Der er ud over en våbenhvile lagt op til en fredskøreplan efter PKK's oprør i navnligt det sydøstlige Tyrkiet. Konflikten har kostet over 40.000 mennesker livet siden 1984 og ødelagt økonomien i den sydøstlige del af landet.
Öcalan blev anholdt i 1999.
