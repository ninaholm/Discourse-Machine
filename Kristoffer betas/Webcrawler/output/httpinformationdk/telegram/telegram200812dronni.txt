Dronningen leger med Svinedrengen



 Til juli næste år kan danskerne igen få lov til at se en teaterforestilling, hvor landets dronning står for scenografien. 
 På Pantomimeteatret i Tivoli i København vil dronning Margrethe i samarbejde med koreograf Dinna Bjørn og komponist James Price underholde publikum med Svinedrengen, det populære eventyr af H.C. Andersen.
 De tre har tidligere stået bag Kærlighed i Skarnkassen i 2001, Tommelise i 2005 og Fyrtøjet i 2007.
 - Vi endte med Svinedrengen - der har den fordel, at den allerede har en melodi, fortalte dronningen med et smil på læben.
 Hun erkender, at det bliver en udfordring, men dog ikke større end andre udfordringer.
 - Udfordringen er lige stor, ligegyldig hvad det er, man gør. For hvis man vil vise sin kunst for andre, skal det være så godt, som man overhovedet kan gøre det, fortalte dronningen.
 Svinedrengen handler om den fattige prins, som havde et ganske lille kongerige. Men stort nok til at gifte sig med kejserens datter. 
 Forestillingen har premiere den 16. juli 2009. 
