Bondo: Fællesskab frem for testmani kan mindske mobning
Danmarks Lærerforening tror ikke på, at lovgivning kan afhjælpe digital mobning. Det kan mere fællesskab.


 Folkeskolen bør fokusere på fællesskabet i højere grad end i dag, hvor der er et for stort fokus på den enkelte elev og på konkurrence imellem dem, mener formand for Danmarks Lærerforening Anders Bondo Christensen.
Udtalelsen kommer efter, at Berlingske har beskrevet problemet med mobning på internettet blandt unge teenagere ud fra en ny analyse, der er foretaget af Børnerådet.
- Vi skal fokusere mindre på de der evindelige test. Der er vist ikke noget land i Europa, hvor eleverne bliver testet så meget som i den danske folkeskole. Det påvirker eleverne og deres indbyrdes forhold, siger Anders Bondo Christensen tirsdag.
Han mener, at der er kommet en tendens til, at det er "mig først og fællesskabet i anden række". En tendens som sociale relationer forsvinder i.
- Vi bliver nødt til at stoppe op og sige, skal vi ikke prøve at rulle lidt tilbage på den front og give mere rum til fællesskabet, siger han.
Ifølge analysen fra Børnerådet efterspørger halvdelen af de 13-årige mere digital dannelse i skolen. Også her skal man sætte ind i højere grad, mener Bondo.
Et tredje element i en mulig indsats for at mindske digital mobning, som mellem fire og otte procent af de unge ifølge analysen er blevet udsat for, er lærere med mere tid.
- Undersøgelsen viser, at mange unge reagerer, når de oplever mobning. Men det kræver, at der er en lærer, der har tid og rum til at tage sig af de udfordringer, som eleven har. Ellers kan vi ikke hjælpe de børn ordentligt, siger han.
Børnerådet foreslår ifølge Berlingske, at man udvider folkeskoleloven med en pligt til at oplyse om digital dannelse, så ombudsmanden kan gribe ind, hvis en skole ikke lever op til forpligtelsen.
- Jeg tror, at vi skal passe på med, at hver gang der opstår et samfundsproblem, skal vi til at ændre folkeskoleloven. Men det er helt klart, at folkeskolen har en vigtig rolle, siger Anders Bondo Christensen.
