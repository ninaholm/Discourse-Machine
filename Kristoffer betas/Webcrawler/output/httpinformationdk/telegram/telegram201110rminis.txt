R-minister nedtoner kritik af nobelpris
Præsident Ellen Johnson Sirleaf er fortjent modtager af fredsprisen, siger udviklingsministeren.


 Det er fuldt fortjent, at den liberiske præsident Ellen Johnson Sirleaf er blandt årets modtagere af Nobels fredspris, selv om en sandhedskommission for nogle år siden anbefalede at holde hende fra al magt i 30 år på grund af hendes støtte til Liberias krigsforbrydertiltalte eks-præsident Charles Taylor.
Det mener den danske udviklingsminister Christian Friis Bach (R).
- Hun nedsatte selv sandhedskommissionen, hun gav selv frivilligt vidneudsagn, hun stod ved de fejl, hun havde lavet og afbrød desuden samarbejdet med Charles Taylor, før han gik af, og hun har undskyldt det, siger han.
Christian Friis Bach vælger at lægge vægt på den enorme rolle, Afrikas første kvindelige demokratisk valgte præsident i hans øjne har spillet for at skabe fred. Han mener, hun har været helt åben og ærlig omkring alt og endda bidraget til at få sandheden frem.
- Hendes indsats for at skabe fred i Liberia er uomgængelig og enestående, siger ministeren.
Han mødte selv Ellen Johnson Sirleaf i København i 2008 i forbindelse med møder i VK-regeringens Afrikakommission.
- Hun er en meget imponerende kvinde at møde. Hun virker som en meget fredsommelig og venlig kvinde. Men det skal man ikke tage fejl af. Der gemmer sig et betydeligt mandfolk i hende. Hun har i den grad sat sig for bordenden i Liberia, lyder hans vurdering.
Nobels fredspriskomité har begrundet prisen til årets tre modtagere med, at deres indsats falder i tråd med en FN-resolution om kvinders sikkerhed og ret til at deltage i fredsbyggende arbejde. Udviklingsministeren påpeger, at udviklingsbistand, som er målrettet kvinder har vist sig at give særlig bonus.
- Så er der lidt større chance for, at budgettet bliver brugt på mad til befolkning og uddannelse af børnene, end hvis det er en mand, siger Christian Friis Bach.
