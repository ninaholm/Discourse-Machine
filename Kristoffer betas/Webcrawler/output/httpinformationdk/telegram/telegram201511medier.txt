Medier: Politi lod eftersøgt Paris-involveret gå
Mulig gerningsmand blev stoppet ved grænsen til Belgien efter angrebene i Paris, men fik lov at køre videre.


 En af Europas mest eftersøgte mænd lige nu blev ifølge flere internationale medier stoppet af politiet, som dog lod ham gå.
Salah Abdeslam er eftersøgt og menes at have været en af mændene bag fredagens brutale angreb i Frankrigs hovedstad, Paris, hvor mindst 129 mennesker mistede livet.
Ifølge blandt andet The Guardian og BBC blev han sammen med to andre kortvarigt stoppet af politiet ved den fransk-belgiske grænse tidligt lørdag. Betjentene lod ham angiveligt gå efter at have tjekket hans id.
26-årige Salah Abdeslam menes at have lejet en Volkswagen Polo med belgiske nummerplader, der blev parkeret uden for spillestedet Le Bataclan, hvor 89 personer blev dræbt fredag. Politiet beskriver ham som farlig.
Den belgiskfødte franskmand menes at være en af tre brødre, som har været involveret i Paris-angrebene. De har alle boet i Belgien.
En af brødrene skulle være blandt de seks selvmordsbombere, mens den anden er blandt mindst syv mænd, der er blevet anholdt i Bruxelles i forbindelse med angrebene i Frankrig.
Efterforskere har tidligere fundet tre kalasjnikov-rifler og ammunition i en sort Seat Leon, der er indregistreret i Belgien, og som er blevet fundet i Montreuil i det østlige Paris. Denne bil skulle en af de tre brødre have lejet i sit navn.
Indtil videre har myndighederne officielt frigivet navnet på én formodet gerningsmand, den 29-årige franskmand Ismail Omar Mostefai, der døde på Le Bataclan.
Han var inden angrebene kun kendt af politiet for småkriminalitet og forbindelse til radikal islam. Han havde dog aldrig været sat i forbindelse med terror.
