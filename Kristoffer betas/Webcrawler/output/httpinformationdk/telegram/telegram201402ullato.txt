Ulla Tørnæs valgt som Ventres EU-spidskandidat
Venstres hovedbestyrelse peger enstemmigt på Ulla Tørnæs som spidskandidat til det kommende EU-parlamentsvalg.


 Venstres tidligere undervisnings- og bistandsminister Ulla Tørnæs er fredag officielt blevet valgt til partiets spidskandidat til EU-parlamentsvalget, der finder sted den 25. maj.
Det er sket på et hovedbestyrelsesmøde, hvor en enig hovedbestyrelse peger på Ulla Tørnæs.
- Jeg er utrolig glad for den tillid, som hovedbestyrelsen har vist mig. Jeg har længe fulgt EU- og udenrigspolitikken, og jeg glæder mig til at stå i spidsen for Ventres EU-politik, siger den ny spidskandidat.
Ulla Tørnæs blev for få uger siden overraskende indstillet som spidskandidat for Venstre, da partiets oprindelige spidskandidat, Ellen Trane Nørby, pludselig droppede sit kandidatur på grund af graviditet.
Ulla Tørnæs, der er 51 år, er i forvejen anden viceborgmester i Holstebro Kommune og har været medlem af Folketinget for Venstre siden 1994.
Hun har bestredet flere betydningsfulde hverv for partiet. Fra 1998 til 2001 var hun Venstres politiske ordfører, fra 2001 til 2005 undervisningsminister og udviklingsbistandsminister fra 2005 til 2010.
