Magtkamp i Taliban kan bane vejen for Islamisk Stat
Splittelse om ledelsen af Taliban i Afghanistan truer med at splitte bevægelsen og bane vej for Islamisk Stat.


 Taliban i Afghanistan risikerer at blive splittet i to fraktioner, fordi Taliban er internt er uenig om ledelsen af den islamisk fundamentalistiske bevægelse.
Det siger en talsmand for en af fraktionerne.
De to grupper kan ikke enes om, hvem der skal lede Taliban, efter at det kom frem i slutningen af juli, at Talibans grundlægger, den enøjede Mullah Omar, har været død i to år.
Det kan få fredsforhandlingerne mellem oprørerne og Afghanistans regering til at køre af sporet, og det kan, skriver Reuters, åbne for, at Islamisk Stat (IS) får fodfæste i et af verdens mest kaotiske områder.
Det var Afghanistans efterretningstjeneste, der lækkede oplysningen om Omars død.
Der blev hurtigt organiseret et møde i Taliban-ledelsen, og her blev Omars næstkommanderende, Mullah Mansour, udpeget til ny leder.
Imidlertid er mange lokale kommandanter i Taliban vrede over, at Mansour har holdt Omars død hemmelig i to år, og de lokale kommandanter har modsat sig, at Mansour bliver leder.
Lørdag sagde Abdul Manan Niazi, talsmand for anti-Mansour-fraktionen, at forhandlingerne mellem de to grupperinger er slået fejl.
- Vi har ventet i to måneder og ønsker, at Mullah Mansour forstår situationen og træder tilbage, sådan at det øverste råd kan vælge en ny leder i enighed. Det slog fejl, siger talsmanden.
Han siger ikke, at hans fraktion nu vil angribe Mansour, der har en betydelig støtte. I stedet vil oprørskommandanter nu selv styre deres angreb på den afghanske regering og udenlandske styrker i Afghanistan, siger han.
Tidligere på ugen lovede Mullah Omars søn Yaqoob troskab over for Mansour, og det samme gjorde den afdøde leders bror Manan.
Omars familie har ellers tidligere været imod Mansour som leder, men det ændrede sig, da Mansour gik med til at opfylde en række af familiens krav.
