Luftfartsminister bliver ny regeringschef
Præsident Mubarak udpeger den fyrede luftfartsminister til manden, der skal danne en ny regering i Egypten.


 Ahmed Shafiq bliver Egyptens nye premierminister. Det meddeler det statslige tv.
Shafiq var luftfartsminister i den regering, som præsident Hosni Mubarak har fyret efter sin tale til nationen sent fredag.
Nu har Mubarak så udnævnt Shafiq til manden, som skal prøve at sammenstykke en regering, der kan bidrage til at dæmpe de omfattende folkelige demonstrationer, som har hærget de egyptiske byer siden tirsdag.
Meddelelsen om Shafiq, der også har en fortid som chef for luftvåbnet, kom kort efter, at de statslige medier meddelte, at efterretningschefen Omar Suleiman er taget i ed som vicepræsident.
Det er første gang, siden Mubarak blev præsident i 1981, at Egypten har en vicepræsident. Det er vicepræsidenten, som overtager præsidentposten, hvis præsidenten går af i utide.
Med udnævnelsen af Shafiq og Suleiman har Mubarak sikret, at de tre øverste poster i Egypten nu besættes af mænd med militær baggrund.
Den 82-årige Mubarak har også været chef for luftvåbnet.
