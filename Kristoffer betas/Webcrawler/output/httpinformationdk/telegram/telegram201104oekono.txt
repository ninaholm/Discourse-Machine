Økonomisk råd skal overvåge regeringen
Det Økonomiske Råd skal se regeringens 2020 plan efter i sømmene, så der sikres en balance i finanserne.


 Det Økonomiske Råd skal overvåge regeringens økonomiske politik. Det bliver en realitet, hvis regeringens 2020-plan bliver vedtaget.
- Det Økonomiske Råd får med vores forslag en ekstra rolle med at overvåge holdbarheden i og vurdere, at udgiftslofterne er afstemt med finanspolitikken, siger erhvervs- og økonomiminister Brian Mikkelsen (V).
Regeringen foreslår i sin 2020 plan et budgetloft, som skal sikre, at de offentlige udgifter ikke overstiger 27 procent af den samlede økonomi mod 29 procent i dag.
- Vi har vurderet i regeringen, at det er vigtigt at have et kritisk, uafhængigt organ, som kan se vores politik efter i sømmene, så man kan få en seriøs debat om udgiftstrykket og budgetlofterne, som vi mener er nødvendig for at have budgetdisciplin i den offentlige sektor.
De såkaldte vismænd skal blandt andet vurdere, hvor meget det offentlige forbrug kan stige frem mod 2020 for at nå målet om strukturel balance på de offentlige finanser.
Ifølge ministeren vil den nye opgave ikke påvirke rådets status som et uafhængigt organ.
- Det vil ikke ændre på det økonomiske råds nuværende opgaver eller uafhængighed. Man kan sige, at det økonomiske råd her får en ekstra og helt central opgave, siger Brian Mikkelsen.
Han påpeger, at regeringen er blevet inspireret af den borgerlige, svenske regering, som har indført et uafhængigt finanspolitisk råd, som holder øje med de svenske udgiftslofter.
- Det har været med til at styre de offentlige udgifter i Sverige på en meget fornuftig måde, siger han.
Regeringen vil frem mod 2020 finde 23 milliarder kroner ved reformer af efterløn, folkepension, SU og førtidspension samt en besparelse på to milliarder kroner på forsvaret.
