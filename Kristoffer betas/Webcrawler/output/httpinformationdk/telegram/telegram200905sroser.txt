S roser fornuftigt forlig



  Det er et fornuftigt forlig, DSB har indgået med den italienske producent AnsaldoBreda.
 Det siger Socialdemokraternes trafikordfører, Magnus Heunicke, til Ritzau.
  - Vi er i en helt ekstraordinær situation med den skandale, at togene ikke er kommet endnu. Noget skulle gøres. Det sikrer togene til Danmark, hvor vi får rettet fejlene, og det sikrer også danske arbejdspladser i mellemtiden, siger han.
 Hverken skatteyderne eller pendlerne skal betale for forsinkelsen. Derfor risikerer AnsaldoBreda i aftalen en ekstra bod på 900 millioner kroner ud over prisnedslaget på 2,25 milliarder kroner, hvis IC4-togene forsinkes ekstra, påpeger han.
  DSB's jurister har vurderet, at man ikke kan vinde en retssag på at annullere kontrakten, fordi AnsaldoBreda har leveret 15 togsæt samt et fuldt typegodkendt, sammenkoblet togsæt inden fristen for DSB's ultimatum, siger Magnus Heunicke.
 - Vores focus er udelukkende én ting: At IC4-tog, vi har købt, skal være valuta for pengene og ud på danske skinner. Det er et sandt mareridt. Vi mangler akut nye tog, siger han.
 Løsningen ligner modellen fra IC3-tog, som også blev klargjort og fejlrettet i Danmark, påpeger Magnus Heunicke.
 - I første omgang er det DSBs 250 medarbejdere i Århus, som skal i gang. Så har vi samtidig forhandlinger med Bombardier i Randers om, at de skal løfte en del af opgaven, siger han.

