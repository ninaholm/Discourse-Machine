Narkohandlere sendte milliarder til Farc
Ved en storstilet politiaktion i Spanien er 41 personer blevet anholdt mistænkt for at have hvidvasket narkopenge og sendt en del af dem til Farc i Colombia.


 Spansk politi har anholdt 41 personer, der mistænkes for at have hvidvasket over 200 millioner euro (1,5 milliarder kroner) og for at have brugt en del af pengene på at finansiere Farc-oprørerne i Colombia.
Pengene er blevet tjent på narkosmugling.
Over 250 politifolk deltog i operationen, hvor 27 boliger og pengeoverførselskontorer rundt om i Spanien blev ransaget, oplyser spansk politi.
- Under efterforskningen kom det frem, at Farc og nogle af dets medlemmer har været modtagere af nogle af pengene.
Der er også politiaktioner i gang i Ecuador og Colombia som led i efterforskningen, der ledes af spansk politi.
Spansk politi siger, at efterforskningen blev sat i værk i august 2008, efter at der blev registreret "en meget betydelig stigning" i de pengebeløb, der blev overført fra Spanien til Colombia og Ecuador.
Politiet skønner, at de personer, der er under mistanke, har sendt over 1,5 milliarder kroner fra salg af narko i Europa til Colombia og Ecuador, siden efterforskningen startede.
Colombiansk politi har siden identificeret nogle af modtagerne og siger, at de har forbindelse til Farc-oprørerne og er eftersøgt for drab og terror.
Farc er Latinamerikas ældste og største oprørsgruppe. Gruppen har i 40 år forsøgt at vælte Colombias regeringer.
Spaniens tætte bånd med sine tidligere kolonier i Latinamerika, der er storproducent af kokain, og Spaniens omfattende kystlinje har gjort landet til et af de store indskibningssteder for narko i Europa. 
