Sæt hængelås på dit betalingskort i ferien
Nu kan du låse Mastercard på ferien og undgå kortsvindel. 20 banker i Danmark tilbyder geografisk lås på kort.


 Sommerferien står for døren, kufferten er pakket, og sparepengene står i banken klar til brug på rejsen. Men hvad nu hvis betalingskortet bliver hacket på ferien, og kontoen pludselig er tom - hvad så?
Men med et par klik på mobilbanken, kan man nu sikre sit kort med løsningen geografisk hængelås. Det er en løsning, som 20 banker tilbyder via BEC, der er et it-selskab ejet af en række banker.
Med den geografiske løsning kan man spærre for brug af Mastercard i udvalgte dele af verden og på internettet. Man kan ind på netbanken hjemmefra eller på ferien og spærre kortet.
Og når man så skal bruge det i butik, på hotellet eller lignende, kan man åbne kortet via mobilen. Når man har trukket pengene på kortet, kan man låse det igen, så kortet ikke kan blive misbrugt af andre.
Arbejdernes Landsbank er en af de banker, der kan give kunderne en hængelås med på rejsen. Men det er ikke kun kunderne, der med fordel kan bruge låsen. Det siger bankens it-direktør Bent Bøjden.
- På et år er vi sparet for tusindvis af henvendelser til banken fra kunder, der ellers havde oplevet træk på deres kort, som de ikke var enige i. Alle disse henvendelser har vi tidligere behandlet manuelt. Når vi nu ikke længere behøver det, sparer vi store lønomkostninger, siger han.
Omregnet sparer Arbejdernes Landsbank omkring 8000 arbejdstimer på, at kunderne er begyndt at bruge geografisk hængelås.
- Dertil kommer jo også, at hvis en kunde rent faktisk uforskyldt har været udsat for svindel på deres kort, så har vi pligt til at dække kundens tab. Og når svindel er reduceret kraftigt, så er omfanget af erstatninger, vi skal udbetale, jo også reduceret kraftigt, siger Bent Bøjden.
