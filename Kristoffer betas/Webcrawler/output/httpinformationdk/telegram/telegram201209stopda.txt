S-top: Dagpengeperioden står fast
Socialdemokratiets top fastslår: Dagpengereformen står 100 procent ved magt. Ordfører banket på plads.


 Socialdemokratiets politiske ordfører, Magnus Heunicke, banker sin partifælle godt og grundigt på plads og fastslår, at dagpengereformen ikke står til at blive ændret.
Det sker, efter partiets arbejdsmarkedsordfører, Leif Lahn Jensen, tirsdag morgen åbnede for debatten. Her lød det, at han i fremtiden bestemt ikke vil afvise, at et fleksibelt dagpengesystem kan komme på tale.
Men den melding flugter altså ikke med Socialdemokraternes officielle linje.
- Vi socialdemokrater, vi står ved en aftale, når vi indgår en aftale. Og vi har indgået en aftale om et regeringsgrundlag, og den står vi 100 procent ved, siger Magnus Heunicke.
- Derfor er det en irrelevant debat, som foregår omkring dagpengeændringer, som vi ikke vil lægge navn til, fortsætter han.
Leif Lahn Jensen trækker nu også sine udtalelser tilbage.
Det sker på trods af, at han i forbindelse med sin udtalelse tidligere tirsdag samtidig understregede, at Socialdemokratiet har lavet en aftale om et regeringsgrundlag, som partiet vil respektere.
- Det, jeg har udtalt, er ikke det, jeg mente. Det vil jeg meget gerne trække tilbage. Jeg står med den holdning, at det er regeringsgrundlaget, der er vores politik, og jeg vil ikke blande mig i SF-valgkampen, siger han.
Spørgsmål: Hvorfor vil du trække det tilbage?
- Jamen problemet er, at det kan jeg simpelthen ikke vide noget om. Jeg er nødt til at forholde mig til det regeringsgrundlag, vi har nu. Om det er noget, vi kan gøre i fremtiden, det kan jeg simpelthen ikke vide. Der gik jeg for langt, siger han.
Ligesom Socialdemokratiet afholder De Radikale sig fra at kommentere på Annette Vilhelmsens udspil om dagpengesystemet. De henviser også til, at det handler om et formandsopgør, som er et internt anliggende.
/Ritzau/

