Dødsfald kan hænge sammen med akuttelefon
Siden akuttelefonens lancering kan flere dødsfald have været forbundet med ventetider, skriver Berlingske.


 De lange ventetider med den omstridte 1813-akuttelefon i Region Hovedstaden kædes nu sammen med en række dødsfald.
Det skriver Berlingske på baggrund af et notat fra administrationen bag akuttelefonen til politikerne i regionen.
Ifølge notatet har der siden ordningens start ved årsskiftet været to dødsfald, hvor det "principielt ikke kan udelukkes, at ventetid på telefonisk kontakt til 1813 kan have været medvirkende til dødsfaldene."
Ud over de to dødsfald, der kan have forbindelse til ventetiderne, nævnes der et tredje dødsfald, hvor det ifølge Berlingske på samme vis "principielt ikke kan udelukkes, at ventetid på den kørende lægevagt kan have været medvirkende til dødsfaldet".
Notatet er udarbejdet på baggrund af et spørgsmål fra Finn Rudaizky, regionspolitiker for Dansk Folkeparti, som har ønsket svar på forekomsten af utilsigtede hændelser med dødelig udgang efter lanceringen af 1813-ordningen.
Af notatet fremgår det ifølge avisen, at der i januar blev registreret 273 rapporter om utilsigtede hændelser, hvoraf altså tre tilfælde med sygdomsforløb havde en dødelig konsekvens. nbsp;
Der er lavet såkaldte patientsikkerhedsanalyser af forløbene i tilknytning til de tre dødsfald, som alle fandt sted i årets første måned henholdsvis 1. januar, 19. januar og 25. januar.
I notatet fremhæves det, at i tilfældet med dødsfaldet 1. januar startede forløbet 31. december, hvor lægevagten stadig blev drevet af de praktiserende læger.
