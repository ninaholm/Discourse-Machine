Googles indtjening fortsætter med at vokse
Men selv om netgiganten tjente 12 milliarder kroner i første kvartal faldt aktiekursen.


 Den amerikanske netgigant Google Inc. fik i første kvartal af regnskabsåret et overskud efter skat på knap 12 milliarder kroner, men det var ikke nok til at tilfredsstille investorerne på aktiemarkedet.
På Wall Street faldt Googles aktiekurs knap fire procent efter regnskabet.
I forhold til første kvartal i 2010 steg indtjeningen ganske vist med over 1,5 milliarder kroner, men overskuddet var mindre end forventet på aktiemarkedet på grund af stigende omkostninger.
Driftsudgifterne var i første kvartal på 14,6 milliarder kroner eller cirka 5,1 milliarder kroner mere end året før. I forhold til omsætningen på 44,3 milliarder kroner udgjorde udgifterne 33 procent mod kun 27 procent året før.
- Udgifterne vokser hurtigere end indtægterne, og det har nok overrasket en del investorer, siger aktieanalytiker Colin Gillis fra finanshuset BGC Partners til nyhedsbureauet Reuters.
Google står bag verdens største søgemaskine på internettet. Hovedparten af selskabets indtjening kommer fra virksomheder, der betaler for at reklamere på de internetsider, som søgemaskinen finder frem.
