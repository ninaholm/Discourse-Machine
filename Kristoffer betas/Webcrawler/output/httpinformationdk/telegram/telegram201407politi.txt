Politiet affyrer tåregas mod demonstranter før VM-finale
Brasiliens politi har brugt tåregas mod demonstranter tæt på det stadion, hvor VM-finalen skal spilles.


 Det brasilianske politi har brugt tåregas mod 300 demonstranter, der forsøgte at marchere op til Maracana Stadium i Rio de Janeiro, hvor aftenens VM-finalekamp skal spilles mellem Tyskland og Argentina.
Demonstranterne ville markere deres utilfredshed med, at Brasilien bruger store summer på at afholde VM, mens store dele af landets befolkning lever i fattigdom.
- Hvis jeg hedder Neymar, vil de gerne tage sig af mit helbred, står der på demonstranternes bannere med henvisning til Brasiliens store fodboldstjerne og det skrantende brasilianske sundhedssystem.
Demonstranterne har flere gange været på gaden - både op til og under VM - for at markere deres harme over, at Brasilien har brugt omkring 11 milliarder dollar på værtsskabet.
- VM slutter, men vores problemer forsvinder ikke, siger demonstranten Erin Morais de Melo.
- Det vigtigste er at få forbedret det offentlige system: Vores svage uddannelsessystem, vores sundhedssystem og sikkerheden, tilføjer han.
En enkelt demonstrant blev tilbageholdt under søndagens demonstrationer.
