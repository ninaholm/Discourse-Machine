Islamisk Stat indtager flere bygninger i Kobani
Islamister fra Islamisk Stat er trængt ind i den sydvestlige del af den vigtige grænseby Kobani.


 Kampe mellem den voldelige islamistiske gruppe Islamisk Stat (IS) og kurdiske styrker ser ud til at fortsætte med uformindsket styrke i den strategisk vigtige storby Kobani i Syrien, der ligger tæt på grænsen til Tyrkiet.
Ifølge Syriens Observatorium for Menneskerettigheder, der følger de blodige opgør, har kampene spredt sig til den sydlige og vestlige del af byen, som jihadister trængte ind i mandag aften.
Således forlyder det, at IS har erobret et antal bygninger i den sydlige og vestlige del af Kobani, blandt andet et hospital under opførsel i den vestlige del af byen.
- De (IS-krigere, red) har trukket sig nogle få gader tilbage i de østlige områder, som de erobrede i går, men kampene har nu spredt sig til den sydlige og vestlige del af byen, siger observatoriets direktør Rami Abdel Rahman.
Han siger samtidig, at den amerikansk-ledede koalition natten til tirsdag har udført luftangreb mod IS-positioner i udkanten af Kobani.
Det bekræftes af aktivist i Kobani Mustafa Ebdi, der dog oplyser, at angrebene stort set ikke har nogen effekt.
- Flyene angreb området Mishtenur. Men de (islamisterne, red) er ikke samlet der. Der er andre steder, som de (koalitionen, red) burde angribe, siger Mustafa Ebdi, der dog er ved frisk mod, selv om de kurdiske styrker er hårdt presset af IS.
- De kurdiske krigere er stadig optimistiske. De har kun lette våben, men de kender Kobani godt. Og de kæmper for at beskytte deres by, og de siger, at de vil kæmpe til sidste mand, siger Mustafa Ebdi.
Ifølge Syriens Observatorium for Menneskerettigheder blev 34 jihadister fra IS og 16 kurdiske krigere dræbt under kampene i Kobani mandag.
Islamisk Stat har holdt Kobani, der er den tredjestørste kurdiske by i Syrien med omkring 400.000 indbyggere, belejret siden 16. september.
Flere end 180.000 er flygtet fra regionen omkring Kobani mod Tyrkiet.
