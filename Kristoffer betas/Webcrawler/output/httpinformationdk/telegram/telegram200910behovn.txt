Behov for nye små fængsler



 Antallet af kriminelle bandemedlemmer, der afsoner en fængselsstraf, er i øjeblikket historisk højt. Der er så mange bandemedlemmer i de lukkede fængsler i dag, at de har alt for gode muligheder for at dyrke deres banderelationer. 
 Det siger John Hatting, der er formand for Kriminalforsorgsforeningen.
 - Hvis vi skal have en chance for at kunne påvirke bandemedlemmerne til at overveje deres bandekarriere og få øjnene op for et nyt perspektiv i tilværelsen, mens de afsoner deres straf, så er det helt afgøende, at vi kan isolere dem fra deres bandekammerater. Det kan man ikke i dag, hvor der i alt sidder ca. 200 bandemedlemmer inde. Det betyder, at bandeproblemet er uløseligt, så længe man ikke opretter en række nye små fængselsenheder, siger John Hatting til Ritzau.
 I øjeblikket er det ekstra svært at gøre noget for at isolere bandemedlemmerne, da de lukkede fængsler er fyldt til bristepunktet, mener han.
 - Flere steder er der tale om overbelægning. Alle ressourcer går til at opretholde ro og orden, og der er ingen overskud til samtaler og resocialisering, siger John Hatting.
 Udenlandske fængselsprojekter viser ifølge John Hatting, at det med en massiv uddannelsesindsats er muligt at påvirke bandemedlemmer til at droppe den kriminelle løbebane. Men det kræver, at medlemmerne ikke får mulighed for at fastholde hinanden i en bandementalitet i fængslerne.   

