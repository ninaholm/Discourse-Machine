Hosni Mubarak kan se frem til husarrest
Den tidligere egyptiske præsident Mubarak går fra fængsel til husarrest, har den egyptiske regering bestemt.


 Hosni Mubarak forventes torsdag at forlade fængslet, men den tidligere egyptiske præsident vil derefter komme i husarrest.
Onsdag besluttede en domstol, at Mubarak ville blive sat fri under særlige betingelser, mens han venter på, at tre retssager imod ham skal starte.
Den egyptiske regering siger, at ekspræsidenten vil blive sat i husarrest på baggrund af Egyptens aktuelle situation med undtagelsestilstand.
Ifølge det nationale nyhedsbureau Mena vil det sidste papirarbejde i forbindelse med løsladelsen blive afsluttet torsdag formiddag.
Mubarak forventes at blive hentet i helikopter ved Tora-fængslet og derfra fløjet til et for offentligheden ukendt sted, hvor han skal sidde i husarrest.
Den 85-årige ekspræsident har stadig tre retssager foran sig.
To af dem handler om korruption, den sidste om medskyldighed i drabet på 850 mennesker under opstanden i 2011, hvorefter Mubarak blev væltet.
