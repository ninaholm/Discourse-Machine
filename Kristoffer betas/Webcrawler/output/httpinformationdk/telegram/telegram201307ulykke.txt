Ulykke spolerer pletfri statistik for Boeing 777
Efter 18 år og millioner af flyvninger er den populære flytype for første gang involveret i en dødsulykke.


 Den hidtil fornemme ulykkesstatistik for flytypen Boeing 777 er med lørdagens flyulykke i San Francisco brudt.
To personer omkom, da en Boeing 777 fra Asiana Airlines under landingen lørdag formiddag hamrede haleroret i asfalten.
Dele af flyet brød i brand, men langt hovedparten af de over 300 personer om bord slap fra ulykken med få fysiske skrammer.
Det er første gang, at passagerer om bord på flytypen er blevet dræbt i en ulykke og kun anden gang, at passagerer er involveret i en alvorlig hændelse, fortæller Chesley Sullenberger, tidligere luftkaptajn og ekspert i flysikkerhed, til CBS News.
Boeing lancerede den populære tomotorers maskine for 18 år siden - i 1995.
- 777'eren har en fantastisk statistik, siger Tom Haueter, der er tidligere leder af den amerikanske havarikommission.
Inden lørdagens dødbringende landing var 777 et af få langdistancefly fra Boeing og Airbus, som aldrig havde været registreret for en dødsulykke, skriver Wall Street Journal.
777 blev testet i 1994 og sat i drift året efter. Boeing har siden leveret mere end 1100 af typen til luftfartsselskaber over hele verden. Maskinen anvendes typisk på lange flyvinger mellem kontinenterne.
Flyet, der styrtede under landingen i San Francisco, kom fra Sydkoreas hovedstad, Seoul.
Ifølge Boeings hjemmeside er der foretaget næsten fem millioner 777-flyvninger.
Den forrige alvorlige ulykke fandt sted i januar 2008 i Londons Heathrow lufthavn, da et British Airways-fly på vej fra Kina landede hårdt cirka 300 meter for tidligt og derefter fortsatte ind på landingsbanen.
47 kom til skade, da landingsstellet brød sammen, men ingen døde.
Uheldet i 2008 og lørdagens ulykke i USA med flyet fra Asiana Airways minder om hinanden, siger en ekspert i luftfartssikkerhed til CBS.
- Den var netop i landingsfasen, og af en eller grund gik landingen galt, siger Bill Waldock.
Tom Haueter konstaterer, at de fleste flyulykker sker i forbindelse med landing eller takeoff. Han har også et bud på årsagen til lørdagens ulykke:
- Helt ærligt, så tror jeg, at den måske kom ind i for lav højde og med for lav hastighed, siger han til CBS News.
Asiana Airlines' direktør oplyser da også ifølge Reuters, at det formentlig ikke var problemer med flyet, der forårsagede ulykken. Årsagen bliver nu efterforsket.
