Facebook-gruppe starter annoncekrig med regeringen
Mange danskere er klar til at tage imod flygtninge, vil der stå i annoncer i libanesiske aviser.


 Der er ikke noget at sige til, hvis de libanesiske avislæsere i nær fremtiden bliver en smule forvirrede.
Mandag kunne de læse annoncer fra den danske regering med en besked, om at Danmark har strammet sin asylpolitik, så flygtninge får sværere ved at opnå asyl.
I nær fremtid vil aviserne trykke samme annonce, men med en rød håndskrevet seddel ovenpå. Her vil der stå, at mange danskere gerne vil modtage folk på flugt. Det skriver Politiken torsdag.
Annoncen er ifølge Politiken indrykket af gruppen PeopleReachingOut og finansieres gennem en indsamling via det sociale medie Facebook.
- Vi er mange, der ikke føler os tilstrækkeligt repræsenteret i regeringens annonce, siger skribent Lotus Turèll, der er blandt initiativtagerne, til Politiken.
Regeringens annoncer gav overskrifter i hele verden, da de i mandags blev trykt i de libanesiske aviser An-Nahar, As-Safir, al-Mustaqba, Daily Star og på de sociale medier.
Fra amerikanske The Washington Post til britiske BBC, arabiske al-Jazeera og australske Daily Telegraph blev nyheden om annoncen fortalt med overskrifter som "Danmark indrykker annoncer, der fortæller flygtninge, at de ikke er velkomne."
På Brandeis University i Massachusetts siger den danske professor i politik og migration Jytte Klausen, at regeringens annoncer ødelægger landets renommé:
- Danmark sættes lige nu i et meget ubekvemt selskab med Ungarn, Polen, Slovakiet - the refusineks - og der er sammenligninger med lige præcis de jødiske flygtninge i 1930erne, siger hun til Politiken.
- Man kan diskutere, hvor rimelig den sammenligning er, men det er den, alle laver lige nu, og den er særlig stærk her i USA, hvor folk tænker: Hvad er der sket med danskerne?
