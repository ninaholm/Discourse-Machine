USA's bilindustri må klare sig selv



 Henry Paulson, den amerikanske finansminister, udelukker, at USA's trængte bilindustri kan få hjælp fra den økonomiske redningspakke på 700 milliarder dollar (omkring 4200 milliarder kroner), som Kongressen for nylig vedtog for at afbøde konsekvenserne af finanskrisen.
 Paulson sagde i dag, at pakken er målrettet finanssektoren og derfor ikke kan bruges til bilindustrien, medmindre Kongressen ændrer planen.
 Finansministeren sagde videre, at Washington-administrationen også er gået væk fra tankerne om at gå ind og overtage dårlige boliglån. Regeringen vil fokusere på at hjælpe nødlidende banker direkte med kapital, sagde han.
 Finansministerens melding kunne måles på børsen i Wall Street, hvor Dow Jones-indekset kort efter hans udtalelse dykkede med over tre procent.
