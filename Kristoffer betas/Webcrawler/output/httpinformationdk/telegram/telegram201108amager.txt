Amagerkanere kan køre uden om bompenge
S og SF lover, at amagerkanere kan slippe for at betale bompenge, hvis de bare skal køre gennem byen.


 Efter kritik fra blandt andet S-borgmestre i Tårnby og Dragør er S og SF klar med en håndsrækning til de knap 175.000 beboere på Amager, skriver Politiken Søndag.
Øboernes geografiske placering betyder nemlig, at amagerkanerne ikke vil kunne køre i bil fra Amager til resten af landet uden at blive bonet i det københavnske betalingsanlæg, som S-SF vil indføre efter et regeringsskifte.
Inspirationen til en løsning er hentet fra Stockholm, hvor et lignende problem opstod for beboerne på Lidingö uden for den svenske hovedstad, da svenskerne indførte en trængselsskat i 00'erne.
Modellen indebærer, at amagerkanerne kan slippe for at betale bompenge, hvis de kører direkte gennem byen og ud af betalingsringen igen.
- Beboerne på Lidingö er simpelthen fritaget for betaling, hvis de kører gennem Stockholm og altså ikke opholder sig inden for ringen længere end en halv time.
- Vi er parat til at finde en lignende løsning for beboerne på Amager i samarbejde med borgmestrene i København, Tårnby og Dragør, hedder det i en skriftlig aftale mellem S og SF.
Hidtil har de to partier nægtet at konkretisere, hvor betalingsringen præcis skal placeres henne.
Det har affødt kritik fra også røde borgmestre i de københavnske omegnskommuner, som ønsker klar besked om ringens placering.
Men regeringsalternativet vil fortsat ikke fortælle, hvor betalingsringen præcis skal placeres - og dermed, om for eksempel Rødovre, Herlev og Gentofte havner inden for ringen.
