Legos farvel til Shell vækker jubel i Greenpeace
Miljøorganisationen Greenpeace er glade for, at Lego ikke forlænger udskældt samarbejde med Shell.


 Hos Greenpeace anser man det som en stor sejr, at Lego siger stop for samarbejdet med Shell, når den nuværende kontrakt udløber.
Miljøorganisationen har i flere måneder ført kampagne mod partnerskabet, som giver Shell ret til at sælge særlige legomodeller af Ferrarier på sine tankstationer.
- Lego udviser normalt et stort ansvar på miljø- og klimaområdet, og det har været ubegribeligt for mig, hvorfor de ville samarbejde med en af verdens værste klimasyndere, siger Birgitte Lesanner, kampagnechef hos Greenpeace, i en pressemeddelelse.
Greenpeace har længe protesteret mod Shells boringer efter olie og gas i Arktis, og det er på den baggrund, at kampagnen mod Lego og Shells samarbejde udspringer.
Birgitte Lesanner håber, at Legos skridt vil være med til at give olieselskaberne samme status i erhvervslivet, som hun mener for eksempel tobaksindustrien har:
- Som "dem, de andre ikke vil lege med", siger Birgitte Lesanner.
Greenpeace har i forbindelse med kampagnen blandt andet brugt Legos figurer i en video som led i protesterne mod samarbejdet mod oliegiganten. I videoen optræder legofigurer i et arktisk landskab, som bliver oversvømmet med olie.
Videoen er blevet vist næsten seks millioner gange på YouTube. En million forbrugere har samtidig skrevet under på en protesterklæring på nettet mod samarbejdet.
Lego forlænger ikke samarbejdet med Shell, når kontrakten udløber, siger Jørgen Vig Knudstorp, koncernchef i Lego ifølge Politiken. Lego-bossen understreger dog, at Lego "ikke er enig med Greenpeaces metoder".
