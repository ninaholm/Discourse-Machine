Ung bankmedarbejder sender milliarder til kunde ved en fejl
Deutsche Bank i ny uheldig sag: Juniormedarbejder tastede forkert og sendte seks milliarder dollar til USA.


 En amerikansk kunde i Deutsche Bank gjorde formentlig store øjne i juni, da der pludselig dukkede et gigantisk beløb op på kontoen.
Hele seks milliarder dollar eller omkring 40 milliarder kroner var saldoen med ét svulmet op med. Men det viste sig at være for godt til at være sandt.
En yngre medarbejder i Deutsche Banks valutaafdeling i London havde tastet for mange nuller ind efter et beløb, og det efterlod ifølge Financial Times hele afdelingen med røde ører.
Fejlen skete, mens chefen for valutaafdelingen var på ferie, siger personer med kendskab til sagen til avisen.
Deutsche Bank har ifølge Financial Times indrapporteret den fejlagtige overførsel til den amerikanske forbundsbank, Den Europæiske Centralbank og de britiske finansmyndigheder, men afviser at kommentere sagen over for avisen.
Selvom fejlen hurtigt blev opdaget og milliardbeløbet returneret fra USA, så er hændelsen den seneste i en række skandaler i den Frankfurt-baserede bank.
Tyskland største pengeinstitut blev tidligere i år idømt en bøde svarende til næsten 18 milliarder kroner af de amerikanske og britiske finanstilsyn for at have manipuleret med de såkaldte interbankrenter.
Uro på direktionsgangene har også givet banken negativ omtale. I juni trak Deutsche Banks to topchefer sig fra deres stillinger. Blandt andet fordi de ikke formåede at opfylde de økonomiske mål, som aktionærerne var blevet stillet i udsigt.
Og så sent som denne weekend meddelte John Cryan, den ene af de to nye topchefer, at Deutsche Bank fra næste år reorganiserer sine forretningsenheder og foretager omrokeringer i ledelsen.
