Regeringen vil bruge fly mod pirater
Som et led i den kommende pirateri-strategi ønsker regeringen at sætte overvågningsfly ind.


 Det skal være nemmere at opspore pirater, inden de angriber, og det skal være lettere at følge dem, når de først har angrebet.
Disse tanker ligger bag regeringens ønske om at indsætte overvågningsfly i kampen mod pirater, skriver Morgenavisen Jyllands-Posten.
 Forslaget indgår som en del af regeringens pirateri-strategi, erfarer avisen. Strategien bliver ifølge Jyllands-Postens oplysninger præsenteret i løbet af få uger.
Regeringens bestræbelser underbygges af, at Flyvevåbnet og Søværnet ifølge Flyvertaktisk Kommando har fået til opgave at øve pirateriovervågning og overførsel af data fra fly til skib.
Forsvarsminister Gitte Lillelund Bech (V) lægger ikke skjul på, at regeringen overvejer brug af fly:
- Det er nogle overvejelser, vi generelt gør os i de nordiske lande, fordi det er en efterspurgt kapacitet, siger hun.
- Pirateriet har flyttet sig fra at foregå inde i Aden-bugten til at fylde farvandet hele vejen over mod Indien, pointerer forsvarsministeren.
Forsvaret råder ifølge Jyllands-Posten over tre fly af typen Challenger, som blandt andet bruges til miljø- og fiskeriovervågning, og som vil kunne indsættes i overvågningen af pirater.
Flyene har en rækkevidde på 7500 km og kan være på vingerne i op til ni timer.
Til sammenligning råder besætningen på "Esbern Snare" over en Lynx-helikopter, som har en aktionsradius på 212 km og en maksimal flyvetid på lidt under tre timer.
