Efter trusler: Østtyske diger bliver overvåget
Ukendt gruppe truer med at angribe diger i højvandsramte områder i Sachsen-Anhalt, hvor vandet stadig stiger.


 Mens tusinder af tyske soldater og frivillige søndag kæmper med at holde vandmasserne i ave i Magdeburg og andre af de oversvømmede dele af Sachsen-Anhalt, bliver digerne i den østtyske delstat nu ikke længere kun sikret med sandsække.
De bliver også overvåget til lands og fra luften. Flere medier har modtaget et trusselsbrev, hvor en ukendt gruppe, der kalder sig Germanofob Stormflodsbrigade, truer med at angribe de i forvejen hårdt pressede diger langs Elben og dens bifloder.
- Vi tager trusselsbrevet alvorligt og gør alt, hvad der skal til for, at borgerne fortsat kan føle sig trygge, siger Sachsen-Anhalts indenrigsminister, Holger Stahlknecht, til nyhedsbureauet dpa.
Han understreger, at der holdes øje med samtlige diger, nu da vandet fortsat stiger rundt om i delstaten.
I hovedstaden, Magdeburg, forbereder myndighederne sig på det værste.
Overborgmester Lutz Trümper har tidligt søndag appelleret til byens borgere om at skynde sig ud af deres oversvømmelsestruede hjem, hvis de bliver bedt om det.
- Det drejer sig om jeres egen sikkerhed. Først og fremmest bør I bevare roen, skriver han i et åbent brev.
I bydelen Rothensee er 3000 indbyggere allerede evakueret, nu da vandstanden i Elben nok engang ventes at sætte ny rekord.
- Vi må være forberedt på alt, siger Trümper.
I Magdeburgs centrum var vandstanden i Elben søndag morgen oppe på 7,45 meter mod normalt to meter. Eksperter regner med, at vandet i løbet af dagen vil stige med yderligere fem til 10 centimeter.
- Men det er ekstremt svært at komme med nøjagtige prognoser, fordi vi ikke har erfaringer med den slags vandmængder, siger hydrolog Antje Rentsch fra delstatens vandberedskab.
Længere mod syd melder myndighederne om et digebrud, hvor bifloden Saale flyder sammen med Elben. Derfor er de resterende 150 indbyggere i området nu også blevet bedst om at søge mod højere liggende områder.
Til gengæld er situationen ikke længere helt så dramatisk i Halle og Bitterfeld, cirka 90 kilometer syd for Magdeburg. I industribyen Bitterfeld kunne 10.000 evakuerede indbyggere søndag således vende tilbage til deres hjem.
Den tyske forbundspræsident, Joachim Gauck, besøgte imens en gudstjeneste i Halle og talte med ofre for oversvømmelsen.
- Man kan slet ikke forestille sig alt det, der skal tages hånd om her lige nu, siger statsoverhovedet.
