Blå blok jubler over tidlig indsats for syge i reform
Sygedagpengereformen fjerner folk fra offentlige ydelser og sender folk i arbejde, lyder det fra oppositionen.


 Efter langstrakte forhandlinger nåede regeringen og blå blok onsdag aften frem til et forlig om en ny sygedagpengereform.
Oppositionen jubler særligt over, at reformen kræver, at personer på sygedagpenge skal have deres situation vurderet efter fem måneder.
- Med denne reform vil flere danskere komme i arbejde i stedet for at blive efterladt på offentlige overførsler, siger Venstres arbejdsmarkedsordfører Hans Andersen i en kommentar.
 - Allerede efter fem måneder skal de, der ikke kan forlænges på sygedagpenge eller vende tilbage til arbejdsmarkedet, deltage i et jobafklaringsforløb. Det vil øge arbejdsudbuddet, og det er positivt for den enkelte og for samfundet, mener han.
Samme toner lyder fra De Konservative.
- En tidlig indsats med den rette hjælp har været et hovedkrav for os i forhandlingerne. Begge ting er nemlig afgørende for, at man kommer hurtigt tilbage på arbejdsmarkedet. Det har vi fået igennem, konstaterer arbejdsmarkedsordfører Benedikte Kiær (K).
Reformen fjerner den såkaldte varighedsbegrænsning, så sygeramte ikke risikerer at miste retten til forsørgelse. Det har været et af stridspunkterne i forhandlingerne.
Afskaffelsen er da heller ikke sket med Liberal Alliances gode vilje, forklarer partiets beskæftigelsesordfører, Joachim B. Olsen:
- Når vi har accepteret det, skyldes det, at vi har fået hegnet økonomien i aftalen ind.
- Det er aftalt, at hvis forudsætningerne for aftalen skrider, så skal den automatisk genforhandles, og pengene skal findes på sygedagpengeområdet, så der ikke kommer nye offentlige udgifter, siger han.
Reformen giver 385 millioner kroner i besparelser og skaber 1700 job ifølge Beskæftigelsesministeriets beregninger. Enhedslisten står som det eneste af Folketingets partier uden for forligskredsen.
