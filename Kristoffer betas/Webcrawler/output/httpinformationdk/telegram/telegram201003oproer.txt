Oprørere lover nye angreb på USA's tropper



 De blodige angreb mod amerikanske soldater i Irak vil fortsætte, advarer den militante gruppe Iraks Islamiske Stat (ISI) i en ny lydoptagelse.
Samtidig tager oprørsgruppen, der har forbindelse til terrornetværket al-Qaeda, skylden for de bombeangreb, der ramte valgsteder og regeringsbygninger over store dele af Irak ved parlamentsvalget tidligere på måneden.
Forud for valget havde ISI advaret vælgerne mod at deltage i valget, som gruppen betegner som "en farce", der har til formål at styrke det shiamuslimske befolkningsflertals dominans over sunni-mindretallet.
- Vi vil fortsat forfølge besættelsen, dens hjælpere og dens repræsentanter, til vi har renset landet for deres smuds, lyder det i optagelsen, der er lagt ud på en islamistisk hjemmeside.
Ifølge hjemmesiden tilhører stemmen på båndet ISI's leder, Abu Omar al-Baghdadi. Gruppen menes at være dannet af al-Qaeda i Irak som en form for paraplyorganisation for landets oprørsgrupper.
På båndet meddeler stemmen, at de raketter og morterer, der dræbte 39 personer på Iraks valgdag, havde til formål at skræmme sunnimuslimerne fra at stemme.
På trods af de blodige angreb deltog 62 procent af de stemmeberettigede irakere ved valget.
