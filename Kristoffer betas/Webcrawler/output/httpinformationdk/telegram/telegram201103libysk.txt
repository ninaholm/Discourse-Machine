Libyske oprørere kontrollerer Ras Lanuf
Libyske oprørere genindtager den vigtige olieby Ras Lanuf.


 Modstander af den libyske leder, Muammar Gaddafi, har genindtaget den vigtige olieby Ras Lanuf i den østlige del af landet, rapporterer udenlandske medier.
Styrker loyale over for Gaddafi erobrede Ras Lanuf fra oprørsstyrker den 12. marts. Siden da har FN-alliancens kampfly bombet de Gaddafi-venlige styrkers position i havnebyen og tvunget dem på retræte.
Øjenvidner siger, at der står mange udbrændte og ødelagte militære køretøjer i Ras Lanuf og uden for byen. Desuden er mange bygninger i byen ødelagte.
Iagttagere formoder, at Gaddafis styrker har trukket sig tilbage mod kystbyen Sirte.
Ras Lanuf ligger 370 kilometer vest for Benghazi, hvor oprørerne har haft deres højborg, siden demonstrationer mod Gaddafis autoritære styre begyndte i februar, og godt 200 kilometer vest for den strategisk vigtige by Ajdabiya, som oprørerne indtog lørdag.
