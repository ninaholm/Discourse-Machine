Intet pædofilitjek af ferieguider



 Selv om danske turistguider i stigende grad arbejder med børn, er det ikke alle selskaber, der tjekker, om børneguiderne er straffet for pædofili.
 Mandag viste en sag ved Vestre Landsret, at pædofili kan snige sig med på ferieturen. En 23-årig dansk turistguide blev dømt for misbrug af børn blandt andet i et legeland på ferieøen Tenerife for fire år siden. 
 Siden 2005 har myndigheder og organisationer i Danmark kunnet indhente en særlig børneattest, når de ansætter folk, der skal have direkte kontakt med børn. Børneattesten er en slags udvidet straffeattest, der viser, om en person tidligere har begået overgreb mod børn.
 Alligevel beder Spies ikke selskabets børneguider om en børneattest.
 - Vi har aldrig været udsat for nogen episoder omkring det, og vores guider laver mange andre ting og er i kontakt med mange forskellige både børn og voksne. Børnene er jo ikke i institution hos os. Det er jo typisk flere guider, der sammen laver aktiviteter, og derfor har vi hidtil ikke haft fantasi til at forestille os, at noget sådan kunne ske. Men det er da en ting, vi vil overveje at gøre i fremtiden. Det vil nok være en god idé at gøre, siger Jan Vendelbo, direktør i Spies.
 Hos Star Tour tjekker man guiderne ved hjælp af en børneattest. Apollo Rejser gør det ikke, men henviser til, at selskabet i modsætning til de to andre ikke har deciderede børneaktiviteter, hvor børnene er alene sammen med guider uden deres forældre.
