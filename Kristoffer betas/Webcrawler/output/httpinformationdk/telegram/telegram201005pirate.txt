Pirat erkender angreb på Maersk-skib
En somalisk mand har erklæret sig skyldig i kapring, bortførsel og gidseltagning i forbindelse med kapringen af Maersk Alabama-containerskibet sidste år.


 En somalisk pirat, der sidste år i april kaprede det A.P. Møller-Mærsk-ejede containerskib Maersk Alabama i Det Indiske Ocean, har erklæret sig skyldig i kapring, bortførsel og gidselstagning ved en amerikansk domstol.
Ud over kapringen af Maersk Alabama erklærede manden, Abduwali Abdukhadir Muse, sig også skyldig i angreb på to andre skibe. 
Muse var den eneste overlevende pirat efter kapringen af Maersk Alabama, der endte med, at de tre øvrige pirater blev skudt og dræbt af skarpskytter, mens de holdt kaptajnen, Richard Phillips, som gidsel. 
Abduwali Abdukhadir Muse blev efterfølgende anholdt og udleveret til USA. Han står til op mod 34 år i fængsel. 
Den endelige dom afsiges 19. oktober. 
