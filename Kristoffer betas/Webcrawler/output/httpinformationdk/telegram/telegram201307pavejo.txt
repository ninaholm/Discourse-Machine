Pave Johannes Paul II kåres til helgen
Reformpaven Johannes XXIII er også indstillet til at få status af helgen.


 Den afdøde pave Johannes Paul II vil blive kåret som helgen, oplyser Vatikanet.
Pave Frans har godkendt endnu et mirakel - det andet - som tilskrives den polsk-fødte pave, der regerede fra 1978 til 2005. Pave Johannes Paul II var den første ikke-italienske pave i 450 år. Han døde i 2005.
Det meddeles ligeledes fra Vatikanet, at reformpaven Johannes XXIII, som var den katolske kirkes øverste leder fra 1958 til 1963, også får status af helgen.
Det var under Johannes XXIII, at den katolske kirke tog skridt til at opgive gudstjenester på latin - et sprog som kun få kirkegængere forstod.
Der er ikke sat dato på, hvornår de to tidligere paver bliver kanoniseret ved en ceremoni. Det ventes dog at blive senere i år, og Vatikanet forventer, at hundredtusindvis af mennesker vil deltage.
Johannes Paul II gik over i historien som en "globetrotter-pave", der besøgte hvert beboet kontinent under 100 rejser uden for Italien.
I 1981 var Paven tæt på at blive myrdet af den tyrkiske attentatmand Mehmet Ali Agca, der skød Johannes Paul II på Peterspladsen i Rom den 31. maj.
To retssager skulle bevise, at den bulgarske efterretningstjeneste på foranledning af Sovjetunionen skulle have beordret attentatet, men begge retssager blev afvist.
I de sidste år af sit liv kæmpede han med et stærkt svækket helbred, og millioner fulgte med på tv indtil hans død.
Da pave Johannes Paul II døde i april 2005 lå han lit de parade i Peterskirken, mens mange råbte "Santo Subito", hvilket betyder "gør ham til helgen med det samme."
Johannes Paul II bliver allerede betragtet som helgen i Polen, hvor han er født. Han støttede blandt andet polakkerne i deres frihedskamp mod Sovjetunionen i 1980 - ni år før Berlinmurens fald i 1989.
