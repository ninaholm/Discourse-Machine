Lyngby-borgmester afsat som budgetforhandlingsleder
SF'er afløser Venstres borgmester i Lyngby, Søren P. Rasmussen, som leder af budgetforhandlingerne.


 Der er tradition for personfnidder og lange knive i byrådet i Lyngby-Taarbæk Kommune, og de igangværende budgetforhandlinger i den nordsjællandske kommune er ingen undtagelse.
Den siddende borgmester, Venstremanden Søren P. Rasmussen, er således blevet kørt ud på et sidespor og skal ikke længere stå i spidsen for forhandlingerne om næste års budget.
Et flertal bestående af Socialdemokraterne, SF, Radikale Venstre og Konservative har i stedet stik imod de politiske traditioner peget på SF'eren Hans Henrik Madsen som forhandlingsleder.
De fire partier - der sidder på 13 ud af byrådets 21 sæder - er tilmed kommet med et samlet forhandlingsudspil, fortæller SF'eren Morten Normann Jørgensen til Ritzau.
- Derfor er det en rigtig god idé, at Hans Henrik Madsen, der ikke genopstiller til valget, nu er indsat som forhandlingsleder. Han er simpelthen en mere legitim leder, der er mere optaget af at få forhandlet et bredt forlig på plads end af valgflæsk, siger han.
Diskussionen er blot seneste akt i en længere personføljeton, som tog sin begyndelse, da borgmesterkæden skulle uddeles efter valget i 2009.
SF'eren Hans Henrik Madsen stod længe til at blive borgmester med opbakning fra Konservative og Socialdemokraterne, to partier der ellers traditionelt har siddet på magten i kommunen.
Men på valgnatten løb De Konservatives Rolf Aagaard Svendsen, der havde siddet som borgmester frem til valget, fra den ellers skriftlige aftale med SF og Socialdemokraterne.
Det betød, at Svendsen kunne fortsætte som borgmester med støtte fra Venstre, Radikale og Dansk Folkeparti.
Men da den konstitueringsaftale skulle stemmes endelig igennem, løb Venstre fra aftalen.
Og det endte i sidste ende med, at venstremanden Søren P. Rasmussen kunne sætte sig i borgmesterstolen med støtte fra Socialdemokraterne, SF, Radikale og Dansk Folkeparti - en post han dog ikke har fået lov at udnytte i budgetforhandlingerne forud for kommunalvalget.
