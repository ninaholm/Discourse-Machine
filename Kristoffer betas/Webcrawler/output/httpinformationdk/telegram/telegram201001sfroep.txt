SF: Røpke stod til eksklusion



 25-årige Andreas Røpke var efter al sandsynlighed blevet ekskluderet fra SF, hvis han ikke selv havde meldt sig ud. Meldingen kommer fra SF's formand i Region Hovedstaden, Bent Johansen.
 - Jeg er helt overbevist om, at han var blevet indstillet til eksklusion. Jeg har modtaget mange henvendelser fra partiforeninger, der ønskede at indstille ham til eksklusion, siger Bent Johansen.
 Andreas Røpke stod for regionsrådsvalgets helt store rævekage, da han på valgnatten i november indgik en kontroversiel konstitueringsaftale med Venstre, De Konservative og Dansk Folkeparti. Aftalen sikrede Andreas Røpke posten som regionsrådsformand i København på bekostning af Socialdemokraterne. 
 Men det skabte så stor modvilje i SF's bagland, at Røpke måtte trække sig fra posten, hvilket betød fire år mere som regionrådsformand til socialdemokraten Vibeke Storm Rasmussen. Røpke forlod først SF's gruppe i Region Hovedstaden og melder sig nu helt ud af SF.
 Bent Johansen siger, at hans opførsel over for SF's gruppe i regionen samt hans erklæring om, at han nu ser sig som en uafhængig socialdemokrat, er uforenelig med at være med at være medlem af SF.
 - Han kan ikke danne sin egen gruppe og meddele, at han ikke længere har noget at gøre med partiet uden at komme ud af partiet. Hvis han ikke gør det selv, må partiet træde til eksklusion, siger Bent Johansen.
