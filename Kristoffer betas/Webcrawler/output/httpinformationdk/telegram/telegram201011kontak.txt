Kontakt gennem tv erstatter hjemmebesøg
Ældre i fire kommuner skal efter nytår tale med hjemmehjælperen via en skærm frem for at få fysisk besøg.


 Tv-skærme med videokamera skal erstatte besøg fra hjemmehjælpere og sygeplejere hos ældre borgere. Det er konceptet i en ny kommunal forsøgsordning med overskriften 'Online Omsorg', skriver Politiken. 
I borgerens hjem installeres en lille computer med en såkaldt touch-skærm og et videokamera. Dermed kan borgeren hurtigt komme i videokontakt med kommunens omsorgsafdeling.
Efter nytår kobles de første frivillige borgere på ordningen, der i første omgang varer i ni måneder. Der sker i kommunerne Greve, Kerteminde, Aabenraa og Aalborg. 
- Det handler blandt andet om at være på forkant med udviklingen, siger Tina French Nielsen (V), rådmand på ældre- og handikapområdet i Aalborg Kommune, til Politiken.
- Når vi ser på, at der over de næste 10 år kommer flere ældre, og der samtidig kommer færre ind på arbejdsmarkedet, så står vi over for nogle store opgaver. 
Udbredes ordningen til alle kommuner, kan der på landsplan spares minimum 186 millioner kroner svarende til omkring 470 fuldtidsstillinger. Det viser beregninger fra it-virksomheden KMD, der står bag projektet. 
Rådmand Tina French Nielsen understreger, at hun betragter tv-skærmene som et supplement og ikke som en endelig erstatning af fysiske besøg fra hjemmehjælpere og andet omsorgspersonale. 
Meldingen vækker glæde hos Socialdemokraterne og Dansk Folkeparti samt hos Ældre Sagen. De tre parter er positivt indstillet over for forsøgsordningen, men deler også en række bekymringer. 
- Det er et projekt, som stiller høje etiske krav til nedskæringstruede kommuner om at forvalte teknologien på den rette måde, siger Olav Feldbo, chefkonsulent i Ældre Sagen, til Politiken. 
