Al-Qaedas nummer to i ny video



 Al-Qaedas næstkommanderende, Ayman al-Zawahri, er dukket op i en ny video, der cirkulerer på hjemmesider, som ofte bruges af tilhængere af den islamiske terrorbevægelse.
 Det amerikanske SITE Institute, der overvåger islamiske sider, siger tirsdag, at der er tale om en video, som varer i 106 minutter.
 I videoen taler Zawahri og andre al-Qaeda-folk om begivenheder i det seneste år, herunder finanskrisen og valget af USA's præsident, Barack Obama.
 SITE siger, at videoen tilsyneladende er udsendt i forbindelse med årsdagen for terrorattentatet den 11. september 2001 i USA.
 Den 14. september advarede al-Qaedas øverste leder, Osama bin Laden, i en tilsyneladende ny lydoptagelse det amerikanske folk imod USA's regerings tætte forbindelser til Israel.
