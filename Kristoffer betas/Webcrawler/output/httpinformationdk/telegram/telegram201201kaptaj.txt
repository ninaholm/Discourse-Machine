Kaptajn forlod krydstogtskib tidligt
Kaptajnen på det forliste krydstogtskib i Italien forlod ifølge anklager skibet, før alle var evakueret.


 Det er ikke altid, at kaptajnen går ned med sit skib eller er sidste mand til at forlade det.
I hvert fald siger den officielle anklager, der undersøger forliset med krydstogtskibet Costa Cordia i Italien, at kaptajnen forlod luksusskibet et godt stykke tid før, at alle passagerer var evakueret.
Anklageren hedder Francesco Verusio, og han blev søndag spurgt af tv-kanalen SkyTG24, om kaptajnen Francesco Shettino, der blev anholdt lørdag, havde forladt skibet, inden de sidste passagerer var evakueret.
- Det kan jeg uheldigvis bekræfte, svarede anklageren.
Han sagde også, at skibet formentlig ikke var på rette kurs, og at kaptajnen var på broen og derfor ansvarlig.
Anklageren blev spurgt, om besætningen ikke var ordentligt forberedt på sådan en situation.
- Det var snarere kommandosystemet, der ikke fungerede, som det burde have gjort, sagde han.
Italienske medier har rapporteret, at kaptajnen kom på land fredag aften klokken 23.40 dansk tid.
De sidste passagerer blev først evakueret lørdag morgen klokken 06.00.
Officielt er der tre omkomne fra forliset, der skete ved øen Giglio. Omkring 40 er stadig savnet.
