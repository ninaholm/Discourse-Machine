Sigtelser rejst mod Boston-mistænkt
Den mistænkte for Boston-bomberne sigtes blandt andet for brug af masseødelæggelsesvåben.


 Den mistænkte fra bombeangrebet mod Boston Marathon, Dsjokhar Tsarnaev, er sigtet for at have brugt masseødelæggelsesvåben, siger retskilder til Reuters.
 Anklagerne, der rejses mod den 19-årige, indebærer mulig dødsstraf.
Tsarnaev er også sigtet for ondsindet ødelæggelse af ejendom med dræbende sprængstoffer.
Talsmænd for det amerikanske retssystem siger, at en dommer var til stede ved den mistænktes hospitalsseng, da sigtelserne blev overdraget.
- Selv om vores efterforskning fortsætter, så er sigtelserne i dag en vellykket afslutning på en tragisk uge for Boston, siger den amerikanske justitsminister, Eric Holder i en kommentar til sigtelserne.
Iagttagere fremhæver, at sigtelserne indikerer, at den mistænkte kommunikerer med myndighederne.
 FBI har ransaget den sigtedes kollegieværelse ved University of Massachusetts-Dartmouth. Der er blandt andet fundet pyroteknik, samt en sort jakke og en hvid baseballkasket, som ligner dem, som blev set på den 19-årige på overvågningsoptagelser ved gerningsstedet.
Retsdokumentet fastslår, at Dsjokhar Tsarnajev er amerikansk statsborger og havde id-kort og kreditkort på sig, da han blev anholdt.
 I beskrivelsen af begyndelsen på politijagten natten til fredag siges det, at de to brødre kaprede sig til en bil. Offeret i bilen siger ifølge sigtelsen:
- Manden rettede et skydevåben mod mig og sagde: "Har du hørt om Boston-eksplosionen. Det var mig, som gjorde det."
 Den sigtede viste også, at hans skydevåben var skarpladt.
 Manden, der blev holdt som gidsel i en halv times tid, slap væk ved en tankstation.
Da politiet lokaliserede den kaprede bil i Watertown kom det til en skudveksling. Under en jagt kastede de mistænkte sprængstoffer fra bilen. Den ældste bror såres dødeligt og kommer i politiets varetægt.
Derefter begynder den omfattende og langvarige jagt på "mistænkte nummer to."
 Den 19-årige mistænkte blev skudt gennem halsen, og han har været ude af stand til at tale, men ifølge ABC News er han mandag kommet til bevidsthed i hospitalssengen, og hans svar foregår på skrift, lyder det.
