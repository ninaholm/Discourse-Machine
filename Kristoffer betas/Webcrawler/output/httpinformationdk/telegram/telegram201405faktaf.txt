FAKTA: Forslaget der bragte regeringen i mindretal
EU-borgere skal opholde sig to år i Danmark for at få børnecheck, fastslår beslutningsforslag.


 Enhedslisten og de borgerlige partier bragte torsdag regeringen i mindretal ved at stemme for et beslutningsforslag om børnechecken.
Forslaget er stillet af De Konservative, Dansk Folkeparti og Liberal Alliance og indeholder én sætning: "Folketinget pålægger regeringen at sikre, at udbetalingen af børne- og ungeydelser og børnetilskud sker i overensstemmelse med den af Folketinget vedtagne lovgivning."
* Formålet med forslaget er at sikre, at udbetalingen af børne- og ungeydelser og børnetilskud sker i overensstemmelse med den lovgivning, der blev vedtaget i 2010 under VK-regeringen.
* Her sagde et flertal ja til et optjeningsprincip, som begrænser EU-borgeres adgang til dansk børnecheck.
* Optjeningsprincippet betyder konkret, at EU-borgere skal have boet eller arbejdet i Danmark i mindst to år inden for de seneste 10 år, før de har ret til fuld børnefamilieydelse og børnetilskud.
* Optjeningsprincippet er et forsøg på at sikre, at ingen EU-borgere kan komme til Danmark og inden for kort tid få adgang til dansk børnecheck.
* På baggrund af domme fra EU-Domstolen fastslog EU-Kommissionen imidlertid sidste år, at optjeningsprincippet er i strid med EU-retten, som Danmark har forpligtet sig til at følge.
* Siden da har regeringen administreret i overensstemmelse med EU-Kommissionens indstilling, selvom den danske lovgivning endnu ikke er lavet om.
* Selvom regeringen kom i mindretal torsdag, vil den fortsat administrere i overensstemmelse med EU-Kommissionens indstilling for ikke at komme i konflikt med EU-retten.
