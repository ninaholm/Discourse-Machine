Barfoed om skoleaftale: Vi er langt fra i mål
Barfoed er klar til at lave skoleaftale om alt det, partierne er enige om. Intet er sikkert, understreger han.


 Partileder Lars Barfoed (K) er villig til at gennemføre alt det på folkeskoleområdet, som der er enighed om. Alligevel mener den konservative partiformand, at parterne er "langt fra at være i mål".
Det understreger Barfoed, efter at finansminister Bjarne Corydon (S) onsdag har stået i spidsen for at formulere en ny folkeskoleaftale, der kan få De Konservatives opbakning.
- Regeringen og forligspartierne har skiftet standpunkt så mange gang i dette forløb, at vi er nødt til at få præsenteret et konkret forslag fra finansministeren, før vi kan tage stilling til det, lyder det fra Lars Barfoed i en skriftlig kommentar til Ritzau.
Der er dog optimisme at spore hos Barfoed, der mener, at dele af reformen "i høj grad er konservativ skolepolitik".
- Det Konservative Folkeparti tilbød allerede, da vi i sidste uge blev smidt ud af forhandlingerne af undervisningsministeren, at vi kan gennemføre alt det, vi er enige om, nu.
- Det er fortsat vores tilbud, siger han.
Det stridspunkt, der har fået Lars Barfoed og hans partifæller til at rejse sig fra forhandlingsbordet og gå, er regeringens forslag om at indføre obligatoriske lektiecafeer på landets skoler.
Det vil De Konservative ikke være med til at rulle ud på landets skoler, og derfor kan folkeskolereformen først træde i kraft efter et valg, hvor partierne ikke længere er bundet af forligskredsen, som De Konservative er en del af.
Men både regeringen, V og DF kæmper nu for at kunne gå i gang med at føre de tiltag, som De Konservative bakker op om, ud i livet allerede fra næste år og vil derfor torsdag præsenterer en ny aftale for De Konservative.
Hvis De Konservative går med til aftalen, vil alle andre elementer end lektiecaféerne kunne implementeres allerede fra næste år.
