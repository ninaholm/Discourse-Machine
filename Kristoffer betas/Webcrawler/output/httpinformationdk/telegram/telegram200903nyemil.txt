Nye milliarder til AIG



 USA's regering har besluttet at afsætte yderligere 30 milliarder dollar (177 milliarder danske kroner) til hjælp for den kriseramte forsikringsgigant AIG.
 Det er tredje gang, at AIG får hjælp af regeringen, siden finanskrisen for alvor satte ind for godt et halvt år siden. 
 Tidligere har regeringen støttet AIG med 150 milliarder dollar for at forhindre forsikringskoncernen i at gå neden om og hjem, hvilket angiveligt ville sende chokbølger gennem hele forsikringsbranchen og udgøre en trussel for hele USA's finanssystem.
 AIG's bestyrelse godkendte i går den nye aftale, som blandt andet indebærer, at forsikringsgiganten får lavere renter på tidligere bevilgede lån.
 Den nye redningspakke for AIG er endnu et eksempel på, hvordan myndighederne gang på gang tvinges til at gribe ind for at redde virksomheder, der anses for at være for vigtige til at kollapse.
 De nærmere detaljer i den nye redningspakke for AIG ventes offentliggjort i løbet af i dag, hvor AIG desuden fremlægger regnskab for fjerde kvartal 2008.
 Analytikere venter, at kvartalsunderskuddet er på 60 milliarder dollar.
 Det bliver i så fald det største kvartalsunderskud i det amerikanske erhvervsliv.
