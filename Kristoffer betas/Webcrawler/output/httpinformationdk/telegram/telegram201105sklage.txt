S klager til Thor P over Claus Hjort
Socialdemokraterne klager nu til Folketingets formand over finansministeren efter slagsmål om økonomiplaner.


 Folketingets formand, Thor Pedersen (V), får nu en klage over sin partifælle, finansminister Claus Hjort Frederiksen.
Afsenderen er Socialdemokraterne, og årsagen er, at Hjort i socialdemokratisk optik har forbrudt sig mod regler og aftaler om samarbejdet mellem regeringen og Folketinget.
- Claus Hjort forbryder sig mod spillereglerne mellem folketing og regering, fordi han har lækket et svar på et spørgsmål til en avis, før det er oversendt til Folketingets finansudvalg, siger Socialdemokraternes finansordfører, Morten Bødskov, til Ritzau.
Omdrejningspunktet er en artikel i mandagens udgave af Jyllands-Posten.
Her beskriver avisen - med udgangspunkt i beregninger fra Finansministeriet - at Socialdemokraterne og SF mangler mindst 22 milliarder kroner i deres økonomiske plan "Fair løsning 2020".
Og i værste fald vurderer Finansministeriets regnedrenge, at der mangler finansiering for 39 milliarder kroner, skriver avisen.
Socialdemokraterne er uenige i konklusionerne, men det er ikke det, klagen går på.
Det, som falder Bødskov for brystet, er, at han kan læse svaret på et spørgsmål, som er stillet til ministeren af Folketingets finansudvalg, før udvalget har fået svaret.
- Der er en helt klar aftale om, at Folketinget skal have svarene samtidig med pressen. Det er indskærpet tidligere, og dermed beder vi nu Folketingets formand om at tage stilling og om nødvendigt irettesætte Hjort, siger Bødskov.
Bødskov mener, at det langtfra er en enlig svale fra Claus Hjort Frederiksens side:
- Claus Hjort Frederiksen har meget store evner, når det handler om at misbruge embedsfolk og vildlede Folketinget. Det er dokumenteret gang på gang, siger han.
