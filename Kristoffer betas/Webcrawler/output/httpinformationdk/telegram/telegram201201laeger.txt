Læger skal i endnu kortere etisk snor
Lægeforeningen varsler endnu strammere etiske regler for lægers samarbejde med medicinalindustrien.


 Danskerne skal ikke være i tvivl om, at de råd de får fra deres læge er fagligt uvildige og uafhængige af medicinalindustrien.
Derfor skal et nyt udvalg undersøge, om der er behov for yderligere at stramme reglerne for, hvordan lægerne og industrien kan samarbejde. Det skriver Dagens Medicin med Lægeforeningen som kilde.
- Der er i dag større åbenhed om lægers samarbejde med lægemiddelindustrien end nogensinde.
- Men det er ikke tilstrækkeligt, når vi igen og igen oplever konkrete sager, hvor patienter, presse eller politikere ikke er overbeviste om, at lægers rådgivning er uafhængig, siger Mads Koch Hansen, formand for Lægeforeningen, til laeger.dk.
Han tilføjer, at befolkningen skal føle sig sikker på, at de råd, de får fra lægen, er fagligt solide og uafhængige af industrien.
Senest i august vedtog Lægeforeningen et nyt sæt etiske regler, der blandt andet fjernede bagatelgrænsen for gaver fra lægemiddelindustrien.
Det betød at praktiserende læger og specialpraktiserende læger også bør afvise små gaver som kuglepenne og kalendere.
I den kommende revision af regelsættet vil Lægeforeningen også inkludere hospitalslæger, men Mads Koch Hansen understreger, at formålet med stramningen ikke er at forbyde samarbejde mellem læger og industri.
- Det er en forudsætning for udvikling af nye og bedre lægemidler, og hvis ikke læger deltager i det samarbejde, svigter vi patienterne.
- Men det er også vigtigt, at vi som læger tager alvorligt, at der er et behov for større åbenhed og klarere spilleregler om samarbejdet, siger Mads Koch Hansen.
Reglerne skal være klar til Lægeforeningens repræsentantskabsmøde i april.
