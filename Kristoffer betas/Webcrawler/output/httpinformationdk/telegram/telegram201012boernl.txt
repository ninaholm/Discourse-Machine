Børn skal læsetestes i første klasse
Regeringen lægger op til at læseteste de mindste skolebørn og er parat til at uddanne 900 ekstra læsevejledere


 Skolebørn skal til deres første læsetest allerede i 1. klasse. Børn i de små klasser skal gå i skole i seks timer hver dag, og på alle folkeskoler skal der være en særligt uddannet læsevejleder.
Det er nogle af de initiativerne i et udspil fra regeringen til en ny skolereform, skriver Morgenavisen Jyllands-Posten. 
- Ved at give mere tid, sørge for læsevejledere og sikre fokus på læsning, skal vi indfri løftet om, at børnene kan læse, inden de forlader 2. klasse, siger statsminister Lars Løkke Rasmussen (V) til avisen.
Regeringen lægger op til at læseteste børnene både i 1. og 2. klasse. Hvis en elev ikke kan læse ved starten af 3. klasse, skal der laves en særlig indsats for den elev.
Regeringen vil uddanne 900 ekstra læsevejledere for at sikre mindst én specialuddannet lærer på alle folkeskoler og to på de store skoler. 
Og det er en glimrende idé, mener formand for Danmarks Lærerforening, Anders Bondo Christensen.
Til gengæld mener Bondo, at det er forkert, at regeringen bruger kræfterne på læsning i de små klasser.
- Den store udfordring er, at eleverne ikke læser godt nok i 9. klasse, siger Anders Bondo Christensen.
Professor Niels Egelund fra Danmarks Pædagogiske Universitetsskole roser derimod regeringen for at ville læseteste de små elever. 
- Statsministeren får topkarakter for dette initiativ. Det er utrolig vigtigt, at vi får fanget elever med læsevanskeligheder tidligt. Når først de kommer i 3. klasse, er det for sent, siger han til Jyllands-Posten.
