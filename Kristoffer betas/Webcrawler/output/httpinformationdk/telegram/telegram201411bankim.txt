Ban Ki-moon: Det bliver dyrt - men Jorden skal reddes nu
Det er dyrt at gøre Jorden bæredygtig, men prisen for ikke at gøre det er langt større, advarer Ban Ki-moon.


 Der skal handling til nu for at stoppe de voldsomme klimaændringer, der er på vej i verden.
Sådan lyder opråbet fra FN's generalsekretær, Ban Ki-moon, efter at FN's Klimapanel, IPCC, søndag har præsenteret et resume af den nyeste og mest omfattende viden om klodens klima.
- Det er et afgørende øjeblik for menneskeheden. Jeg håber, at verdens ledere vil gå forrest, siger FN's generalsekretær Ban Ki-moon på et pressemøde i København, hvor rapporten er blevet offentliggjort.
Fremtiden vil ifølge rapporten bringe en stadigt varmere jordklode, mere afsmeltning af isen fra Grønland og verdens gletsjere, stigende vandstande i havene, flere hedebølger og mere tørke, flere voldsomme regnskyl og oversvømmelser.
Dertil kommer mangel på drikkevand og faldende udbytter af hvede, majs og ris.
Rapporten er tænkt som køreplan for verdens stats- og regeringschefer, der i december 2015 skal indgå en global klimaaftale i Paris. Opråbet fra Ban Ki-moon er rettet mod dem.
- Uden en global aftale i Paris næste år vil vi ikke have Jorden på rette vej. Lad os arbejde sammen for at gøre denne verden bæredygtig. Lad os redde Jorden.
- Det vil blive dyrt, men prisen for ikke at gøre noget, vil være langt større, siger Ban Ki-moon.
Han mener ikke, at verden var klar til en bindende og omfattende klimaaftale i København i 2009. Men han mener, at tiden har modnet politikerne, der ikke længere kun tænker på nationale, men også globale interesser.
Hvis vi skal nå målet om at begrænse Jordens opvarmning til to grader over niveauet før industrialiseringen, er det nødvendigt at skære udledningen af drivhusgas med 40-70 procent i perioden 2010 til 2050.
Udledningen skal falde til nul i 2100, lyder det i præsentationen på pressemødet.
Og man er presset, hvis målene skal nås, fastslår formanden for IPCC, Rajendra Pachauri, på pressemødet.
- Vi har et meget begrænset vindue af muligheder, siger han.
Løsningerne er ifølge rapporten energieffektivitet, vindmøller, solceller, biomasse og skovplantning - men også omstridte teknologier som atomkraft og CCS, der betyder opsamling og lagring af drivhusgasser under jorden.
Men han er fortsat optimistisk.
- Heldigvis har vi midlerne til at mindste klimaforandringer og bygge en lysere og mere bæredygtig fremtid, siger Rajendra Pachauri.
