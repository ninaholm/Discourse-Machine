USA tager afsked med Edward Kennedy



 Amerikanske præsidenter, medlemmer af Kongressen og almindelige amerikanere samledes lørdag i silende regn i Boston for at sige farvel til senator Edward Kennedy, der i 50 år har bidraget til store sociale forandringer i USA.
 Senatorer og medlemmer af Repræsentanternes Hus fra begge politiske partier sluttede sig den irsk-amerikanske Kennedy-klan, der er landets mest fremtrædende politiske dynasti, i den romerskkatolske katedral i Boston.
 Snesevis af politikere fra de seneste mange årtier, hvor mange har været nogle af Kennedys mest udtalte kritikere, deltog i ceremonien.
 Fra Hollywoodstjerner som Jack Nicholson til højesteretsdommer Stephen Breyer og de tidligere præsidenter Jimmy Carter, George W. Bush og Bill Clinton var mødt op sammen med USA's præsident, Barack Obama.
 Siden Kennedys død tirsdag har amerikanerne holdt en række mindeceremonier til den sidste af Kennedy-brødrene, der døde af hjernekræft i en alder af 77 år.
 Kennedys kiste vil blive fløjet til Washington efter højtideligheden, hvor Kennedy vil blive begravet på Arlingtonkirkegården ved siden af sine brødre, den tidligere præsident John F. Kennedy og senator Robert Kennedy, der begge blev myrdet i 1960'erne. 
 Cellisten Yo-Yo Ma spillede ved ceremonien, hvor også operastjernen Plácido Domingo sang.

