Prins Philip får besøg på hospitalet
Den britiske prins Philip har været gennem vellykket hjerteoperation, oplyser Buckingham Palace.


 - Hertugen af Edinburgh har haft en god nat.
- Der vil komme flere medlemmer af kongefamilien og se til ham lørdag formiddag, siger en talsmand for Buckingham Palace, efter at prins Philip blev opereret i hjertet fredag.
Den 90-årige prins Philip, dronning Elizabeths mand, blev indlagt med smerter i brystet, som skyldtes en blokeret arterie omkring hjertet.
Han blev opereret på et hospital i Cambridge i det østlige England, da kongefamilien var samlet på det dronningens private landsted Sandringham for at holde jul.
 Meddelelsen om hospitalsindlæggelsen kom ikke længe efter, at Buckingham Palace havde fortalt britisk presse lidt om, hvad dronning Elizabeth vil sige, når hun søndag klokken 16 dansk tid kommer med sit årlige julebudskab.
Hun vil, fortæller medierne, tale om familiens værdier og familien som institution.
Det vil hun gøre i et år, hvor hendes barnebarn prins William blev gift med Kate Middleton, og hvor kongefamilien også har fejret prins Philips 90-års fødselsdag.
Det var i juni, og det skete, som Philip altid har ønsket det, uden den store ståhej.
Prins Philips helbred har generelt været godt, og han har sin høje alder til trods fortsat en travl kalender
I øvrigt har dronning Elizabeth på 85 og prins Philip i dette efterår været på en længere rejse i Australien, hvor kongelige iagttagere talte om, at det nok var sidste gang, at det ikke længere helt unge kongepar var "down under".
Prins Philip blev født i 1921 på den græske ø Korfu. Inden han mødte Elizabeth, gjorde han tjeneste i den britiske flåde.
Kongeparret har fire børn, heriblandt tronfølgeren prins Charles.
