88 dræbt ved volleyballkamp i Pakistan



 Pakistan fik en blodig begyndelse på det nye år, da et selvmordsangreb nytårsdag kostede mindst 88 mennesker livet ved en volleyballkamp i det nordvestlige Pakistan, oplyser politiet. 
 - Mindst 88 mennesker blev dræbt, siger politichef Mohammad Ayub Khan.
 Omkring 40 personer blev såret ved angrebet, hvor en mand i en bil fyldt med sprængstoffer sprængte sig selv i luften. 
 Ifølge Khan blev over 20 huse ødelagt ved eksplosionen, der skete i en landsby, som har taget klar afstand fra Taliban og al-Qaeda.
 Bombemanden kørte ifølge øjenvidner sin bil ind midt på en lille sportsplads, netop som tilskuere samledes for at se en lokal volleyballkamp i landsbyen Shah Hasan Khan cirka 30 kilometer syd for den noget større by Lakki Marvat. Blandt ofrene var der mange børn og mange ældre. Begge byer ligger i et område, hvor der i den senere tid har været hårde kampe mellem enheder fra den pakistanske hær og militante muslimske oprørere. Myndighederne siger, at landsbyen har en anti-Taliban milits. Fire militsmedlemmer var blandt de dræbte.
 Ayub Khan siger, at volleyballturneringen var organiseret af en lokal fredskomité, som støtter regeringens kamp for at få militante væk fra området. 
 Pakistans hær indledte en større offensiv mod militante talibaner i deres højborg i Sydwaziristan i oktober. Siden da har Taliban som modtræk gennemført en række bombeattentater, som har kostet hundredvis af mennesker livet. USA's præsident, Barack Obama, har indtrængende opfordret Pakistan til at slå hårdere ned på militante oprørere i grænseområdet for at svække Taliban-oprøret i Afghanistan.
