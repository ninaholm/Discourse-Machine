Opsang til Løkke og Thorning fra Novo
Lars Løkke Rasmussen (V) og Helle Thorning-Schmidt (S) bør lægge politiske stridigheder på hylden og sammen lave en 10-årsplan for Danmark, mener Novo-direktør.


 En af dansk erhvervslivs sværvægtere, Novo Nordisk-direktør Lars Rebien Sørensen, retter nu en sønderlemmende kritik mod både regeringens og oppositionens håndtering af dansk økonomi. Det skriver Berlingske Tidende.
Novo-direktøren taler om et "ledelsessvigt" samme dag, som topmødet i regeringens Vækstforum begynder.
- De tiltag, vi har set fra regeringen, og de forslag, oppositionen har lagt frem, rækker slet ikke, hvis vi skal have råd til at bevare og udvikle velfærdssamfundet, siger Lars Rebien Sørensen i et interview med avisen,
Han mener, at situationen er så alvorlig, at statsminister Lars Løkke Rasmussen (V) og Socialdemokraternes leder, Helle Thorning-Schmidt, bør sætte sig sammen for at lave en 10-årsplan for dansk økonomi.
- Statsministeren og Socialdemokraterne må droppe det almindelige politiske spil, komme ud af den nuværende fastlåste position og i stedet finde sammen om de løsninger og beslutninger, som Danmark har behov for, siger Lars Rebien Sørensen.
Opsangen kommer, efter at overvismand Hans Jørgen Whitta-Jacobsen tidligere på ugen kaldte politikerne for "økonomisk tonedøve".
Økonomi- og erhvervsminister Brian Mikkelsen (K) vil nu mødes med Novo-direktøren for at diskutere kritikken, skriver Berlingske Tidende. 

