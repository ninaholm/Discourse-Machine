Nytårskur forløber uden slinger i valsen
Dronningens nytårskur er forløbet uden problemer, oplyser politiet. Dog med en tilbagevendende udfordring.


 Den traditionelle nytårskur på Christiansborgs Slot onsdag, har indtil nu ikke fået Københavns Politi på overarbejde. Et kendt, men lille, problem viste dog sit ansigt igen i år.
Ifølge politiet holdt en af deltagernes bil i vejen for regentparrets guldkaret i nærheden af Christiansborg.
- Men det er ikke første gang, lad mig sige det sådan. Vi løste dog problemet uden besvær. Det var ren rutine, siger Jens Christensen, vagtchef ved Københavns Politi.
Vagtchefen kan desuden oplyse, at både politiets heste og motorcykler bliver luftet i dagens anledning.
Tirsdag mødtes de herboende diplomater med regentparret under første del af nytårskuren, som kan føres tilbage til enevælden i 1600-tallet.
Og onsdag er det altså det officielle Danmark, der er inviteret. Det drejer sig blandt andet om repræsentanter fra forsvaret, politiet og Folketinget.
Tidligere udenrigsminister Uffe Ellemann-Jensen var en af gæsterne onsdag.
- Det var, som det plejer. Same procedure as last year. Det er det, der er så vidunderligt. Det er et symbol på noget, der hænger ved, siger han til TV2 News.
Tidligere på dagen ankom regentparret i en 24-karats guldkaret fra Christian den IX's palæ på Amalienborg til Christiansborg Slot.
På trods af den storm, der har hængt truende over Danmark siden tirsdag aften, forløb turen fredeligt og i mild regn.
Omkring klokken 13.30 forlader regentparret kuren for at vende tilbage til de kongelige gemakker på Amalienborg.
