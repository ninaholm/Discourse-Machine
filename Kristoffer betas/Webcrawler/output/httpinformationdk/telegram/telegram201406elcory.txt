EL til Corydon: Der er behov for et økonomisk kursskifte
Erhvervslivet har ikke brug for mere hjælp, mener EL, som beskylder regeringen for at ligne højrefløjen


 Også efter et folketingsvalg vil en SR-regering have et stærkt fokus på at styrke erhvervslivets konkurrenceevne og lave vækstskabende reformer.
Det er meldingen fra finansminister Bjarne Corydon (S) i et interview med Børsen, og det skuffer Enhedslisten, som i stedet gerne havde set mere rød og grøn politik.
- Jeg vil nok ikke gå så langt som at sige, at jeg havde forventet, at Bjarne Corydon ville skifte kurs, men der er i den grad behov for et kursskifte.
- Regeringens politik har øget uligheden i Danmark. Det er gået hårdt ud over vores velfærd, så der er i den grad behov for et stilskifte for at holde fast på nogle af de fundamentale ting, som er gode i det danske samfund, siger Enhedslistens gruppeformand, Stine Brix.
Ifølge Enhedslisten viser de mange positive nyheder om dansk økonomi, at der slet ikke er behov for at yde mere hjælp fra politisk side til erhvervslivet.
- Det er en fejlprioritering. Erhvervslivet klarer sig sådan set udmærket. Så sent som i går hørte vi en historie om, at produktiviteten ligger i top i Danmark, betalingsbalancen er i et kæmpe plus, og virksomhederne har historisk høje opsparinger. Så jeg mener, det er det forkerte sted at sætte ind.
- Der, hvor vi har behov for at sætte ind, er for at sikre en grøn omstilling. Det kan ikke nytte noget, at man fremmer væksten på bekostning af miljø og klima. Og så skal vi også investere i, at vi har et samfund, der hænger sammen socialt set med en stærk velfærd, siger Stine Brix.
Selvom Enhedslisten er regeringens støtteparti, så har Bjarne Corydon gang på gang kigget mod de borgerlige partier, når der skal laves store politiske reformer og vækstplanaftaler.
Og med den nye melding fra finansministeren er der meget, der tyder på, at det kommer til at fortsætte.
- Det er Bjarne Corydon og regeringen, der selv vælger deres samarbejdspartnere, og der må vi desværre konstatere, at de politisk set ligger tættere på højrefløjen, end de gør på os.
- Det eneste, vi kan gøre, er jo at holde fast i, at vi står til rådighed, hvis regeringen ønsker at skifte kurs. Vi laver meget gerne grønne og røde reformer, som kan sikre et mere bæredygtigt og lige samfund, og så er det jo op til regeringen at gribe den mulighed, siger Stine Brix.
