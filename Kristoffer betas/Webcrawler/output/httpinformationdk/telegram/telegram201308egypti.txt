Egyptisk domstol udskyder retssag mod islamister
Retssag mod broderskabets ledelse er udskudt i Kairo på grund af utilstrækkelige sikkerhedsforanstaltninger.


 En egyptisk domstol har udskudt en retssag mod islamistiske ledere til den 29. oktober, oplyser statslige medier i Kairo.
Retssagen mod blandt andre seks topledere fra Det Muslimske Broderskab, der blandt andet anklages for at have opildnet til vold, skulle have været indledt søndag.
- Retssagen er blevet udskudt, fordi de tiltalte ikke kunne deltage i det første retsmøde på grund af utilstrækkelige sikkerhedsforanstaltninger, siger kilder ved domstolen til nyhedsbureauet Reuters.
Retssagen er koncentreret om Mohamed Badie, broderskabets "vejleder" og øverste leder, og hans to nærmeste medarbejdere, Khairat al-Shater og Rashad Bayoumy.
I alt er der tale om 32 tiltalte i sagen.
De lederne personer fra broderskabet blev anholdt under en stor operation mod islamisterne efter militærets afsættelse af præsident Mohamed Mursi, der har sine rødder i broderskabet, den 3. juli.
Det er første gang siden 1981, at en topleder fra det Det Muslimske Broderskab har været fængslet.
Imens fortsatte retssagen mod den tidligere præsident Hosni Mubarak søndag. Han er anklaget for at have opildnet sikkerhedsapparatet til at begå drab på demonstranter og mødte selv op i retten søndag.
Mubarak er blevet overflyttet fra et fængsel til husarrest.
Ekspræsidenten blev i juni sidste år dømt til livsvarigt fængsel, men sagen er anket af Mubarak.
Egyptiske myndigheder har udstedt arrestordre på flere hundreder medlemmer af Det Muslimske Broderskab.
Ifølge sikkerhedskilder er mindst 2000 blevet anholdt siden 14. august, da volden eskalerede, efter politiet havde ryddet to protestlejre, hvor tilhængere af den afsatte Mursi opholdt sig.
