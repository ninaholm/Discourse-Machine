Bosnisk politi stormer islamistisk landsby



 Politiet har gennemført en omfattende operation imod landsbyen Gornja Maoca omkring 130 kilometer nordøst for Sarajevo, hovedstaden i Bosnien-Hercegovina. Landsbyen er et center for radikal islam, og der er beslaglagt våben og sprængstof, siger det lokale tv.
Myndighederne siger, at omkring 600 politifolk blokerede landsbyen, mens der blev ledt efter "personer, som mistænkes for kriminelle handlinger".
I en erklæring fra anklagemyndigheden hedder det, at de kriminelle handlinger omfatter "underminering af den territoriale integritet", "angreb på den forfatningsmæssige orden"og tilskyndelse til "etnisk, racemæssig eller religiøst had".
Aktionen i landsbyen var ved middagstid tirsdag stadig i gang.
Gornja Maoca er et center for bosnisk wahabisme, en gren af islam, som i øvrigt også Osama bin Laden bekender sig til. Wahabisme kommer fra Saudi-Arabien og er en meget fundamental tolkning af islam. 

