Finland godkender spansk bankredning
Finland har fået særaftale om sikkerhed i spanske banker og baner dermed vejen for større euro-redningspakke.


 Riksdagen i Helsinki har fredag morgen stemt for en finsk særaftale om at få ekstraordinær sikkerhed i spanske banker.
Dermed er vejen banet for, at de 17 eurolandes økonomi- og finansministre på et telefonmøde, der begynder ved middagstid, formelt kan godkende en samlet redningspakke for spanske banker på op til 100 milliarder euro.
Den finske godkendelse kommer, efter at den tyske forbundsdag også godkendte redningspakken torsdag.
Finlands andel af redningspakken står til at blive omkring 1,9 milliarder euro. For at acceptere at være med kræver Finland sikkerhed for 763 af millionerne.
Den finske særordning betyder, at Spanien skal betale penge ind på en særlig depotkonto, hver gang der bliver udbetalt lånerater fra redningspakken.
Aftalen blev godkendt med 109 stemmer mod 73. Oppositionen forsøgte til det sidste at gøre det til en tillidsafstemning om regeringen.
Finland har flere gange tidligere haft sine helt egne problemer med at skyde penge i redningspakker til trængte eurolande. Det er især det nationalistiske parti med det svenske navn Sannfinländarna, der presser på for særordninger.
I tilfældet Grækenland var det på et tidspunkt på tale, at Finland skulle have pant i både Akropolis og flere græske øer. Det endte dog med en løsning, der ligner den, der nu er fundet for Spanien.
Særordningen er nødvendig, fordi redningspakken til Spanien i første omgang skal betales via eurolandenes midlertidige redningsfond, EFSF. Når EFSF i efteråret ventes afløst af den permanente redningsfond ESM, bortfalder behovet for særaftaler.
I modsætning til EFSF er det for ESM sikret, at fonden står blandt de forreste i køen af kreditorer, der får dækket deres tab, hvis ikke låntagerne kan leve op til deres forpligtelser.
