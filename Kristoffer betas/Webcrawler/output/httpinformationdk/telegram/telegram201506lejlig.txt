Lejligheder i København og Aarhus har aldrig været dyrere
Lejligheder fortsætter med at stige i pris i hele landet. I de to største byer har de aldrig været dyrere.


 I maj blev der sat en bemærkelsesværdig rekord på det danske boligmarked. Ifølge ejendomsmæglerkæden Homes prisindeks har lejlighederne i København og Aarhus aldrig været dyrere end nu.
Priserne på ejerlejligheder i København steg 6,2 procent fra april til maj. Over det seneste år er priserne i Hovedstaden steget med knap 25 procent. Priserne i Aarhus steg med 0,5 procent i maj og 8,6 procent det seneste år.
- Selvom prisstigningen i maj ikke var lige så kraftig i Aarhus som i København, så er priserne på aarhusianske ejerlejligheder også nået op på det højeste niveau nogensinde.
- Prisen på en gennemsnitlig ejerlejligheder på 85 kvadratmeter i Aarhus kostede 2,3 millioner kroner i maj, skriver Home i en pressemeddelelse.
En gennemsnitlig ejerlejlighed på 85 kvadratmeter i København koster nu omkring 2,9 millioner kroner, hvilket er 6,6 procent højere end den seneste top i København, som var i september 2006.
De markant stigende priser især i København er med til at hæve niveauet på landsplan, skriver Home.
Mæglerkædens tal viser, at ejerlejlighedspriserne steg 2,2 procet fra april til maj i år målt som et tremåneders glidende gennemsnit. Lejlighedspriserne på landsplan er dermed steget 16,9 procent over det seneste år.
Det er øget efterspørgsel, der er med til drive priserne i vejret. Salget af lejligheder i Home-kæden i maj ligger næsten 40 procent over samme måned sidste år.
