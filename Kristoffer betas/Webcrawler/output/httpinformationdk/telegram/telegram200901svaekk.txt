Svækket kontrol med penge, piller og våben



 Dansk Told- og Skatteforbund er bekymret over manglende kontrol med våben, piller og penge ved grænserne. Ressourcemangel og besparelser betyder, at kontrollen ikke er god nok, er synspunktet.
 - På toldområdet har vi jo et helt katalog af varer, som kommer ind. Men hvis man vil gøre noget for sundheden og sikkerheden, så tilfører man området ressourcer, siger forbundsformand Jørn Rise til Ritzau.
 Han og en gruppe ansatte fra Skat mødtes i dag med Folketingets Skatteudvalg for at fortælle om Skats problemer med at nå de fastsatte mål.
 Jørn Rise oplyser blandt andet, at hvad penge angår sker det, at hvis en person bliver taget i sikkerhedskontrollen i lufthavnen med et stort beløb i kontanter, er det ikke altid, tolderne har folk til at hente og beslaglægge pengene, sådan som det skal ske efter reglerne.
 SF's skatteordfører Jesper Petersen er bekymret.
 - Vi får at vide, at det er helt utilstrækkeligt, hvad der er af kontrol. At det nærmest vælter ind i landet med ulovlige våben, ulovlige varer, narkotika, ulovlig medicin osv., siger han.
