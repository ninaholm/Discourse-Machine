Lille lønstigning på vej til kommunalt ansatte
Efter mere end et døgns uafbrudte forhandlinger er overenskomst på plads mellem KL og en halv million ansatte.


 Der er indgået overenskomstforlig mellem godt 500.000 kommunalt ansatte og Kommunernes Landsforening (KL).
Kort efter klokken 16 lørdag har KL og KTO, der repræsenterer de kommunalt ansatte, underskrevet aftalen, som sikrer en samlet lønstigning på 2,22 procent over to år.
- Overenskomstfornyelsen bærer klart præg af, at landet stadig befinder sig i økonomisk krise. Derfor er det heller ikke overraskende, at vi ikke har fundet plads til store lønforbedringer eller lukrative ordninger.
- Når det er sagt, så er jeg glad for, at vi trods alt kan give vores medarbejdere lønstigninger i både 2013 og 2014 - om end det er beskedne lønstigninger, siger KL's chefforhandler, Michael Ziegler, i en pressemeddelelse.
Den samlede lønfremgang dækker over en generel lønstigning på 1,97 procent, mens de sidste 0,25 procent lægges ud til decentrale løn- og pensionsforhandlinger på de enkelte overenskomstområder.
Aftalen indebærer også, at den såkaldte tryghedspulje, der har til formål at finansiere opkvalificering og efteruddannelse af fyrede medarbejdere, videreføres.
Samtidig giver aftalen mulighed for delpension, hvor kommunalt ansatte som 60-årige kan gå ned i arbejdstid og få suppleret lønnen med pensionsudbetalinger.
Kort efter klokken 16 lørdag eftermiddag kunne Michael Ziegler og formanden for Danmarks Lærerforening, Anders Bondo Christensen, der er chefforhandler for KTO, som repræsenterer de kommunalt ansatte, sætte en endelig underskrift på aftalen.
Overenskomstforliget faldt på plads efter 27 timers uafbrudte forhandlinger. Undervejs i forløbet var der flere gange forvirring omkring, hvorvidt der var en aftale eller ej.
Allerede tidligt lørdag morgen mente FOA-formand Dennis Kristensen som den første, at der var indgået overenskomstforlig.
En melding, som omgående blev skudt ned af både Michael Ziegler og formanden for Danmarks Lærerforening, Anders Bondo Christensen, der er chefforhandler for KTO.
Og da Michael Ziegler først på eftermiddagen kom med en meddelelse om, at forliget var på plads, måtte Anders Bondo Christensen gå ud og understrege, at den kommunale overenskomst endnu ikke var underskrevet.
Nu følger lokalforhandlinger mellem de enkelte personaleorganisationer som for eksempel lærere, pædagoger og kontorfolk og deres arbejdsgivere. De skal være på plads inden 28. februar.
