Svensk minister går af efter våbensag
Forsvarsminister Sten Tolgfors går efter afsløringen af en våbenaftale med Saudi-Arabien.


 Sveriges forsvarsminister, Sten Tolgfors, fortæller i en pressemeddelelse, at han træder tilbage. Selv om det ikke nævnes i meddelelsen, så er anledningen til, at Tolgfors går, en hemmeligholdt våbenaftale med Saudi-Arabien.
Det var den svenske radioavis, som for tre uger siden rapporterede, at et større arbejde var sat i gang med at oprette en våbenfabrik i Saudi-Arabien.
Men Riksdagens forfatningsudvalg fik et tip om, hvad der var i gære.
Tilsyneladende kan sagen været håndteret ulovligt, og flere kontroversielle elementer bliver ved med at dukke op.
Avisen Aftenposten skrev onsdag, at embedsmænd i Forsvarsministeriet sørgede for, at forsvarsministeren ikke blev inddraget i detaljerne for ikke at belaste ham.
Affæren er kontroversiel, fordi Saudi-Arabien er et diktatur.
Tolgfors kommer fra det konservative parti Moderaterna. Han har været forsvarsminister siden 2007.
Sveriges Radio afslørede, at den statslige svenske institution Totalförsvarets forskningsinstitut, FOI, i største hemmelighed skulle hjælpe Saudi-Arabien med at bygge en avanceret våbenfabrik.
Aftalen var angiveligt indgået af den tidligere socialdemokratiske regering.
Sagen har skabt splittelse i den borgerlige regering. Det liberale Folkpartiet har været imod at samarbejde med Saudi-Arabien.
Statsminister Reinfeldt skal omvendt have været klar til at respektere aftalen med saudierne.
Han meddeler, at minister for infrastruktur, Catharina Elmsäter-Svärd, overtager posten som forsvarsminister.
