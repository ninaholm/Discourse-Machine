USA's justitsminister går til angreb på selvforsvarslove
Eric Holder vil have set selvforsvarslove efter i sømmene efter kontroversiel frikendelse af vagtmand.


 Den amerikanske justitsminister, Eric Holder, fordømmer i en tale til borgerretsorganisationen NAACP de såkaldte Stand Your Ground-selvforsvarslove, som er vedtaget i 30 amerikanske stater, og som han mener bør genovervejes.
Det sker få dage efter, at en jury i Florida frikendte den selvbestaltede vagtmand George Zimmerman for drabet på den sorte teenager Trayvon Martin, hvilket har udløst protester over store dele af USA.
Zimmerman har forklaret, at han skød den ubevæbnede teenager i selvforsvar, og juryen kunne ikke fælde bevis for det modsatte.
- Uanset denne sag, der har vakt nationens opmærksomhed, så er det på tide at sætte spørgsmålstegn ved disse love, som uden mening udvider selvforsvarsbegrebet og sår farlige konflikter i vores kvarterer, siger Holder på NAACP's konvent i Orlando, Florida.
Organisationen National Association for the Advancement of Colored People (NAACP) har ført an i kritikken af frikendelsen og er medarrangør af landsdækkende protester på lørdag, der foregår under mottoet "Retfærdighed for Trayvon Martin".
- Disse love prøver at løse noget, som aldrig har været et problem. Listen af tragedier er derfor lang, og desværre er for mange uskyldige endt som ofre, siger Holder ifølge The Washington Post i sin tale på konventet.
George Zimmerman henviste ikke direkte til den kontroversielle selvforsvarslov under retssagen mod ham.
Men politiet i Sanford, Florida, har sagt, at Stand Your Ground var en af grundene til, at vagtmanden ikke blev anholdt lige efter Trayvon Martins død i februar sidste år.
Men folkelige protester bredte sig hurtigt over hele USA, og Zimmerman blev efter flere uger lagt i håndjern.
Den 17-årige Trayvon Martin var ubevæbnet, da han blev skudt. Men ifølge Zimmerman blev han fysisk overfaldet af teenageren, og derfor følte vagtmanden sig nødsaget til at trække sin pistol.
