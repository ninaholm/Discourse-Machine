Kinas eksport stiger med over 48 procent
Større stigning i Kinas eksport end forventet, men flere eksperter tvivler på, at Kina kan holde tempoet. Den europæiske gældskrise vil ramme Kinas eksport.


 Kinas eksport og handelsoverskud steg kraftigt i maj, oplyser regeringen.
 Eksporten steg med 48,5 procent i forhold til samme måned sidste år. Samtidig var der en kraftigt vækst i importen, og det er med til at understrege den generelle styrke i verdens tredjestørste økonomi.
Men en række økonomer tvivler på, at Kina kan fastholde tempoet. Europa er det vigtigste eksportmarked, og her vil gældsproblemer også trække tænder ud i Kina.
Samtidig vil et stort eksport- og handelsoverskud sætte ny fokus på Kinas valuta, yuan. Navnlig fra USA kritiseres den kinesiske regering for at fastholde en lav kurs på yuanen med alle de fordele, som det har for produktion og eksport.
USA's finansminister, Timothy Geithner, vil komme under fornyet pres fra Kongressen for at straffe Kina for at fastholde en kunstigt lav kurs.
Stigningen i eksporten i maj var højere end forventet. Et panel af økonomer havde over for nyhedsbureauet Reuters spået en stigning på 32 procent.
