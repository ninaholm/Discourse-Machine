10-årig er første dødsoffer efter afbrudt våbenhvile
Israel har genoptaget angreb i Gaza som svar på raketangreb. Israel afviser at forhandle om ny våbenhvile.


 Efter tre dages pause i kampene koster krigen mellem Israel og Hamas nu igen liv.
Israel genoptog fredag formiddag sine luftangreb i Gazastriben, efter at militante i Gazastriben i morgentimerne sendte en række raketter ind i det sydlige Israel.
Ifølge palæstinensiske hospitalskilder er mindst én person blevet dræbt i et israelsk luftangreb på en moské i Gaza City. Det skulle dreje sig om en 10-årig dreng. Seks andre personer meldes såret i angrebet, der ramte i Sheikh Radwan i den nordlige del af byen.
Desuden har Israel gennemført luftangreb i Jibalia mod nord og i den centrale del af Gazastriben, lyder det fra palæstinensiske kilder.
Samtidig lyder det nu fra Israel, at man ikke længere vil forhandle med palæstinenserne om en ny våbenhvile, efter at den tidligere udløb klokken syv fredag morgen.
- Israel vil ikke forhandle, mens det er under beskydning, siger en anonym kilde tæt på Israels regering til AFP.
Premierminister Benjamin Netanyahu har bedt hæren om at iværksætte angreb på terrorister i Gaza som svar på de raketter, der er blevet sendt ind i Israel.
- Den israelske premierminister og forsvarsminister har beordret IDF (De israelske forsvarsstyrker, red.) at svare kraftfuldt igen på Hamas' brud på våbenhvilen, lyder det i en officiel udtalelse.
Det er fredag nøjagtig en måned siden, at Israel begyndte sin Operation Protective Edge i Gazastriben. 1890 palæstinensere og 67 israelere har ifølge de respektive myndigheder på begge siden af grænsen mistet livet.
Angrebene fra Israel kommer, tre timer efter at våbenhvilen mellem Hamas og Israel udløb klokken syv dansk tid.
Den 72 timer lange våbenhvile, som udløb fredag morgen, blev ikke forlænget, efter at parterne ikke kunne blive enige under forhandlingerne i Egyptens hovedstad, Kairo.
Hamas afviste at forlænge våbenhvilen, fordi bevægelsen ikke kunne få opfyldt sine krav om blandt andet, at Israel skal ophæve sin blokade af Gaza.
