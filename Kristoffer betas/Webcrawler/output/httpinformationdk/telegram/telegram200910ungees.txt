Unge estere på røvertogt i Finland



 Kriminelle bander i Estland hverver unge estere til at rejse til Finland for at begå kriminalitet. De unge loves flere hundrede euro som belønning, hvis de rejser til Finland for at stjæle.
 Avisen Helsingin Sanomat skriver mandag, at politiet i Finlands hovedstad, Helsinki, i den seneste tid har noteret et stigende antal indbrud i boliger begået af estere.
 Politiet siger, at det tilsyneladende er de store økonomiske problemer i Estland, der har ført til, at kriminelle estere har kig på Finland.
 Og politiet frygter, at problemerne vil tage til i løbet af efteråret og vinteren, hvor mange arbejdsløse mister supplerende dagpenge og i stedet må klare sig af en meget lavere arbejdsløshedsunderstøttelse.
 Helsingin Sanomat skriver, at unge estere lokkes til indbrudsrejser i Finland via jungletelegrafen og på internettet. 
 Ofte tilbydes de håndværksarbejde, men når de kommer til Finland, viser det sig, at de i stedet skal fungere som for eksempel chauffører for en forbryderbande.
 Avisen skriver, at banderne specielt er ude efter unge, der ikke tidligere har haft problemer med loven.
