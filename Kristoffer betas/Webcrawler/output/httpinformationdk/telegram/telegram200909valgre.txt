Valgresultat udløser uroligheder i Gabon



 Der udbrød torsdag uroligheder flere steder i den vestafrikanske nation Gabon efter at Ali Bongo, søn af landets nyligt afdøde diktator, blev udråbt som vinder af weekendens præsidentvalg.
 Der blev meldt om uroligheder i mindst to distrikter i hovedstaden Libreville i kølvandet på meddelelsen om, at Bongo havde vundet valget med 41 pct. af stemmerne. Det er en komfortabel sejr over hans to førende modkandidater, der begge tidligere havde erklæret sig som valgets vinder, og som nu beskylder Bongo for valgsvindel.
 Sikkerhedsstyrker var torsdag udkommanderet i stort tal i Libreville. Her opløste de om formiddagen en demonstration uden for valgkommissionens hovedkvarter, hvor Bongos to førende modkandidater sammen med tusinder af tilhængere ventede på det officielle valgresultat.
 Også i havnebyen Port-Gentil kom det til uroligheder. Her angreb flere hundrede tilhængere af præsidentkandidaten Pierre Mamboundou et lokalt fængsel og befriede en række indsatte. Demonstranterne satte senere ild til det franske konsulat i byen og oprettede barrikader i bymidten, oplyser en korrespondent fra det franske nyhedsbureau AFP.
 Vælgerne i Gabon gik søndag til valg for at finde en afløser for landets mangeårige præsident Omar Bongo Ondimba, der døde i juni 73 år gammel. Med 41 år ved magten var han ved sin død Afrikas længstsiddende præsident.
 Sønnen Ali Bongo, som nu er erklæret vinder af valget, er tidligere forsvarsminister i det vestafrikanske land.
 Gabon er en tidligere fransk koloni, der opnåede selvstændighed i 1960. Landet er den fjerdestørste olieproducent i Afrika syd for Sahara og kontinentets næststørste eksportør af tømmer. Men omkring 60 procent af landets 1,5 millioner indbygger lever under fattigdomsgrænsen.
