Wilders ikke velkommen i Storbritannien



 Hollands stærkt islamkritiske højrepolitiker Geert Wilders vil formentlig blive nægtet adgang til Storbritannien, når han i denne uge flyver til London for at vise sin antiislamiske kortfilm "Fitna" i det britiske Overhus. Det skriver den hollandske avis De Telegraaf i dag på sin hjemmeside.
 Ifølge avisen var Wilders inviteret til London af et medlem af det britiske parlamentet for at vise filmen og tale ved et privat arrangement.  
 Men i dag modtog den indvandrerkritiske politiker et brev fra den britiske ambassadør i Holland, der beder ham om at holde sig væk fra Storbritannien, angiveligt på grund af den voldsomme debat, som hollænderens film har skabt. 
 Den omstridte politiker har dog ikke tænkt sig at holde sig væk.
 - Jeg tager det fly, og så må vi se, hvad der sker, fastslår Wilders.
 Hvis hollænderen nægtes indrejse i Storbritannien, vil det være første gang, at briterne afviser en folkevalgt politiker fra et andet EU-land.
 Dansk Folkepartis udenrigsordfører, Søren Espersen, som befinder sig i London, bekræfter over for Ritzau, at Wilders er blevet nægtet indrejse i Storbritannien. Han kræver, at den danske regering straks protesterer.
 - De europæiske lande - og den danske regering - må gå forrest i kampen for ytringsfrihed. Hvis man først kan nægte en parlamentariker som Geert Wilders adgang, hvem bliver så den næste - Pia Kjærsgaard, lyder spørgsmålet fra Søren Espersen over for Ritzau.

