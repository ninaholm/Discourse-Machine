EU-lande forsøger at redde banker



 De europæiske lande med Frankrig, Storbritannien og Tyskland i spidsen var i dag i gang med et forsøg på at redde trængte banker.
 Den franske økonomiminister, Christine Lagarde, lover, at et topmøde i Paris for landene i eurozonen hen under aften vil føre til en fælles indsats, som "ikke er skuffende". Frankrig er som EU-formandsland vært for mødet.
 Premierminister Gordon Brown fra Storbritannien, som står uden for eurozonen, opfordrer landene i hele Europa til at gennemføre en redningsplan svarende til den britiske, som er på over 400 milliarder pund (3730 milliarder kroner).
 Tyskland er ved at forberede en redningspakke, som kan have en værdi på op mod 400 milliarder euro (2980 milliarder kroner).
 Det haster med indsatsen. Chefen for Den Internationale Valutafond (IMF), Dominique Strauss-Kahn, fastslår, at der snart bør ske noget, hvis en finansiel nedsmeltning skal afværges.

