Kadima afviser Likud-ledet regering



  Benjamin Netanyahu, der efter alt at dømme bliver Israels næste premierminister, kan blive tvunget til at danne regering udelukkende med støtte fra nationalistiske og religiøse partier på højrefløjen. Lederen af centerpartiet Kadima ser nemlig ikke ud til at ville i samlingsregering med det højreorienterede Netanyahu.
 - Jeg vil ikke være en lille brik i en regering, som er imod vores idealer, sagde Kadima-leder Tzipi Livni fredag, efter samtaler med præsident Shimon Peres.
 Som ventet udpegede Peres efterfølgende Netanyahu som forhandlingsleder. Derefter rakte Netanyahu hånden ud til Kadima og arbejderpartiet, men det ser ikke ud til at ville give pote.
 - Jeg forestiller mig, at beslutningen bliver, at vi går i opposition. Vi vil ikke gå ind i en regering, som ledes af Netanyahu, siger gruppeformanden for Kadimas parlamentarikere, Yoel Hasson, til nyhedsbureauet Reuters.
