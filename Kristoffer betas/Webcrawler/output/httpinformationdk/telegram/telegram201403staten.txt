Staten mister penge på vores handel på nettet
Vores indkøb i udlandet via nettet overstiger den klassiske grænsehandel. Det er dyrt for staten.


 Danskernes hastigt stigende nethandel i udlandet koster statskassen op mod en halv milliard kroner, skriver Morgenavisen Jyllands-Posten torsdag.
 Udenlandske netbutikker undlader nemlig i stor stil at betale moms til Danmark, som de er forpligtet til.
Det forvrider konkurrencen for danske online- forretninger, fordi konkurrenter i udlandet kan sælge varerne til lavere priser.
Ifølge beregninger fra Dansk Erhverv brugte danskerne sidste år 13,7 milliarder kroner på onlinekøb i udlandet. Det er mere end den samlede grænsehandel.
Hvis pengene var brugt i Danmark, ville det have skaffet staten momsindtægter på et milliardbeløb. Skat har imidlertid kun hentet 435 millioner kroner i moms fra netbutikker i EU.
- Dermed går staten glip af indtægter på minimum en halv milliard kroner, og det er rigtigt mange penge, siger Marie Louise Thorstensen, der er politisk konsulent i Dansk Erhverv.
- Dertil kommer, at danske netbutikker har svært ved at konkurrere, når netbutikker i EU kan sælge varerne billigt. Enten fordi de snyder med momsen, eller fordi momssatsen er lavere, siger hun til Jyllands-Posten.
Problemets omfang er voksende. Danskernes online- køb i udlandet er fordoblet i løbet af få år, og tendensen ventes at fortsætte.
 En stadig større andel af befolkningen handler online, og sidste år steg handlen på udenlandske netsider med 38 procent, mens salget i danske netbutikker voksede med syv procent.
