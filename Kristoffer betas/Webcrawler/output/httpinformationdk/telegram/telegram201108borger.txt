Borgerrepræsentant får homoreprimande
En københavnsk borgerrepræsentant har fået reprimande for at kalde homoseksuelle for ægtefolk under vielser.


 Homoseksuelle, der indgår registreret partnerskab på Københavns Rådhus, må ikke kaldes ægtepar, og gør et medlem af borgerrepræsentationen det, kan det føre til en fratagelse af bemyndigelsen til at foretage vielser.
Sådan lyder en reprimande fra Justitsministeriet til et medlem af Københavns Borgerrepræsentation, som konsekvent har erklæret homoseksuelle par for ægtepar på lige fod med heteroseksuelle under sine vielser på rådhuset.
- Jeg har fået at vide, at såfremt jeg fortsætter med at erklære homoseksuelle for ægtefolk og ikke registrerede partnere, kan det føre til, at jeg får frataget min bemyndigelse, siger Lars Aslan Rasmussen, der er socialordfører for Socialdemokraterne i Københavns Borgerrepræsentation.
Ifølge Aslan Rasmussen har han kaldt homoseksuelle par for ægtepar, siden han blev valgt ind i borgerrepræsentationen i 2005.
Det har han gjort, selvom det er i strid med loven.
Embedsmænd i kommunen har derfor med henvisning til Justitsministeriet henvendt sig til Lars Aslan Rasmussen med reprimanden.
Det har fået borgerrepræsentanten til at klage til Den Europæiske Menneskerettighedsdomstol.
 - Jeg har klaget til Den Europæiske Menneskerettighedsdomstol over justitsministeren, da jeg mener, at den danske regering handler i strid med internationale menneskerettighedskonventioner ved forsat at diskriminere homoseksuelle, siger han.
Lars Aslan Rasmussen mener, at praksis med at kalde homoseksuelle for noget andet end heteroseksuelle ved vielser er en overtrædelse af menneskerettighedskonventionens artikel 7 og 14, der begge handler om diskrimination og forskelsbehandling.
