Minister: Det er risikabelt at arbejde ved Pusher Street
124 ud af 198 anmeldelser om vold eller trusler på fristaden kommer fra politifolk.


 Personer i arbejdssituationer som "befinder sig i området ved Pusher Street, udsætter sig for en betydelig risiko".
Det skriver justitsmininister Karen Hækkerup (S) i et folketingssvar ifølge metroxpress.
På fem år fra 2009 til 2013 har 198 personer politianmeldt vold eller trusler på Christinia, viser tal fra politiets sagsbehandlingssystem.
 I 124 tilfælde er ofrene politifolk, mens andre offentligt ansatte har været udsat for vold og trusler 34 gange på Christiania.
I 2011 blev byggearbejdere, der lavede en cykelsti, jaget væk med stenkast, og i august 2013 blev en p-vagt forsøgt kørt ned.
Dansk Folkepartis næstformand, Peter Skaarup, kræver en plan for, hvordan ministeren vil sikre ansatte.
- Det kan ikke være rigtigt, at folk ikke kan få lov til at arbejde på grund af kriminelle på Pusher Street. Ministeren må komme med en plan, siger han til metroxpress.
Ifølge svaret fra Karen Hækkerup er det især området ved Pusher Street og gadens mange hashboder, der er farligt - på resten af Christiania er arbejdere ikke mere udsat end mange andre steder.
De Konservatives Jacob Næsager fra Københavns Kommune opfordrer Folketinget til at overveje, "om de kan leve med det her".
Kirsten fra Christianias pressegruppe er ked af episoderne.
- Det er fuldstændigt utilstedeligt, når ambulancefolk ikke kan få lov til at arbejde. På Christiania er vi imod vold. Men der er åbenbart ansatte på Pusher Street, der ikke kan finde ud af dette - også selv om, at alle boder drives af christianitter, siger hun til metroxpress.
