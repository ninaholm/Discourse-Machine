Lene E til baglandet: Tak for støtten
Den udskældte formand for De Konservative Lene Espersen takker baglandet for opbakningen i en svær tid.


 Det var en ydmyg Lene Espersen, som lørdag besteg talerstolen foran 1000 konservative på partiets landsråd i Aalborg.
Lene Espersen startede sin lange tale med at takke medlemmerne for opbakningen under det politiske stormvejr, hun befinder sig midt i.
- Jeg ved, at når der er modgang, så bakker I op. Det har blæst ikke så få sekundmeter - også de sidste par dage. Og I har bakket mig op. Tusind, tusind tak. Det betyder alt for mig, siger Lene Espersen til taktfaste klapsalver, inden hun tager hul på den egentlige politiske dagsorden.
Lene Espersen er hårdt presset af dårlige meningsmålinger og den såkaldte mailsag, hvor hun anklages for at lyve for Folketinget om en rapport om overbetaling af de private hospitaler.
Lene Espersen brugte stor tid på de gamle konservative mærkesager som lavere skatter, en slankning af den offentlige sektor, reformer af efterlønnen og belønning af "de stræbsomme og ihærdige".
Lene Espersen tog sig også tid til at takke regeringspartneren og statsminister Lars Løkke Rasmussen (V) for et godt samarbejde. Til gengæld blev støttepartiet Dansk Folkeparti overhovedet ikke nævnt i talen.
- Vi tror på, at vi sammen med Venstre kan vinde det næste valg, og at vi fortsat vil danne regering med Venstre, lød det således fra Lene Espersen.
Dermed lægger hun yderligere luft til støttepartiets muligheder for at blive en del af en kommende borgerlige regering med ministerposter til Pia Kjærsgaard og co.
