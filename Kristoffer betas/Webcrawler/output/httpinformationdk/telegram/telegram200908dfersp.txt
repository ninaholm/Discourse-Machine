DF'er springer ud som klimaskeptiker



 Mens regeringen i disse uger og måneder kæmper for at få en aftale på klimatopmødet i København om at begrænse de klimaskadelige såkaldte drivhusgasser, så springer Dansk Folkepartis gruppeformand, Kristian Thulesen Dahl, ud som klimaskeptiker. 
 I en kommende biografi - "Kristian - Kronprinsen " - beskriver partifæller den magtfulde gruppeformand og kronprins som "kulsort" i klimaspørgsmålet.  
 Det var således Dansk Folkeparti og Kristian Thulesen Dahl, der sørgede for, at bevillingerne til den omdiskuterede miljødebattør Bjørn Lomborg blev tredoblet i finansloven for 2009 - med den specifikke begrundelse, at FN's klimatopmøde i København i december 2009 "ikke skulle gå op i halleluja". Dansk Folkeparti lavede ganske vist i forsommeren 2009 et forlig med VK-regeringen om fremtidens landbrugspolitik, et forlig, som faktisk endte med at blive mere klimavenligt, end regeringen oprindeligt havde lagt op til. Men det var for så vidt en ren tilfældighed. Aftalen sikrede nok bedre vilkår for de økologiske landmænd og gav bedre muligheder for de såkaldte biogasanlæg, men forbedringerne skyldtes mest af alt Dansk Folkepartis ønske om at få skabt flere arbejdspladser på landet og en bedre dyrevelfærd, én af partiets mærkesager. 
 Selv betegner Kristian Thulesen Dahl sig som "realist" og siger, at det efter hans mening sandsynligvis ikke først og fremmest er menneskets påvirkning af klimaet, der bevirker den globale opvarmning:
 - Det er ikke, fordi jeg vil sige, at mennesker ikke påvirker klimaet. Jeg tror da, at menneskets aktiviteter betyder et eller andet for klimaforandringerne. Men jeg tror bare ikke, at menneskets påvirkning betyder det helt store, og jeg tror, der ville være klimaforandringer, uanset om vi mennesker var der eller ej. Det har jo en betydning for, hvor meget vi overhovedet kan
gøre ved klimaforandringerne. Efter min mening har Bjørn Lomborg som en af de få tilført debatten den dimension, at det er vigtigt at se på, hvor man får mest miljø for pengene. For mig handler det om at få en realistisk tilgang til det.
