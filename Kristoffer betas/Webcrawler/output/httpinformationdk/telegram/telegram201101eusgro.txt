EU's grønne energiplan mangler milliarder
EU skal poste flere hundrede milliarder mere i vedvarende energikilder, hvis 2020-målsætningen skal nås.


 EU-landene skal bruge dobbelt så mange milliarder på grønne energiinvesteringer, hvis unionen ønsker at opfylde sin målsætning om, at 20 procent af EU's samlede energiforbrug i 2020 skal udgøres af vedvarende energi.
Sådan lyder konklusionerne i en rapport fra EU-Kommissionen, der har kigget nærmere på medlemslandenes indsats for at fremme brugen af vedvarende energi.
Således skal EU-landenes årlige investering i vedvarende energi stige fra 35 milliarder euro til 70 milliarder euro - svarende til en stigning fra 261 milliarder kroner til 522 milliarder kroner. 
Det er primært private investorer, der skal geare op for de grønne investeringer, lyder det i rapporten.
- Vi er nødt til at investere langt mere i vedvarende energi, og vi har brug for en smart, omkostningseffektiv finansiering. Hvis medlemslandene arbejder sammen og producerer vedvarende energi, hvor det er billigst, vil virksomheder, forbrugere og skatteydere drage fordel af det, siger EU's energikommissær, Günther Oettinger.
EU-landene måles blandt andet på, hvor stor andel af vedvarende energi bruges i el- og transportsektoren, samt på landenes finansiering af vedvarende energi.
EU havde i 2010 en foreløbig målsætning om, at 21 procent af al elektricitet og 5,75 procent af brændstof til transport skulle komme fra vedvarende energikilder. 
Men samlet set er de 27 medlemslande blot nået op på 18 procent og 5,1 procent. Stort set alle lande har ikke levet op til deres egne nationale mål.
Danmark får også kritik af EU-Kommissionen for ikke at have levet op til vores egen målsætning om brugen af biobrændstoffer.
Energirapporten bliver offentliggjort få dage inden fredagens EU-topmøde i Bruxelles. Her er spørgsmålet om fremtidens energikilder sammen med innovation de to store hovedtemaer, som medlemslandenes regerings- og statsledere skal drøfte på årets første topmøde.
