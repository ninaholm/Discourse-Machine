Alle om bord på norsk Hercules-fly er døde
På et pressemøde beretter svensk politi om fundne kropsdele fra det forulykkede norske Hercules-fly.


 De fem besætningsmedlemmer om bord på et norsk Hercules-transportfly er omkommet.
Det konkluder svensk politi lørdag aften, efter helikoptere og redningsmandskab siden torsdag har ledt efter overlevende ved bjerget Kebnekaise i det nordligste Sverige.
Det er fundet af kropsdele og tusindvis af fragmenter fra flyet, der førte til uundgåelige konklusion.
- Grunden er, at vi har fundet store mængder vragrester i eftersøgningsområdet, og vi har også fundet kropsdele fra mennesker, siger Börje Öhman, der er talsmand for politiet i Norbotten.
Flyet har ramt Kebnekaises sydspids, og ved den efterfølgende eksplosion er der udløst en lavine. Det var i lavineområdet, hvor redningsfolk var i gang hele lørdagen, at man med sporhundes hjælp fandt rester af mennesker.
Den svenske havarikommission håber, at flyets sorte bokse vil give svar på, hvorfor flyet ramte Kebnekaise. Er det ikke tilstrækkeligt, så kan man blive nødt til at gennemsøge nedslagsområdet, og det vil først kunne ske i maj, når sneen er smeltet.
Hercules-flyet regnes som et af de mest driftssikre transportfly i verden. Flyet forsvandt torsdag under en flyvning fra Norge til Kiruna i Sverige.
Det antages, at piloten på Hercules-flyet har haft for ringe højde inden ulykken.
Af uklare grunde har flyet ikke holdt en sikkerhedshøjde på 330 meter i forhold til Kebnekaise, der på det højeste sted er 2100 meter.
Men flyet kan have valgt at flyve taktisk - altså at man ikke længere flyver ved hjælp af instrumenterne i flyet men efter visuel orientering, siger oberstløjtnant Tron Sølna til avisen Aftenposten.
Så kan man flyve lavere, og det var det, som et andet norsk Hercules-fly valgte, da det få minutter senere overfløj stedet, mens der var god sigtbarhed.
Hercules-flyene deltog i en international militærøvelse i Nordskandinavien, og danske helikoptere var de første til at lede efter det forsvundne fly.
