Atlantis er koblet sammen med ISS
Amerikansk rumfærge skriver historie og leverer tre ton forsyninger til ISS på programmets sidste mission.


 Den amerikanske rumfærge Atlantis har søndag eftermiddag gennemført en vellykket sammenkobling med den internationale rumstation ISS. Den markerer den definitive afslutning på en 30-årig æra i det amerikanske rumfartsprogram.
- Kontakt, dokning bekræftet. Sammenkobling bekræftet klokken 11.07, lød det fra den amerikanske rumfartsorganisation Nasas kontrolcenter i Houston, Texas, da Atlantis og dens fire mand store besætning hægtede sig på rumforsknings-stationen.
- Velkommen til Den Internationale Rumstation for sidste gang, sagde flymekaniker Ron Garan, da han hilste Atlantis velkommen på dens sidste 12 dage lange mission i rummet.
- Det er skønt at være her på stationen, vi ses snart, svarede Atlantis' øverstkommanderende, Chris Ferguson.
Lugerne til slusen mellem de to rumfartøjer blev åbnet kl. 13.19 amerikansk tid efter Nasas plan. De betød, at Atlantis fire astronauter fik lejlighed til at hilse på de seks om bord på ISS.
Ferguson gennemførte en fejlfri flyvning og nåede frem til mødet med ISS til tiden, mens rumlaboratoriet befandt sig i kredsløbet om jorden 386 kilometer over Christchurch på New Zealand, oplyste Nasa kontrolcenter.
Atlantis indledte rumfærgeprogrammets allersidste mission fredag med en perfekt opsendelse fra Kennedy Rumcentret i Florida, hvor tusindvis af mennesker var samlet for at følge den historiske rumfærd.
Hovedformålet med rumfærgens besøg er at aflevere tre ton forsyninger til ISS. Atlantis' sidste besøg på ISS var også den 37. sammenkobling mellem en amerikansk rumfærge og det internationale rumlaboratorium.
I de kommende år indtil private færger bliver sat ind vil trafikken til og fra ISS alene blive foretaget af trepersoners russiske Sojus rumkapsler. Hvert sæde koster 50 millioner dollar (godt 265 millioner kroner). Der vil tidligst være konkurrence i 2015.
