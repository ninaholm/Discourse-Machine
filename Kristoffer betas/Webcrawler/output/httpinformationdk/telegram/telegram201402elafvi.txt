EL afviser borgerliges adgangskrav til gymnasiet
Erhvervsskolerne er ikke en skraldespand, siger Enhedslistens Pernille Skipper.


 Undervisningsminister Christine Antorini (S) kan få svært ved at få både de borgerlige partier og Enhedslisten med i en reform af erhvervsskolerne.
Både Venstre, De Konservative, Liberal Alliance og Dansk Folkeparti har markant højere adgangskrav til landets gymnasier som et centralt ønske til en reform af erhvervsuddannelserne. Men det afviser Enhedslisten blankt.
Enhedslistens Pernille Skipper kalder forslaget "fuldstændig misforstået" og kritiserer de borgerlige partier for ville spænde ben for en styrkelse af erhvervsskoleuddannelserne:
- Erhvervsskolereformen skal handle om at styrke vores erhvervsuddannelser. Det giver ingen mening at presse unge ind på erhvervsskolerne ved at udelukke dem fra gymnasiet.
- Man skulle tro, at højrefløjen udelukkende ser erhvervsskolerne som en slags skraldespand og bevidst forsøger at spænde ben for bedre erhvervsuddannelser, siger Pernille Skipper i en kommentar.
Hun mener i stedet, at en praktikpladsgaranti, bedre undervisning og mulighed for at prøve flere fag, før eleverne vælger deres slutmål, er vejen til at få flere ansøgere til erhvervsskolerne.
Ifølge Ugebrevet A4 har de borgerlige partier sat undervisningsminister Christine Antorini stolen for døren.
Den konservative uddannelsesordfører Lene Espersen understreger, at regeringen meget hurtigt skal bevæge sig i deres retning, hvis ambitionen fortsat er, at en reform af erhvervsuddannelserne skal vedtages inden sommerferien, så den kan træde i kraft ved årsskiftet.
- Der kommer slet ikke nogen aftale, hvis ikke regeringen giver os noget på gymnasieområdet. Der skal være et karakterkrav på minimum 4 eller 7 eller noget derimellem for at få adgang til gymnasiet, siger Lene Espersen til A4.
- Når man vil indføre adgangskrav til erhvervsskolerne på 2 i dansk og matematik, må man også hæve kravene til gymnasiet, siger hun.
