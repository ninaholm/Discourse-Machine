Vand lækker igen ud af Fukushima i Japan
Ejerne af det kriseramte japanske atomkraftværk har nye problemer. Radioaktiv vand lækker ud.


 Torsdag er der igen opstået nye problemer på det ødelagte japanske atomkraftværk Fukushima. Ejeren Tepco oplyser således, at der lækker radioaktivt vand ud fra en af reaktorerne, og at vandet løber ud i havet.
Problemerne er opstået sideløbende med, at ekspertmandskab kæmper for at stabilisere værket og få kontrol over nedkølingen af atomreaktorerne, så værket kan lukkes ned.
Fukushima, der har seks reaktorer, blev lukket ned, da et voldsomt jordskælv med en styrke på ni ramte det nordlige Japan den 11. marts.
En efterfølgende tsunami slog kølesystemet ud og fire af værkets reaktorer var tæt på at nedsmelte.
Siden har eksperter kæmpet for at mindske skaderne og få værket kølet ned. Nye kølesystemer er ved at blive monteret, men alligevel er der lækket radioaktiv vand ud fra værket adskillige gange.
Tepco oplyser torsdag, at målinger tyder på, at en eller flere vandpumper tilsyneladende stadig lækker giftigt vand ud, men at man endnu ikke ved, hvorfra det sker.
Tepco peger dog på, at temperaturen inde i reaktorerne er faldende og er nu nede på cirka 100 grader, hvilket er tegn på, at brændselsstavene er under vand og dermed ved at blive kølet ned.
Umiddelbart efter jordskælvet og tsunamien var temperaturen i reaktorbygningerne så høje, at der skete flere eksplosioner i bygningerne og radioaktive materialer kunne uhindret spredes i området omkring værket.
Myndigheder kalder lækagen ud i havet, der består af det giftige cæsium-134, for "meget problematisk". Der er tale om niveauer, der er 18.000 gange over det tilladte.
