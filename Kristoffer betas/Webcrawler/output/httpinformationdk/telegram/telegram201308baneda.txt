Banedanmark: Ny Nørreport forhåbentlig færdig til tiden
E. Pihl og Søns konkurs får forhåbentlig ikke betydning for byggeriet på Nørreport Station, siger bygherren.


 Københavnere, pendlere og turister skal forhåbentlig ikke vente længere end planlagt, inden de kan benytte Ny Nørreport, selv om hovedentreprenøren på byggeriet, E. Pihl og Søn, mandag indgav konkursbegæring.
Det oplyser økonomidirektør Søren Stahlfest Møller, Banedanmark, der er bygherre på projektet, som efter planen skal stå færdigt i 2015.
Byggeriet på Nørreport Station, der er Danmarks mest befærdede station, er nemlig et konsortium, som E. Pihl og Søn har indgået med to dele af entreprenørkoncernen Per Aarslef A/S.
- Vi har en god forhåbning om, at de resterende dele af konsortiet overtager projektet, og at der dermed ikke bliver væsentlige forsinkelser. Men jeg tør ikke at komme det nærmere end det, siger Søren Stahlfest Møller til Ritzau.
Om E. Pihl og Søns konkurs vil medføre øgede omkostninger i forbindelse med byggeriet, kan han heller ikke sige meget om i øjeblikket.
- Det regner vi ikke med, men vi har jo ikke overblik over situationen endnu, siger han og kalder situationen "ærgerlig".
- Vi har i andre sammenhænge haft et fint samarbejde med Pihl og Søn, så vi er da trætte af det her.
E. Pihl og Søn er en regulær byggemastodont med omkring 2400 medarbejdere og står blandt andet bag Storebæltsbroen og Operahuset i København.
At selskabet, der er fra 1887, nu må kaste håndklædet i ringen betyder et midlertidigt stop for flere store byggeprojekter - herunder broen over Inderhavnen i København.
I entreprenørens årsrapport for 2012 fremgår det, at selskabet både i december 2012 og i løbet af foråret 2013 havde indgået aftaler med de væsentligste finansielle kreditorer om at sikre selskabets solvens og likviditetsberedskab til fortsat drift.
Men til trods for aftalerne med kreditorerne, lykkedes det ikke for E. Pihl og Søn at få vendt den økonomisk nedtur.
- Det har vist sig, at regningen for at færdiggøre et projekt i et forceret forløb gav anledning til øgede omkostninger, som kunden ikke ville betale, og mellemværendet afventer således en voldgift for at blive afklaret.
- Disse forhold har bevirket, at solvensen og likviditeten igen kom under pres, skriver selskabet i en pressemeddelelse.
