Slagsmål i EU: Ministre skal ligne idioter
Bølgerne går højt mellem EU-landenes økonomi- og finansministre på onsdagens møde om nye krav til banker


 Noget så usexet som forhandlinger om et kapitalkravsdirektiv fører onsdag til store uenigheder og en barsk og underholdende debat, hvor skarpe kommentarer fyger gennem luften blandt EU's økonomi- og finansministre.
Det illustreres nok bedst ved den britiske finansminister, George Osborne, der kæmper for at få lov til at skærpe kravene til banksektoren endnu mere, end der er lagt op til.
- Jeg gider ikke gå med til noget, der får mig til at ligne en idiot, når jeg går herfra, siger Osborne.

Selvom forhandlingerne har stået på omkring et halvt døgn, er hans tjekkiske modpart, Miroslav Kalousek, dog ikke sen til at komme med en kvik bemærkning.
- George, når man er minister, er man nødt til at ligne en idiot engang imellem. Det er en del af vores job, siger Kalousek og udløser grin rundt i salen.
Osbornes smil er til at overse.
Faktisk havde økonomi- og indenrigsminister Margrethe Vestager (R) opgivet at komme frem til en aftale med de 26 andre ministre onsdag.
Men flere lande pressede på for et nyt EU-kompromis, inklusiv Storbritannien og Osborne.
- Jeg har otte personer, der kommer til middag om et kvarter. Vi kan lige så godt blive her, foreslog han.
Nye kapitalkrav til EU's banker er en af det danske formandskabs helt store prioriteter. Danmark satser på at forhandle en aftale med EU-Parlamentet inden udgangen af juni.
De langstrakte forhandlinger har fået Vestager til at aflyse et nok så vigtigt møde om en reform af den økonomiske udligning mellem de danske kommuner torsdag morgen.
