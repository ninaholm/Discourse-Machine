Erstatning til kræftsyge ofre for asbest
Lovforslag giver danskere erstatning for erhvervssygdomme, selvom der går 30 år, før sygdommen konstateres.


 Selvom der går mere end 30 år, før sygdommen bliver opdaget, så skal mennesker, der er blevet syge af deres arbejde, alligevel have erstatning.
Det fastslår beskæftigelsesminister Inger Støjberg (V) og justitsminister Lars Barfoed (K) i en fælles pressemeddelelse. De to ministre vil nu fremsætte et lovforslag, der sikrer erstatning til personer, som er blevet af syge af arbejde før 1980.
- Det er ikke rimeligt, at folk kan miste retten til erstatning på grund af en erhvervsbetinget sygdom, fordi deres krav er forældet. Vi har et ansvar over for de borgere, der stadig kan blive ramt af alvorlige sygdomme, blot fordi de i sin tid passede deres arbejde, siger Inger Støjberg i en kommentar.
Regeringen vil i begyndelsen af det nye år præsentere et lovforslag, der sikrer, at ingen bliver ramt af den nuværende forældelsesfrist på 30 år. 
Det vil blandt andet få stor betyding for danskere, som har fået lungehindekræft som følge af arbejde med asbest i årene før 1980. Lungehindekræft kan ligge i kroppen i årtier uden at bryde ud.
- Det kan efter min opfattelse ikke være rigtigt, at en person mister retten til erstatning i anledning af en erhvervsbetinget sygdom, inden sygdommen overhovedet konstateres. Det vil i nogle ganske få tilfælde kunne ske i dag, hvor der gælder en forældelsesfrist på 30 år, siger Lars Barfoed.
Det nye lovforslag får især store konsekvenser for nordjyder, hvor flere arbejdede med asbest i den gamle nordjyske værftsindustri og på eternitfabrikken i Aalborg.
Arbejdsmedicinsk klinik i Aalborg har tidligere meddelt, at man forventer omkring 300 nye tilfælde af lungehindekræft de næste ti år, og hver tredje vil være fra Nordjylland.
Patienter har hidtil typisk fået mén-erstatning på omkring en million kroner.
S og SF har tidligere erkendt, at Folketinget begik en fejl, da man vedtog den arbejdsskadelov, som nu skal ændres.
