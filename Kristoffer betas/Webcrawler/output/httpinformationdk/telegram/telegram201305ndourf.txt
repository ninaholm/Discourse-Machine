N'Dour og finsk komponist får årets Polarpris
Den svenske priskomité belønner senegaleseren N'Dour og finnen Kaija Saariaho for deres musikalske indsats.


 Polarprisen, som hvert år tildeles fremragende musikere, går i år til senegaleseren Youssou N'Dour og den finske komponist Kaija Saariaho, oplyser den svenske priskomité.
Prisen er indstiftet af den tidligere ABBA-manager Stikkan Andersson og belønnes med en million svenske kroner.
N'Dour, der blander vestafrikansk musik med vestlig pop, rock og jazz, er kendt for sit samarbejde med blandet andet Neneh Cherry og Peter Gabriel.
I priskomiteens begrundelse hedder det, at N'Dour, er en "historiefortæller, poet, lovsanger, entertainer og verbal historiker", som fungerer i hele verden - på tværs af religioner.
N'Dour er født i 1959, og han har flere gange optrådt i Danmark sammen med sit orkester Super Etoile de Dakar.
Kaija Saariaho, der er født i Helsinki i 1952, står bag kompositioner, hvor hun forener akustiske instrumenter med elektronik og computere.
Hun har skrevet kammermusik, orkesterværker og flere operaer.
Hun beskrives af priskomiteen som "en metalarbejders datter, der har afprøvet, hvad musik kan være".
Polarprisen er uddelt siden 1992, og blandt modtagerne er Paul Simon, Patti Smith, Bjørk, Pink Floyd, Gilberto Gil, Bob Dylan, Paul McCartney og Bruce Springsteen.
