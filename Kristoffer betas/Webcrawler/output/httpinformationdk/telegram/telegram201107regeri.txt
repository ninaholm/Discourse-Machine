Regeringen: Vi vil ikke fængsle 12-årige
Regeringen afviser blandt DF's forslag om, at 12-årige skal kunne straffes på lige fod med voksne.


 Venstre og De Konservative afviser Dansk Folkepartis (DF) forslag om en sænkelse af den kriminelle lavalder fra 14 til 12 år. DF har foreslået nedsættelsen, efter en 13-årig dreng er blevet dræbt af en jævnaldrende i et formodet jalousidrab i Sønderborg.
- Dansk Folkeparti bruger enhver lejlighed til at foreslå en sænkelse af den kriminelle lavalder til 12 år, siger Tom Behnke, retsordfører hos De Konservative.
- Her er der tale om en dybt tragisk hændelse, men det giver ikke os grund til at ændre på lovgivningen. Vi er tilfredse med den nuværende lovgivning, og vi kommer ikke til at medvirke til en nedsættelse, siger han.
Venstres retsordfører, Kim Andersen, kan heller ikke se nogen mening med støttepartiets forslag om en sænkelse af den kriminelle lavalder.
 - Jeg har svært ved at se, hvad en sænkelse af den kriminelle lavalder har med denne sag at gøre. Denne sag er et udslag af den menneskelige psyke. Det er tragisk og forfærdeligt trist, siger han.
- Vi kan ikke fare ud og ændre lovgivningen hver gang, der sker en tragedie, siger Andersen.
Den formodede 13-årige drabsmand er nu i de sociale myndigheders varetægt. Hvis han havde været 14 år, ville han kunne straffes på lige fod med voksne.
