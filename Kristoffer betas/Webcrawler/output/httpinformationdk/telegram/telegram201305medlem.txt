Medlem af Pussy Riot får afslag på løsladelse
Støtte fra blandt andre Paul McCartney hjalp ikke Pussy Riot-medlem, som får afslag på prøveløsladelse.


 Et medlem af den russiske protestgruppe Pussy Riot har fået afslag på en anmodning om prøveløsladelse ved en domstol i landet.
Maria Aljokhina, som har fået støtte fra blandt andre musikerne Peter Gabriel og Paul McCartney, fik sagen ført ved en domstol i byen Beresniki, men boykottede selv processen.
Maria Aljokhina sidder ligesom et andet medlem af gruppen fængslet for protester mod landets præsident, Vladimir Putin.
Dommeren måtte udskyde sagen i flere timer, da han søgte en ny forsvarer for den 24-årige kvinde, som var gået i sultestrejke over at være nægtet adgang til retssalen.
Maria Aljokhinas sædvanlige advokat, Irina Khrunova, var ikke til stede, da hendes klint havde krævet et boykot af sit forsvar.
For en måned siden fik et andet medlem af Pussy Riot, Nadesjda Tolokonnikova, afslag på en anmodning om prøveløsladelse.
Det tidligere Beatles-medlem Paul McCartney havde sendt Maria Aljokhina et håndskrevet brev i støtte før høringen om prøveløsladelsen.
- Min personlige overbevisning er, at det vil være skadeligt for Maria, hvis hun fortsat holdes indelukket. Det vil være skadeligt for hele situationen, som naturligvis bliver fulgt af folk i hele verden, skrev McCartney i sit brev.
