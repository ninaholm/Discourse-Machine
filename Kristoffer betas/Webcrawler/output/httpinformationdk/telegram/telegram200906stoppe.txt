Stopper visualisering af jernbane



 Der er brugt rigeligt med penge på at undersøge en kommende udvidelse af jernbanen på Sjælland.
 Både Dansk Folkeparti, SF og Socialdemokraterne nægter at bruge yderligere to millioner kroner på en computeranimation af en kommende udvidelse af jernbanen mellem København og Ringsted.
 Kravet om en visualisering, der kan vise, hvordan jernbanen vil se ud i landskabet, kommer fra en sammenslutning af sjællandske kommuner, der kæmper for, at den nuværende jernbane over Roskilde bliver udbygget med et ekstra spor. Alternativet er en helt ny jernbane over Køge til Ringsted.
 Transportminister Lars Barfoed (K) var ellers indstillet på at finde de ekstra millioner, men flere af parterne i trafikforliget, der indebærer alle Folketingets partier minus Enhedslisten, sætter hælene i.
 - Vi kan ikke blive ved med at bruge millioner på undersøgelser. Der findes et omfattende materiale, og vi er nødt til at få en ende på det. Det kan være med til at forsinke projektet yderligere. Hvis nogen vil se, hvordan det kommer til at se ud, synes jeg, vi skal tage ud i virkeligheden og se på det. Det vil være meget bedre at få jord på skoene, siger Socialdemokraternes trafikordfører Magnus Heunicke.
