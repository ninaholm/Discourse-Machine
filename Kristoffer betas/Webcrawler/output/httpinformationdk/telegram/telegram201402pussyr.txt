Pussy Riot-medlemmer igen på fri fod i Sotji
To medlemmer af Pussy Riot er løsladt igen. De kom syngende ud iført masker til de ventende journalister.


 Medlemmerne af punkprotestgruppen Pussy Riot, der tirsdag blev anholdt i OL-byen Sotji, er blevet løsladt igen, skriver NBC-journalist Richard Engel på Twitter.
Journalisten har på det sociale medie delt flere billeder, der viser de to kvinder iført henholdsvis en pink og en gul elefanthue, da de mødte den ventende presse.
Kvinderne, Nadesjda Tolokonnikova og Maria Aljokhina, blev tirsdag tilbageholdt i centrum af Sotji.
- Vi er blevet anholdt og er beskyldt for røveri, skrev Tolokonnikova på Twitter.
- Da vi blev anholdt, var vi ikke i gang med nogen form for optræden, vi gik bare rundt i Sotji, fortæller hun.
Begge kvinder kom kort før jul på fri fod efter at have siddet fængslet i længere tid efter en happening i en ortodoks kirke i Moskva, hvor de under en gudstjeneste hånede præsident Vladimir Putin.
Tolokonnikova siger, at hun og Aljokhina har været i Sotji i lidt over en dag med den hensigt at give nogle "olympiske optrædener".
Her ville de synge en ny protestsang med titlen "Putin skal nok lære dig at elske dit moderland".
Begge kvinder har været modstandere af De Olympiske Lege, som de anser for at være Putins projekt, og de har opfordret til at boykotte legene.
Kunstnergruppen Vojna, som ledes af Tolokonnikovas mand, oplyser, at yderligere syv personer blev anholdt sammen med Tolokonnikova og Aljokhina.
Tolokonnikova og Aljokhina blev i 2012 idømt to års fængsel for bølleoptøjer, efter de havde opført en såkaldt punkopera i Frelserkirken i Moskva, som var et bidende angreb på Putin.
Fængslingen af de to gjorde dem med et slag internationalt berømte, og de støttes af navne af som Madonna, Yoko Ono og Myanmar oppositionsleder Aung San Suu Kyi.
Da de kort før jul blev løsladt som led i en større amnesti, stemplede de dette som et propagandastunt fra Putins side forud for vinter-OL.
