Pædagoger går til kamp mod chokolademadder og toastbrød
Fagforening vil have obligatorisk frokostordning i børnehaver og vuggestuer for at skabe mere sundhed.


 Det skal være slut med usunde madpakker, der indeholder toastbrød og pålægschokolade.
I hvert fald hvis det står til pædagogernes fagforening, Bupl, som ønsker en obligatorisk frokostordning i vuggestuer og børnehaver.
Ønsket om en frokostordning kommer, efter at en ny undersøgelse har vist, at børn af forældre med en kort uddannelse er mindre sunde end børn af forældre med en lang videregående uddannelse.
Og det skal der laves om på, mener Lasse Bjerg, faglig sekretær i Bupl.
- Frokostordningerne skal tilbage i daginstitutionerne, og det er et kommunalt ansvar.
- Ellers bliver det igen de ressourcestærke forældre, der vælger ordningerne til, mens de udsatte børn fortsat sidder tilbage med toastbrød i madkassen, siger han.
I 2010 blev den daværende obligatoriske madordning gjort frivillig, og det blev i stedet op til den enkelte børnehave eller vuggestue i kommunerne at beslutte, om de ville have en fælles ordning.
Ifølge Lasse Bjerg er det et problem, at det er blevet gjort op til den enkelte forældrebestyrelse at lave frokostordningen.
- Det, vi kan spore, er, at det er der, hvor de ressourcestærke forældre er, at man vælger frokostordningerne til, siger han.
For Bupl vil en fælles frokostordning være en måde at hjælpe med at mindske uligheden i børns sundhed. Madordningen skal derfor startes forfra og ses med nye øjne og ansvaret skal ligge hos kommunerne, mener de, og der skal laves nogle faste rammer for ordningen.
Kommunernes Landsforening vil ikke kommentere udmeldingen, da det er op til de enkelte forældrebestyrelser i kommunerne at tage stilling til madordningen.
Undersøgelsen fra Institut for Idræt og Ernæring ved Københavns Universitet viser, at børn, hvis forældre har en kort uddannelse, har mere fedt i blodet end børn af forældre med en lang uddannelse.
Og at mange af børnene spiste for lidt fisk, men det var mest udpræget hos børn af kortuddannede forældre.
