Obama er klar til pengejagt i valgkamp
Den amerikanske præsident vil modtage store beløb fra virksomheder og rige amerikanere for at blive genvalgt.


 Præsident Barack Obama har ændret holdning. Han vil opmuntre rige amerikanere til at bidrage med store beløb til fonde, der støtter hans genvalg.
Det fortæller den demokratiske præsidents kampagnechef, Jim Messina.
Obama vil give sine ministre og rådgivere tilladelse til at opmuntre rige demokrater til at støtte fonde, der formelt ikke er knyttet til præsidenten, men som reelt arbejder for ham.
Messina siger, at Demokraterne ikke vil lade sig "ensidigt afvæbne" af Republikanerne, som allerede er i gang med at indsamle enorme beløb til den sandsynlige præsidentkandidat, Mitt Romney.
Penge har altid spillet en rolle i amerikansk politik, men ved dette års præsidentvalg mere end nogensinde før.
Baggrunden er en beslutning fra højesteret, hvor det konservative flertal af dommere i 2010 tillod, at der kan oprettes Super PAC's, som rige amerikanere, olieselskaber, banker, virksomheder og fagforeninger kan bidrage med ubegrænsede beløb til.
En Super PAC-fond skal ifølge højesteret være uafhængig af kandidaten. Men reelt er der en tæt forbindelse mellem de to.
- Vores kampagne er nødt til tilpasse sig loven, som den ser ud nu, siger Messina i et budskab til Obamas støtter.
- Med så meget på spil kan vi ikke tillade to sæt spilleregler ved valget, som vil begunstige den republikanske nominerede med ubegrænsede beløb og ensidigt afvæbne demokrater, siger han.
Super PAC's har allerede vist, at de kan forme det amerikanske valg. Siden den republikanske primærvalgsæson gik i gang i starten af januar, har Super PAC's investeret 40 millioner dollar (knap 230 millioner kroner) i de republikanske kandidater.
Især negative politiske reklamer finansieret af Super PAC's har vist deres gennemslagskraft i det republikanske præsidentopgør.
Obama vandt blandt andet præsidentvalget i 2008 ved at få støtte fra flere millioner amerikanere, der bidrog til hans kampagne med mindre beløb.
