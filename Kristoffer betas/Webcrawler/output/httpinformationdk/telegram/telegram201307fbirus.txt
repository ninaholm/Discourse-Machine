FBI og russisk efterretningstjeneste drøfter Snowden
Putin ønsker ikke at se forhold til USA belastet af strid omkring Snowden, som ikke risikerer dødsstraf i USA.


 En talsmand for Ruslands præsident, Vladimir Putin, siger, at Moskva ikke ønsker, at forholdet til USA skal blive belastet af striden omkring den afhoppede efterretningsmand Edward Snowden, der sidder fast i en lufthavn i den russiske hovedstad.
Talsmanden siger, at den russiske sikkerhedstjeneste FSB fører drøftelser med det amerikanske forbundspoliti FBI om sagen.
Kreml er ikke selv involveret i forhandlingerne omkring den 30-årige amerikaner, der er efterlyst i USA og sigtet for spionage.
Den amerikanske justitsminister, Eric Holder, har samtidig understreget over for Rusland, at Edward Snowden hverken risikerer dødsstraf eller tortur, hvis han bliver udleveret til USA.
Han vil få samme juridiske rettigheder som enhver anden amerikansk statsborger, lyder det i et brev, som justitsministeren har sendt til den russiske regering tidligere på ugen.
Der kom onsdag meldinger om, at Snowden ville forlade transitområdet i Moskva-lufthavnen, hvor han har opholdt sig i snart en måned.
Men Snowdens advokat sagde senere, at der er endnu ikke truffet afgørelse om hans ansøgning om midlertidigt asyl i Rusland.
Ifølge advokaten Anatolij Kutjerena har Snowden ikke planer om at forlade Rusland foreløbig. Advokaten udelukker heller ikke, at den spionsigtede efterretningsmand vil søge om russisk statsborgerskab.
USA kræver Snowden udleveret, fordi han har lækket hemmelige dokumenter, der blandt andet viser, hvordan amerikanerne overvåger deres allierede i EU.
Så sent som onsdag efterspurgte USA ifølge Det Hvide Hus en afklaring af situationen fra Rusland.
Både Venezuela, Bolivia og Nicaragua har indikeret, at de gerne vil modtage Snowden, som dog ikke har følt sig tryg nok til at rejse væk - og desuden har manglet lovlige rejsepapirer.
