DF vil kæmpe for selvmordslinje om natten
Regeringen får ikke opbakning fra DF til at fjerne bevilling på knap fire millioner kroner til Livslinien.


 Det er ikke med Dansk Folkepartis velsignelse, at Venstre-regeringen i de kommende finanslovsforhandlinger får held til at spare knap fire millioner kroner på selvmordslinjen Livslinien.
 Det siger DF's sundhedsordfører, Liselott Blixt, efter at Livslinien har udtalt, at en manglende bevilling på 1,3 millioner kroner årligt fra 2016-2018 vil betyde, at telefonerne må lukke om natten.
- Det er en dårlig idé. Jeg besøgte Livslinien den anden dag og kunne høre, hvordan telefonerne ringede hele tiden, selvom der var tre-fire medarbejdere, som sad og tog telefonerne.
- Kan vi forhindre folk i at begå selvmord ved at have en telefon åben om natten, hvor mange sårbare sjæle vil prøve at begå selvmord, så er det pengene værd, siger Blixt.
Der skal findes de nødvendige penge i finansloven til Livslinien, er meldingen fra DF.
- I en stor finanslov er det ikke alverdens penge, at Livslinien har brug for. Jeg vil kæmpe for, at vi får de nødvendige penge.
- Det står rimelig højt på vores liste, når vi skal forhandle. Jeg håber, at andre partier, bakker op, siger hun og betegner signalværdien fra regeringen på området for "useriøs".
SF har allerede kritiseret, at regeringen vil spare bevillingen væk, og samme melding kommer fra Enhedslisten.
Partiets sundhedsordfører, Stine Brix, har flere gange besøgt Livslinien, også om natten. Hun kalder det for "en dum besparelse" fra regeringens side.
- Telefonerne ringer konstant. Der er et stort behov, at nogen svarer de mennesker, som sidder alene med angst og selvmordstanker. Det er en besparelse, der kan koste liv.
- 1,3 millioner kroner om året er ikke mange penge. Men regeringen vil hellere give penge til skattelettelser for at spare på noget som Livslinien og andre gode forebyggelsesinitiativer, siger hun.
