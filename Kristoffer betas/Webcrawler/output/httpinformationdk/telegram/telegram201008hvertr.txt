Hver tredje folkeskole kan lukkes
Der er penge at spare ved at lukke hver tredje folkeskole. Samtidig ødelægger skolelukninger ikke lokalsamfundet. Det konkluderer ny rapport.


 Der er god økonomi i at lukke hver tredje folkeskole. 483 folkeskoler i landet har under 200 elever, og de kan med fordel lukkes. Det konkluderer en rapport fra Det Kommunale og Regionale Evalueringsinstitut, Krevi.
- Vi har ikke regnet på, hvor mange penge, der er at spare på skolelukninger. Men vi mener, at der er et betydeligt potentiale, siger projektleder Simon Feilberg fra Krevi. 
Samtidig viser rapporten, at eleverne ikke klarer sig bedre rent fagligt på små skoler end på store. 
- Når vi renser tallene for forældrenes uddannelsesbaggrund, så er der en lille positiv effekt ved at gå i en stor skole. Men den er så lille, at den næsten er ubetydelig, siger projektleder Marianne Schøler Møller fra Krevi.
Skolelukninger i udkantsområder har ofte været beskyldt for, at slå små lokalsamfund ihjel. Men rapporten viser, at det ikke er skolelukninger, der er skyld i tilbagegang for lokalsamfundene. Skolen lukker først, når købmanden, slagteren og bageren har drejet nøglen om. 
- Vi har nærstuderet, hvad der sker med lokalsamfundene, når folkeskolen lukker, og budskabet er, at lokalsamfundet i forvejen er under afvikling, og så er folkeskolen det sidste, der lukker, siger projektleder Simon Feilberg.
Der er flere kommuner, som næsten ikke har lukket skoler, mens andre har lukket mange. Lolland Kommune er en af de kommuner, som har lukket flest skoler. Fra 1998-2008 er det gennemsnitlige elevtal i skolerne i kommunen steget fra 230 til 289 på trods af faldende elevtal i kommunen.
