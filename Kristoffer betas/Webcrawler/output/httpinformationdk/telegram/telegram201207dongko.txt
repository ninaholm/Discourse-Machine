Dong køber vindmøller af Siemens
Dong Energy vil købe 300 vindmøller af Siemens Energy på hver seks megawatt til Storbritannien.


 Siemens Energy skal levere 300 vindmøller for Dong Energy. Det har de to parter indgået en aftale om. Siemens Energy skal endvidere servicere de 300 vindmøller, som Dong vil installere på udvalgte vindmølleparter i Storbritannien.
Det oplyser Dong Energy.
- Med aftalen får DONG Energy mulighed for at installere en betydeligt større mølle fra 2014 i forhold til det, vi kender i dag.
- Aftalen udgør en vigtig del af Dong Energys strategi om en markant udbygning af havvind og vil styrke vores position som markedsleder på offshore området, siger Carsten Krogsgaard Thomsen, konstitueret administrerende direktør i Dong Energy i en kommentar til aftalen.
Han peger på, at levering af de nye møller fra 2014 til 2017 på i alt 1.800 megawatt er et vigtigt skridt i retning af yderligere industrialisering.
- Det vil bidrage til at gøre offshore vind mere konkurrencedygtigt, siger Carsten Krogsgaard Thomsen.
De to parter kender i forvejen hinanden godt. De samarbejder om projekter flere steder, blandt andet også i Tyskland.
Dong oplyser ikke noget om værdien af aftalen, men oplyser, at den ikke ændrer noget ved de tidligere udmeldte forventninger til det finansielle resultat i regnskabet for 2012 eller energikoncernens udmeldte investeringsniveau.
