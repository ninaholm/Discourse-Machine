USA vil frigive rapport om angreb i Syrien
Rapport om det påståede gasangreb i Damaskus vil blive offentliggjort i Washington.


 
	Det Hvide Hus siger, at USA senere i denne uge vil offentliggøre en særlig version af efterretningstjenesternes rapport om anvendelsen af kemiske våben i Syrien.

	- Den ventes at blive offentliggjort senere i denne uge, siger en talsmand for præsident Barack Obama.

	Rapporten vil blandt andet omhandle det påståede gasangreb, der onsdag kostede hundredvis af mennesker livet.

	Talsmanden, Jay Carney, siger, at den amerikanske leder ikke har besluttet, hvordan USA skal reagere på det kemiske gasangreb på civile, som angiveligt er begået af landets regering.

	- Når præsidenten har en erklæring om dette, så vil han fremsætte den, siger Carney.

	Han tilføjer, at der er en lang række muligheder for at reagere, og at disse ikke er begrænset til magtanvendelse.

	Det Hvide Hus siger, at der "hersker ikke tvivl om, hvem der var ansvarlig for gasangrebet."

