Tysker anholdt for at hjælpe nynazister
31-årig tysker er anholdt for at have leveret våben til nynazistisk terrorcelle, som står bag 10 drab.


 Den tyske rigsadvokat har fået anholdt endnu en mand, der mistænkes for at have hjulpet en nynazistisk terrorcelle, som over en årrække stod bag drabene på ni indvandrere og en kvindelig politibetjent samt diverse bankrøverier og to bombeangreb.
Den 31-årige mand blev onsdag morgen arresteret i sin lejlighed i Düsseldorf, oplyser rigsadvokaten i Karlsruhe.
Han sigtes for at have hjulpet de tre østtyske nynazister i gruppen Nationalsocialistisk Undergrund, NSU, ved at skaffe dem et våben og ammunition og dermed have gjort sig medskyldig i seks drab og et drabsforsøg.
Ifølge rigsadvokatens foreløbige oplysninger var den anholdte i årene 1999-2000 aktiv i den højreekstremistiske forening Thüringer Heimatschutz, og han skal frem til 2003 have plejet kontakter i det højreekstremistiske miljø.
På et tidspunkt skal manden have været den eneste person, der faktisk havde kontakt til de tre medlemmer af NSU, som gik under jorden i 1998, og som han også skal have hjulpet med penge.
De tre nynazister i NSU, hvoraf de to er døde og en varetægtsfængslet, skjulte sig i Zwickau i den østtyske delstat Thüringen.
Først da de to mandlige medlemmer af NSU blev fundet døde i en autocamper efter et bankrøveri 4. november i fjor, og trioens skjulested i Zwickau udbrændte, fandt politiet bevismateriale, der koblede indvandrerdrabene sammen med drabet på betjenten.
Afsløringen af NSU har vakt stor bestyrtelse i Tyskland, hvor Forbundsdagen har bedt ofrenes pårørende om undskyldning og lovet at gøre alt for at opklare hele sagsforløbet.
Forbundsdagen nedsatte i sidste uge et parlamentarisk undersøgelsesudvalg, der skal kulegrave, hvordan det kunne gå til, at nynazisterne i 13 år kunne begå deres forbrydelser uden at blive opdaget af myndighederne.
De første pårørende til ofrene har i denne uge modtaget erstatninger på mellem 5000 og 10.000 euro (op imod 74.330 kroner), meddeler det tyske justitsministerium.
