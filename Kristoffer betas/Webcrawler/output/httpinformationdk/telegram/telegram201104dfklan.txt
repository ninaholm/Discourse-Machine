DF klandrer ikke minister for svensk rod
Dansk Folkeparti klandrer ikke transportminister Hans Christian Schmidt for manglende reaktion på økonomirod.


 Transportminister Hans Christian Schmidt (V) kan ikke bebrejdes for, at han på baggrund af en svensk revisionspåtegning ikke anede uråd om økonomi-miseren i DSBFirst.
Det mener Dansk Folkepartis transportordfører, Kim Christiansen.
Flere eksperter og ordførere fra oppositionen skyder i Politiken ellers med skarpt mod Hans Christian Schmidt, der hele tiden har hævdet, at han er blevet misinformeret om realiteterne bag det økonomiske korthus, som DSBFirst viste sig at være.
Tirsdag skriver Politiken, at en svensk revisionspåtegning allerede i juni 2010 satte store spørgsmålstegn ved, hvor 78 millioner svenske kroner i DSBFirst' regnskab stammede fra.
Men, siger Kim Christiansen:
- Det er svært at gøre en dansk minister ansvarlig for, hvad der foregår i et privat selskab i Sverige, siger Dansk Folkepartis transportordfører.
Udmeldingen kommer umiddelbart inden, at DSB tirsdag præsenterer sin redegørelse for, om DSB's bestyrelse har misinformeret transportministeren i sagen om økonomirodet i DSBFirst.
Det er efter Hans Christian Schmidts egen opfattelse tilfældet, og det bad han i forrige uge DSB bekræfte i redegørelsen.
- Jeg tror, at tiden også er ved at være inde til at overveje, om det er tid til at vende tilbage til de dage, hvor DSB var en styrelse under ministeriet, siger Kim Christiansen.
DSB er under mistanke for at have ydet ulovlig statsstøtte til datterselskabet DBSFirst, der blandt andet driver togstrækningen på Kystbanen ved København, gennem for lave lånerenter.
DSB har siden afsat over 700 millioner kroner til at rydde op i miseren om DSBFirst.
