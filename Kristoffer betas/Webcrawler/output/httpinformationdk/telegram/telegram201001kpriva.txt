K: Private skal overtage flere opgaver



 Kommuner skal i langt højere grad lade private firmaer byde på kommunale opgaver på plejehjem, i folkeskoler og i børnehaver, mener De Konservative.
Venstre foreslår mandag i Berlingske Tidende, at udbuddet af kommunale opgaver hvert år skal vokse med et procentpoint, hvilket svarer til to milliarder kroner. Det er ikke nok for den konservative leder Lene Espersen.
- Vi vil gå endnu længere end det, som Venstre foreslår i dag. Regeringen er enig i, at vi skal bruge udbudsinstrumentet langt mere effektivt, end vi har gjort hidtil, siger Lene Espersen til TV2 News.
Venstre vil ikke diktere, hvilke opgaver kommunerne skal udbyde, og heller ikke nødvendigvis kræve, at opgaverne bliver løst af private firmaer. Kommunernes egne afdelinger kan godt vinde et udbud, hvis de kan levere det bedste tilbud.
Og Lene Espersen mener netop også, at udbud kan være med at sikre, at pengene slår til ude i kommunerne.
- Borgerne forventer en høj kvalitet af offentlige service, og hvis vi skal levere det samtidig med, at der er styr på pengene, er der behov for, der er en bedre sammenhæng mellem pris og kvalitet, siger hun.
