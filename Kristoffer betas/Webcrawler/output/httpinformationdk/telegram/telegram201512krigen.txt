"Krigen" er stadig med i ræset om en Oscar
Tobias Lindholms film er fortsat med i Oscar-kampen, efter at feltet er blevet indsnævret fra 80 til 9.


 Den danske film "Krigen" er fortsat med i konkurrencen om at vinde en Oscar for bedste ikke-engelsksprogede film.
"Krigen", der er instrueret af Tobias Lindholm, er sammen med otte andre film i samme kategori i spil til en af de prestigefyldte statuetter, efter at feltet er blevet indsnævret fra 80, skriver Reuters.
Der er dog stadig en hurdle, inden man med sikkerhed kan sige, at "Krigen" er nomineret til en Oscar. De ni film skal nu skæres ned til fem. De vil blive offentliggjort 14. januar sammen med nomineringerne i de resterende kategorier.
Det arbejde skal to uafhængige komitéer nu stå for.
Både Tobias Lindholm og filmens skuespillere har fået store roser med på vejen af det danske anmelderkorps, der var gavmilde med uddelingen af stjerner.
Pilou Asbæk spiller hovedrollen som Claus Michael Pedersen, der er kompagnichef og udstationeret i Afghanistan.
"Krigen" er oppe imod film fra Belgien, Colombia, Finland, Frankrig, Tyskland, Ungarn, Irland og Jordan.
13 gange har en dansk film været nomineret i kategorien bedste ikke-engelsksprogede film, og i tre af tilfældene har den vundet.
Det skete i 2011 med Susanne Biers "Hævnen", i 1987 med Gabriel Axels "Babettes Gæstebud", og i 1988 var det Bille Augusts "Pelle Erobreren".
Foruden "Krigen" er den danskproducerede dokumentar "The Look of Silence" også stadig i spil til en Oscar i dokumentargenren, hvor 15 film kæmper om de fem endelige nomineringer.
"The Look of Silence" er en opfølger til "The Act of Killing", der i 2014 var nomineret, men ikke vandt. Begge film handler om det indonesiske folkemord i 1965-1966, hvor flere end 500.000 mennesker mistede livet.
Den næste Oscar-uddeling finder sted 28. februar i Dolby Theatre i Hollywood. Det bliver den 88. udgave i historien.
