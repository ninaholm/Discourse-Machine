Færre har problemer med at klare terminen
Antallet af boligejere, der er bagud med terminen, er faldet og nu på det laveste niveau i mere end tre år.


 Færre boligejere har problemer med at betale ydelsen på deres boliglån. Dermed er antallet af boligejere med betalingsproblemer på det laveste niveau i tre-et-halvt år. Det fremgår af en ny opgørelse fra Realkreditrådet og Realkreditforeningen.
Når det går bedre for boligejerne med at få betalt terminen, skyldes det kombinationen af meget lave renter og et stabilt arbejdsmarked.
- De lave renter har sammen med en forholdsvis stabil udvikling på arbejdsmarkedet gjort det nemmere for mange boligejere at klare sig igennem krisen. Dertil kommer, at boligejerne afdrager mere og har haft overskud til at spare mere op, siger Ane Arnth Jensen, direktør i Realkreditrådet.
Restanceprocenten lå i første kvartal på 0,32 procent mod 0,34 procent kvartalet før og 0,6 procent i 2009, da ledigheden steg kraftigt, oplyser Realkredit Danmark.
- Omkring 4700 boligejere har i øjeblikket svært ved at få boligøkonomien til at løbe rundt - et fald på cirka 300 i forhold til kvartalet før og godt 4000 siden toppen sidst i 2009, siger Christian Hilligsøe Heinig, cheføkonom i Realkredit Danmark.
Med de seneste kvartalers fald er restanceprocenten atter kommet i et mere "normalt" terræn. Historisk ligger restanceprocenten nemlig på omkring 0,3 procent, forklarer Christian Hilligsøe Heinig.
Den seneste tids dårlige nyheder på den økonomiske front betyder, at restanceprocenten kan gå lidt op igen - i hvert fald hvis der bliver dårligere tider på arbejdsmarkedet med stigende ledighed.
- Vi venter dog ikke et markant hop op i ledigheden over de kommende kvartaler, og de rekordlave renter vil fortsat understøtte boligejernes økonomi, siger Christian Hilligsøe Heinig.
