Lidt tættere på klimaaftale i København



 Det var en god dag i FN, og vi er en smule tættere på en global klimaaftale i København til december.
 Det siger Jennifer Morgan, der er klimachef i den amerikanske tænketank World Resource Institute.
 - En række lande har vist, at de er optaget af det. Det må vi bygge på, siger hun.
 Hun mener, at især udmeldinger fra Kina, Indien og Japan lover godt for forhandlingerne frem til topmødet i København. De har taget positive skridt og vist, at de tager klimatruslen alvorligt og vil handle.
 - Jeg tror, vi er en smule tættere på en aftale i København. Det har været en god dag, siger hun.
 Kinas præsident, Hu Jintao, talte på mødet for godt 100 stats- og regeringschefer om, hvordan kineserne vil øge investeringerne i vedvarende energi og spare på energien, så Kina på længere sigt reducerer takten i deres udledning af drivhusgasser.
 - Jeg ser det som et betydeligt signal om, at de gør sig klar, siger Morgan.
 Præsident Barack Obamas tale bar præg af, at han stadig kæmper med Kongressen om at få vedtaget en klimalov for USA, mener hun.
 - Her behøver vi mere klarhed om, hvad Senatet vil.
 ritzau/
