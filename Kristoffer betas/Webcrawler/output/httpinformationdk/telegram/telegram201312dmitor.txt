DMI: Torsdagens storm hedder Bodil
DMI har navngivet den storm, som rammer Danmark torsdag. Oktoberstormen hed Allan.


 Danmark kommer til at føle Bodils vrede i de kommende dage.
Torsdag og fredag vil en storm rase over landet, og DMI's medarbejdere har nu bestemt, at den skal hedde Bodil.
- Vi ville gerne give stormen et danske navn, og vil ville samtidigt gerne vælge et, som så tilstrækkeligt mange hedder, at ingen føler sig specielt 'udpeget', siger pressechef Niels Hansen i en pressemeddelelse.
Efter oktoberstormen, som Ekstra Bladet døbte "Allan", bestemte klimaminister Martin Lidegaard (R), at DMI fremover skal døbe danske storme. Stormen havde nemlig haft tre forskellige udenlandske navne.
Da den seneste storm var blevet en mand, skulle den være af hunkøn. Og helst med et almindeligt navn.
- For eksempel hedder færre end 400 Beate, så den går ikke, mens flere end 13.000 hedder Bodil, siger pressechefen.
Kriteriet for, at en storm får et navn, er et varsel om storm for et dansk landområde.
Danskerne skal forberede sig på voldsom storm og blæsevejr torsdag og fredag med orkanagtige vindstød.
Uvejret går i land ved den jyske vestkyst torsdag middag. Det starter som almindeligt stormvejr, men tager til i løbet af eftermiddagen, og ved 18-tiden torsdag bliver det stærk storm tæt på orkan med vindstød op til 140 kilometer i timen.
Stormen ventes at ramme Fyn, Sjælland og hovedstaden i de sene timer torsdag aften og natten til fredag.
På vej ind over landet ventes stormen at tabe noget af sin styrke, men man kan ikke udelukke risikoen for vaklende stilladser og flyvende tagsten.
