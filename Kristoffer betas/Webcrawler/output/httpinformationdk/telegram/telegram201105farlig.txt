Farlig bacille kommer fra spanske agurker
Myndighederne i Tyskland har lokaliseret farlig tarmbakterie til agurker fra Spanien.


 Den livsfarlige tarmsygdom VTEC, som har ramt mindst en dansker, er blevet spredt via spanske agurker.
Det konkluderer de tyske sundhedsmyndigheder.
Den mystiske bakteriesygdom, der stammer fra en bestemt colibakterie, har på få dage ramt flere hundrede mennesker i Nordtyskland. Alene i Slesvig Holsten er der nu over 200 sygdomstilfælde, og det tal er blevet fordoblet på et døgn.
Cornelia Prüfer-Storcks, sundhedsborgmester i Hamburg, siger ifølge det tyske nyhedsbureau dpa, at Hamburgs Hygiejneinstitut har fundet frem til, at bakterien er spredt via de importerede agurker fra Spanien.
Prüfer-Storcks siger, at bakterien med sikkerhed er fundet i tre spanske agurker.
Fødevarestyrelsen har indtil videre advaret forbrugerne i Danmark mod at spise rå tomat, agurk og bladsalat fra Tyskland.
Eksperterne har gennem længere tid peget på, at smittekilden kunne være frugt eller grøntsager, men det er først nu, at det er lykkedes at lokalisere den.
I Danmark er mindst seks patienter indlagt på grund af mistanke om at være smittet med VTEC. En person er bekræftet smittet på Aarhus Universitetshospital.
Symptomerne på smitten er ifølge Statens Serum Institut alvorlig, blodig diarré og nyresvigt.
