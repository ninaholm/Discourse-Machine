SF-formand langer hårdt ud efter kristelige fagforeninger
I et af de skarpeste angreb fra en topminister går Annette Vilhelmsen i kødet på de gule fagforeninger.


 Kristelig Fagbevægelse, Krifa, pynter sig med lånte fjer, når de kalder sig en fagforening.
Sådan lyder udmeldingen fra SF's nye formand og minister for erhvervslivet, Annette Vilhelmsen. Dermed udtaler hun sig mere kritisk om Krifa end nogen i regeringstoppen tidligere har gjort, skriver Avisen.dk.
- Jeg ser de kristelige som et forsikringsselskab frem for en fagforening, siger hun.
- Jeg synes, man skal kalde tingene dét, de er. Så når man har en forsikringsordning, så er det det, man har. Og når man har en fagforening, så er det det, man har, tilføjer SF-formanden ifølge Avisen.dk.
Dermed sender hun også et signal om, at Krifa ikke skal forvente større politisk indflydelse, sådan som de ellers selv har efterlyst - blandt andet i forbindelse med de forliste trepartsforhandlinger tidligere på året.
Den skarpe melding fra Annette Vilhelmsen kommer efter et år, hvor konflikten om Vejlegården har givet ny næring til debatten om de såkaldte gule fagforeninger.
Annette Vilhelmsen slår fast, at hendes klare sympati ligger hos den etablerede fagbevægelse, og SF's arbejdsmarkedsordfører, Eigild Andersen, er endnu hårdere over for Krifa end sin partiformand.
- De skader lønmodtagere i Danmark. Kort og godt, siger han til Avisen.dk.
Eigild Andersen kan simpelthen ikke se formålet med fri konkurrence på fagforenings-markedet.
- Konkurrence mellem flere fagforeninger fører til svækkelse og dårligere forhold for arbejderne og lønmodtagere. Og det fører til uro og flere strejker, siger han og henviser til erfaringer fra Frankrig.
De gule fagforeninger er heller ikke Socialdemokraternes kop te. Dog understregede beskæftigelsesminister Mette Frederiksen (S) under et samråd i foråret, at der ikke er nogen, som kan tage patent på begrebet "fagforening".
Hos Krifa ryster formand Søren Fibiger Olesen på hovedet af kritikken.
- Naturligvis er vi en fagforening. Vi tilbyder de samme ydelser som en fagforening. Vi forhandler overenskomster, har tillidsfolk og yder juridisk bistand til vores medlemmer, siger han til Avisen.dk.
- Men de har selvfølgelig lov til at mene det, de vil. For os er det vigtige, at vores medlemmer er tilfredse, siger Søren Fibiger Olesen.
