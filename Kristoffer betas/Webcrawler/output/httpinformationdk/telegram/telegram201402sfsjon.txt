SF's Jonas Dahl afviser ikke højere skat
SF er bundet af skattereform, men udelukker ikke højere boligskatter, siger eks-skatteminister Jonas Dahl.


 SF står frit udenfor regeringen og udelukker ikke at hæve boligskatterne eller indføre dén millionærskat, som S-SF gik til valg på, men som døde ved forhandlingerne med De Radikale i det sorte tårn.
Men SF er bundet af skattereformen, som fastfryser boligskatterne til 2020.
Det siger SF's eks-skatteminister Jonas Dahl på sin sidste dag på jobbet efter SF's exit fra regeringen.
- Boligskatten ligger fast til 2020. Men vi skal gøre os nogle overvejelser af, om det ikke er på tide at justere skattestoppet, som (Anders) Fogh indførte i 2003-04. Vi skal lige så stille indfase de stigninger, vi ikke har haft i prisen på boliger, siger Jonas Dahl.
Han vil bruge gevinsten til at sænke skatten på arbejde, mens boligejerne i de største og dyreste huse skal betale mere i boligskat.
Jonas Dahl afviser heller ikke at genoplive millionærskatten, som S-SF indskrev i valgoplægget "Fair Løsning".
- Man skal overveje mange ting på skatteområdet. Det skal jeg også gerne bidrage til i den kommende tid om, hvor SF skal placere sig. Nu er det ikke kun min opgave at fortælle, hvor SF skal stå politisk. Det skal vi gøre i fællesskab, siger Jonas Dahl.
Han har ikke afgjort, om han vil stille op til valget af SF's næste formand i stedet for Annette Vilhelmsen. Efter SF's farvel til regeringen drøftede han i weekenden sagen med sin kone.
- Jeg har ikke tilendebragt mine overvejelser. Jeg har været meget berørt af situationen. Jeg har været en anelse deprimeret. Det ligger ellers ikke til mig. Jeg har behov for at tænke mig rigtig godt om, siger Jonas Dahl.
Han frygter, at regeringen rykker til højre.
- SF har været med til at rive regeringen i den rigtige retning, en rødere retning. Nu tager regeringen et spring til højre - ind mod midten og ind mod højrefløjen, mener Jonas Dahl.
