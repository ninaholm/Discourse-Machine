DF: Ministerlov giver ikke ret til nødløgn
DF vil have justitsminister Karen Hækkerup i Folketingssalen efter forklaring om, at nødløgn er i orden.


 Hverken embedsmænd eller ministre har ifølge loven ret til at stikke Folketinget en "nødløgn".
Sådan lyder det fra Dansk Folkepartis retsordfører Peter Skaarup, som højlydt undrer sig over konklusionen fra justitsminister Karen Hækkerup og dommerne bag tjenestemandsundersøgelse af to topembedsmænd i Justitsministeriet.
Undersøgelsen frikender embedsmændene i Justitsministeriet, fordi de brugte en nødløgn til at forklare Folketingets retsudvalg, hvorfor de ikke kunne besøge Christiania.
- Når man læser rapporten igennem, så får man det indtryk, at en nødløgn er i orden. Det er åbenbart noget andet end en løgn over for Folketinget, som det står i ministeransvarlighedsloven. Det er altså en bog, jeg aldrig har læst, siger Peter Skaarup.
Han vil nu have justitsminister Karen Hækkerup i folketingssalen til en forespørgselsdebat om sagen. Det sker blandt andet for, at ministeren skal tale under ansvar.
- Der er ikke forskel på en løgn og en nødløgn. En nødløgn er en løgn, og man må ikke lyve over for Folketinget. Det står i ministeransvarlighedsloven, og det kan man straffes for.
- Hvis embedsmænd hjælper en minister med at producere en nødløgn, så er man ude på et skråplan, siger Peter Skaarup.
I modsætning til justitsminister Karen Hækkerup mener han ikke, at der er noget i vejen med reglerne - men derimod fortolkningen.
- Jeg ser det som udtryk for, at embedsværket i Justitsministeriet har fået overbevist forhørslederen om, at der var så voldsom en trussel mod besøget på Christiania, at det var i orden at give Folketinget en løgn.
- Men uanset trusler eller andre ønsker fra en regering, så er en minister aldrig berettiget til at give Folketinget en løgn. Den diskussion må vi tage nu, siger Peter Skaarup.
