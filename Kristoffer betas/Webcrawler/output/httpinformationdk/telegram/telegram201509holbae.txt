Holbæk blev ramt af skybrud på en nat med lyn i tusindvis
Tirsdag morgen er der kun konstateret et enkelt skybrud i løbet af natten, men tallet kan stige, oplyser DMI.


 I en stribe tværs over landet fra Sønderjylland til Nordsjælland faldt der kraftig regn i løbet af natten.
Regnen var ledsaget af flere tusinde lyn, men et decideret skybrud er der tirsdag morgen kun blevet målt i Holbæk, lyder det fra DMI.
- Der har været kraftig regn i løbet af natten. Ved Holbæk kom der 28 millimeter regn på 20 minutter, så her har der i hvert fald været tale om skybrud, siger vagthavende meteorolog Mogens Rønnebek til Ritzau.
Et skybrud defineres ved, at der skal falde mindst 15 millimeter nedbør på 30 minutter eller mindre.
- Umiddelbart er Holbæk det eneste sted, hvor et skybrud har ramt, men der er faldet kraftig regn i et bånd fra Aabenraa over Odense til Helsingør, siger Mogens Rønnebek og uddyber:
- I løbet af natten er der faldet 35 millimeter regn i Holbæk, mens der ved Odense og i det sydjyske er konstateret 25-30 millimeter. I Nordsjælland kom der mellem 20 og 30.
Senere på dagen bliver det muligt for DMI at konstatere, om regnfald andre steder også kan karakteriseres som skybrud. Det sker, når flere data bliver tilgængelige.
Det står dog klart, at tusindvis af lyn er slået ned i striben med uvejr.
- I danske områder er der registreret 4000 lyn, fra det (uvejret, red.) kom ind over Sønderjylland, til det slap igen. Det drejer sig om tre timers tid, siger Mogens Rønnebek.
I løbet af dagen er der ikke varsler om skybrud eller kraftig regn. Ifølge DMI nøjes vejret med at sende spredte byger over landet.
