Ministerium tager ansvar for flyfadæse
Ansvaret for at Lene Espersen ikke nåede frem til Kabul-konference var hendes eget, mener tidligere udenrigsministre. Men ministeriet påtager sig skylden.


 Udenrigsministeriets departementschef Claus Grube påtager sig nu ansvaret for udenrigsminister Lene Espersens (K) mislykkede forsøg på at nå frem til en konference i Afghanistan. 
Det sker, efter at to af Lene Espersens forgængere på udenrigsministerposten har vurderet, at udenrigsministeren meget vel selv kan være skyld i, at hun som eneste tilmeldte toppolitiker aldrig nåede frem til konferencen i den afghanske hovedstad Kabul den 20. juli.
- Jeg vil gerne understrege, at beslutningen om at bruge et privatfly, da ministeren skulle transporteres til Afghanistan-konferencen i Kabul, er truffet af udenrigsministeriet, og ikke af udenrigsministeren, skriver Claus Grube en i pressemeddelelse. 
Ifølge departementschefen skyldtes valget af det private flyselskab Air Alsie - i stedet for at bruges forsvarets Hercules-fly - først og fremmest, at "det var langt den billigste løsning".
- Hertil kom hensyn til sikkerhed, fleksibilitet og Air Alsies erfaring med flyvning til Afghanistan, der understøttede valget af dette selskab, skriver departementschefen. 
Lene Espersen måtte afbryde sin sommerferie i Italien for at flyve til Afghanistan, og de to tidligere udenrigsministre Mogens Lykketoft (S) og Niels Helveg Petersen (R) undrer sig over, at hun skulle være holdt uvidende om overvejelserne af flyvalget. Forsvarets fly ville have bragt Lene Espersen til topmødet i tide. Men Hercules-flyet flyver ikke særlig hurtigt, det larmer og forsvaret skal som regel have andre ting med på turen, når det nu skal af sted. 
Men udenrigsministre fra det meste af verden - herunder USA's Hillary Clinton - samledes i Kabul, måtte Lene Espersen først nødlande i Kasakhstan og siden helt opgive at komme frem.
