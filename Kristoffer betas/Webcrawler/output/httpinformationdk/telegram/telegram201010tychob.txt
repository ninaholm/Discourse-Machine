Tycho Brahes fysiske rester graves op
De jordiske rester af astronomen Tycho Brahe skal graves op og undersøges for at finde ud af, hvordan han døde.


 Med den danske middelalderarkæolog Jens Vellev fra Aarhus Universitet i spidsen bliver den verdenskendte danske astronom Tycho Brahes grav åbnet den 15. november.
Et dansk-tjekkisk forskerhold er allerede samlet i Tjekkiets hovedstad, Prag, hvor Brahe, der betragtes som grundlægger af den moderne observerende astronomi, ligger begravet i Teynkirken.
Målet er at få mere at vide om Tycho Brahes (1546 - 1601) daglige liv, hans livsførelse, generelle helbredstilstand og medicinindtag. Alle moderne undersøgelsesmetoder vil blive taget i brug.
Forskerholdet vil ved undersøgelsen af Tycho Brahes rester også se på, hvad astronomen døde af. Én teori går på, at Brahes blære sprang, da han af høflighed ikke ville gå ud under en middag, hvor der blev drukket tæt. En anden teori går på kviksølvforgiftning, ligesom der også har floreret forlydender om mord.
Forfatteren Peter Hvilshøj Andersen har under synonymet Vinilandicus skrevet en bog, hvor han spekulerer i netop mord. Ifølge bogen blev Tycho Brahe myrdet af en fjern slægtning, Eric Brahe, efter ordre fra kong Christian IV.
Tycho Brahe var af en dansk adelsslægt, men rejste efter at være faldet i unåde hos Christian IV til Prag, hvor han tilbragte sine sidste år og arbejdede for habsburgske kejser Rudolf II.
