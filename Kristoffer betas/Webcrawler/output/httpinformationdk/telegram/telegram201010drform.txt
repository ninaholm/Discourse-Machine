DR-formand brød regel om kuvertpriser
DR's formand, Michael Christiansen, brød DR's egne regler for kuvertpriser, da han gik på Michelin-restaurant med italiensk dirigent.


 Michael Christiansen, bestyrelsesformand i DR, brød DR's egne regler for kuvertpriser, da han ved en middag med en italiensk dirigent, som DR's symfoniorkester ville ansætte, spiste for langt over den pris, DR selv tillader. 
Det skriver B.T. mandag.
Michael Christiansen, den italienske dirigent, hvis navn er hemmeligholdt, samt i alt otte andre personer, spiste for en kuvertpris på 1.694 kroner d. 9. april i år på Michelinstjerne-restauranten Era Ora på Christianshavn.
Det viser en aktindsigt i bestyrelsens repræsentationsbilag.
Det er et brud på DR's interne regler, der bestemmer, at aftensmad inkl. drikkevarer højst må koste 600 kroner og ved dispensation maksimum 1000.
DR's kulturdirektør, Morten Hesseldahl, oplyser til B.T., at der ikke var søgt dispensation, og at reglerne nu bliver indskærpet.
Andre dele af bestyrelsen, herunder medarbejderrepræsentant Mogens Rubinstein, kritiserer den høje pris på middagen, der faldt få uger før, DR bebudede fyringer af mange medarbejdere.
Også regeringens medieordførere, Ellen Trane Nørby (V) og Rasmus Jarlov (K), kritiserer middagen.
Michael Christiansen forklarer sig med, at situationen var ekstraordinær på grund af ønsket om at ansætte dirigenten.
Ifølge DR er der ikke tale om licensmidler, men om penge fra en kommerciel pulje under symfoniorkesteret.
