Libyen: Nyt parlament skal løse magtkamp mellem rivaler
Der er parlamentsvalg i det urolige Libyen, hvor to rivaliserende regeringer kæmper om magten.


 Det nordafrikanske land Libyen forsøger med et parlamentsvalg onsdag at få nye vitaminer til at komme videre.
Landet er præget af vold og strid mellem to regeringer, der begge påberåber sig magten.
Islamiske grupper, der var med til at vælte diktatoren Muammar Gaddafi i 2011, er blevet beskyldt for at være årsag til den vold, der har fortsat i landet, selv om Gaddafi blev dræbt.
Kommentatorer har advaret om, at volden kan hindre valghandlingen, eller i hvert fald stille store spørgsmål ved legitimiteten, men myndighederne siger, at det nok skal gå.
Håbet er, at et nyvalgt parlament vil arbejde for at få løst magtkampen mellem liberale og islamister - en magtkamp, der har hindret reformer og ført til kaos.
I Libyen er der 3,5 millioner stemmeberettigede borgere, men kun 1,5 millioner har ladet sig registrere som vælgere.
Det er langt fra de 2,7 millioner, der var registreret ved seneste valg for to år siden.
Vælgerne har 1628 kandidater at vælge imellem, når de skal finde de 200 personer, der skal sidde i det nye parlament.
32 af pladserne er i øvrigt reserveret kvinder.
Det er imidlertid ikke alle libyere, der er så optimistiske som valgarrangørerne.
Salem Soltan, der er politisk analytiker, siger, at ingen af de mange kandidater egentlig har det, der skal til, for at være politiker.
Det nye parlament risikerer derfor at blive ledet af politikere, som styres af andre kræfter, herunder militser og krigsherrer.
FN's Sikkerhedsråd har opfordret Libyen til at sikre, at valget finder sted under fredelige forhold og har advaret om, at valget er et vigtigt skridt for landet, der er under store forandringer.
En vestlig diplomat siger, at det afgørende er, om libyerne samler sig om valget og accepterer det.
- Udfordringen er ikke at holde valget. Afstemningens succes vil afhænge af, om alle indflydelsesrige parter i landet vil acceptere resultatet, siger diplomaten.

