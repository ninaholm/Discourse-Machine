OL-sponsor anklages for grov udnyttelse
Daily Telegraph skriver, at Adidas betaler sulteløn til arbejdere i Cambodja, der fremstiller OL-udstyr.


 Londons olympiske organisationskomité lover at undersøge beskyldninger om, at sportstøjsfirmaet Adidas groft har udnyttet arbejdere i Cambodja til at fremstille officielle tasker, t-shirts og andet til De Olympiske Lege.
Granskningen går i gang, efter avisen Daily Telegraph lørdag kunne fortælle, at Adidas får fremstillet udstyr på sin fabrik ved Phnom Penh i Cambodja under stærkt kritisable forhold.
De ansatte arbejder seks dage om ugen og får en månedsløn på 370 kroner.
En maskinpasser fortæller, at de får ekstra 30 kroner til sygesikring, og at de kan øge deres løn til 730 kroner, hvis de går fra otte til 10 timers arbejde dagligt.
Det strider mod det regelsæt for etisk adfærd, som den olympiske organsiationskomite Locog har nedfældet.
- Vi er lige blevet gjort opmærksom på beskyldningerne, og tager det meget alvorligt, siger en talsmand for Locog.
- Vi vil undersøge situationen i samarbejde med Locogs uafhængige observatører, lover han.
Han siger, at organisationskomiteen har mindet de virksomheder, der har fået licens til at levere udstyr til De Olympiske Lege, om, at de skal leve op til krav om "bæredygtighed", de har skrevet under på.
Ifølge den britiske kampagneorganisation, Labour Behind the Label, ligger lønninger i den pågældende størrelse langt under, hvad en familie i Cambodja kan leve for.
Adidas-fabrikken ved Phnom Penh fremstiller de officielle tasker, t-shirts og andet udstyr, der vil blive solgt under OL i London. Tusindvis af briter og gæster vil under legene fra 27. til 12. august sikre sig disse souvenirs.
En talsmand for Adidas afviser beskyldningerne og siger, at de ansatte i Cambodja i gennemsnit tjener 790 kroner om måneden.
Labour Behind The Label konstaterer, at en arbejder i Cambodja med kone og to børn behøver 1600 kroner for at kunne brødføde sin familie.
Adidas er officiel leverandør af sportsudstyr til OL, og den tyske koncern skal have investeret knap 950 millioner kroner i legene.
