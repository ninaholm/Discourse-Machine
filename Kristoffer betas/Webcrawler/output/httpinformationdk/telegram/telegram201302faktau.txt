FAKTA: Det skal undersøges i DSB-skandalen
DSB og Transportministeriet har igangsat en undersøgelse, der skal afdække samarbejdet mellem DSB og pr-bureauet Waterfront


 Transportministeriet og DSB har bestilt en uvildig undersøgelse af samarbejdet mellem pr-firmaet Waterfront A/S og DSB.
Det sker efter DR's afsløring 13. januar 2013 af, at DSB har betalt pr-bureauet Waterfront for at holde journalist Lars Abild beskæftiget, så han ikke kan skrive kritisk om virksomheden.
Søndag 2. februar skriver Jyllands-Posten, at DSB har haft en tidligere minister som muldvarp gennem pr-firmaet. Formålet var at skaffe fortrolige oplysninger om regeringens planer om en trængselsring.
Undersøgelsen skal gennemføres af advokatfirmaet Bruun & Hjejle, og bliver efterfølgende gransket af Kammeradvokaten. Resultatet ventes færdigt senest 15. marts.
DSB har efter afsløringen opsagt kontrakter med to rådgiverfirmaer efter skandalen om pr-bureauet Waterfront.
- Vi ønsker at fjerne enhver tvivl om, at vi tager afstand fra de metoder, der er beskrevet i medierne de sidste dage, siger Jakob Høyer, kommunikationsdirektør i DSB.
Siden november 2012 haft DSB aftaler med to bureauer om samfundsrådgivning til 80.000 kroner om måneden. Det svarer til 1,9 millioner kroner om året.
Den uvildige undersøgelse omfatter følgende forhold:
1. Redegørelse for samarbejdet mellem DSB og Waterfront Communications A/S, herunder de dispositioner, som Waterfront Communications A/S på DSBs vegne måtte have truffet over for journalist Lars Abild.
2. Vurdering af samarbejdet, herunder om DSB eller Waterfront Communications A/S har overtrådt retsregler eller udvist uetisk forretningsadfærd.
3. Redegørelse for hvilke nuværende eller tidligere ansatte i DSB, der har været involveret i eller haft kendskab til eventuelle retsstridige eller uetiske dele af samarbejdet.
4. Vurdering af, om DSB har grundlag for at tage ansættelsesretslige skridt over for nuværende eller tidligere ansatte.
5. Eventuelle anbefalinger, som forløbet giver anledning til.

