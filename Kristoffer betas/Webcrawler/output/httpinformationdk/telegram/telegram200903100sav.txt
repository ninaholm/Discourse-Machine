100 savnes efter indonesisk dæmningsbrud



 Indonesiske redningsfolk fortsatte her til morgen deres desperate forsøg på at finde overlevende i en forstad til Jakarta, som i går blev oversvømmet af en flodbølge, da en 10 meter høj dæmning brød sammen.
 109 personer er fortsat meldt savnet, mens antallet af omkomne i dag nåede op på 67, oplyser myndighederne.
 Hundreder af bygninger klappede sammen som korthuse, da de mudrede vandmasser tromlede hen over dem og overraskede mange af kvarterets indbyggere, som endnu lå og sov. 
 - Der er masser af murbrokker, men vi skal nok grave os igennem dem trods vanskelighederne. Vi fortsætter vores eftersøgning, indtil vi får besked på at stoppe, siger indsatslederen Suyatno, der ligesom mange indonesere kun bruger sit fornavn, til nyhedsbureauet AFP.
 Regeringen siger, at dæmningen brød sammen som følge af flere dages styrtregn. Lokale medier og indbyggerne i Cireundeu-kvarteret mener dog, at det snarere er manglende vedligeholdelse, som fik den over 70 år gamle dæmning til at kollapse. Beboere i området havde klaget over læk i dæmningen, men myndighederne har ifølge miljøorganisationer ignoreret advarslerne.
 - Regeringen har svigtet ved ikke at få sat et varslingssystem i værk i området, som tidligere er blevet oversvømmet, siger Slamet Daroyni, direktør for Indonesiens Miljøforums kontor i hovedstaden. 
 Oversvømmelser er ikke usædvanlige i det sydøstasiatiske ørige, hvor 168.000 mennesker mistede livet under tsunamien i 2004.
