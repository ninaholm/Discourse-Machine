Danmark indtager EU-førsteplads for elafgifter
To tredjedele af elregningen for danske forbrugere er skat og afgifter. Det skader den grønne omstilling.


 Danmark står stadig uantastet på tronen i EU: På grund af skatter og afgifter oven i den reelle elpris betaler danske forbrugere ifølge nye tal mest for deres strøm i hele Europa. Op mod 70 procent er afgifter.
Det er et kolossalt problem for den grønne omstilling, især for varmepumper og elbiler, mener Lars Aagaard, adm. direktør for brancheorganisationen Dansk Energi.
- Vi får ikke elektrificeret vores forbrug de steder, vi skal, og vi bliver hængende i fossile brændsler i transportsektoren og til opvarmning i alt for lang tid. Og vi får ikke det fulde potentiale af vores fantastiske evne til at hente vedvarende energi ind i elsystemet.
 - Det er skidt for den grønne omstilling, og vi bliver også fattigere af det, siger Lars Aagaard.
En ny opgørelse fra Eurelectric, unionen for Europas elindustri, viser, at selve prisen på strøm i Danmark i 2015 kun udgjorde 32 procent af elregningen.
Hertil kommer moms og elafgift med 59 procent. PSO-afgiften, der støtter vedvarende energi som sol og vind, står for 9 procent.
- Det er på høje tid at få gjort noget ved det. Ikke fordi folk skal have et uansvarligt energiforbrug, men fordi vi skal bruge grøn energi i stedet for den sorte. Det er ikke viden og analyser, der mangler, siger Lars Aagaard.
- Én energiform - el - er megahårdt beskattet. Du bliver beskattet seks gange så hårdt af den strøm, du kommer i din eldrevne varmepumpe for at varme huset op, som af den olie, du hælder i oliefyret. Det får folk til at vælge mindre energieffektive løsninger.
Ifølge Dansk Energis direktør bør en del af pengene i stedet hentes over skatten.
Klima- og energiminister Lars Chr. Lilleholt (V) overvejer for tiden en længe ventet analyse af tilskud og afgifter på energiområdet. Det er uvist, hvornår den kommer.
Men det haster, for uvisheden blokerer for grønne investeringer, siger Jens Joel, Socialdemokraternes energiordfører.
Energiafgifterne er på cirka 40 milliarder kroner om året.
