Nyt initiativ: Alle børn skal lære at svømme
En helt ny stribe initiativer, heriblandt tidligere svømmeundervisning, skal gøre danskerne til bedre svømmere


 I fremtiden er det nødvendigt, at danske børn bliver endnu bedre til at svømme.
Det er budskabet fra Dansk Svømmeunion, efter at den mandag offentliggjorde en ny, stor undersøgelse, der viser, at kun hvert andet barn kan svømme de 200 meter, det kræves for at leve op til den fælles nordiske definition for såkaldt svømmeduelighed.
I alt har knap 6000 deltaget i undersøgelsen, der er foretaget af YouGov for Dansk Svømmeunion. 1650 af dem er børn i alderen 7-14 år.
Mandag er et helt nyt projekt, kaldet "Alle skal lære at svømme", derfor blevet skudt i gang. Dansk Svømmeunion, TrygFonden og Danmarks Idrætsforbund er gået sammen om at gøre især de yngste danskere til bedre svømmere.
Et af forslagene er at begynde svømmeundervisning på et tidligere tidspunkt, end det er tilfældet i dag, hvor undervisningen begynder i fjerde eller femte klasse.
 Forslaget bliver taget i mod med åbne arme af formanden for Dansk Skoleidræt, Finn Kristensen.
- Vi synes, det er en rigtig god idé. Der har været snak om at rykke det til anden klasse, og det, synes vi, helt sikkert lyder rigtig spændende, og det er også noget, vi kan bakke op om, siger han til Ritzau.
I Gentofte, hvor det nye projekt i dag blev præsenteret, har man haft succes med at flytte svømmeundervisningen til netop anden klasse, oplyser direktør i Dansk Svømmeunion Pia Holmen.
- De er super glade for projektet. Børnene bliver rigtig dygtige svømmere, og forældrene er også rigtig glade for det. Så det er virkelig positivt, siger hun til Ritzau.
Andre tiltag går blandt andet på at flytte undervisningen ud i det fri til landets søer og på at styrke indsatsen for at efteruddanne svømmelærere, oplyser Pia Holmen.
Svømmeundervisning er vigtig, men ansvaret bør ikke udelukkende ligge hos skolerne, mener formanden for Danske Skoleelever, Miranda Wernay Dagsson.
- Selvfølgelig kan man sætte ind på skolen, og det er også vigtigt, at svømmetræning bliver ved med at være der. Men man må også anerkende, at forældrene har et stort ansvar for at lære deres børn at svømme, siger hun.
