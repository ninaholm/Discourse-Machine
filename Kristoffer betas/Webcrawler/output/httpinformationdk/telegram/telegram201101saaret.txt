Såret kongreskvinde får det stadig bedre
Lægerne lægger rør til luftvejene, så Gabrielle Giffords selv kan trække vejret. Skudoffer anholdt under møde.


 Det demokratiske kongresmedlem Gabrielle Giffords kan nu selv trække vejret gennem et rør, som lægerne har lagt til hendes luftveje.
Det oplyser University Medical Center i byen Tucson, hvor den 40-årige politiker blev indlagt, efter at hun sidste weekend blev skudt i hovedet på nært hold af en sindsforvirret ung mand.
Af hospitalets erklæring fremgår det, at lægerne ikke længere betjener sig af den respirator, som har sørget for at holde Giffords' vejrtrækning i gang.
Hendes tilstand betegnes fortsat som kritisk, men lægerne erklærer sig generelt tilfreds med situationen. Lørdag foretog de et andet indgreb, som sikrer, at patienten nu får mad gennem en mavesonde.
Ved attentatet under et politisk møde i Tucson dræbte den 22-årige Jared Loughner seks mennesker, mens  Gabrielle Gifford og 13 andre blev såret.
Pima Community College, hvor Loughner blev smidt ud på grund af sin optræden, har offentliggjort en video, som han selv har optaget, og som bl.a. kan ses på YouTube.
I den fire minutter lange video beklager han sig i usammenhængende og ophidsede vendinger over skolen, sine karakterer, den amerikanske regering og de krige, som den er involveret i.
Et af ofrene for Jared Loughners kugler, den 63-årige James Eric Fuller, blev lørdag aften anholdt efter en episode under et politisk møde, som tv-stationen ABC News optog til et program om skyderiet i Tucson.
Fuller kom først med kritiske kommentarer til Trent Humphries, leder af Tea Party-bevægelsen i Tucson, under dennes tale. 
Herefter tog han ifølge politiet et billede af Humphries og råbte til ham "du er død". Nu sigtes skudofret for brud på den offentlige orden og for at have fremsat truslen.
