44 er døde efter flystyrt i Laos
Et fly er styrtet ned i Mekongfloden i Laos onsdag. 44 er døde herunder mindst syv franskmænd.


 Et flystyrt i Laos har kostet 44 personer, herunder mindst syv franskmænd, livet på en indenrigsflyvning fra hovedstaden Vientiane til landets sydlige del.
Så langt nåede flyet aldrig, da det styrtede ned i Mekongfloden onsdag nær Pakse, der ligger på grænsen mellem Thailand og Cambodja.
Ifølge Thailands udenrigsministerium er alle 44 personer døde i flystyrtet.
- Jeg kan nu bekræfte, at alle 44 personer om bord er døde ifølge vores efterretninger. Det er inklusiv fem thailændere, siger Sek Wannamethee, der er talsmand for Thailands udenrigsministerium.
Pakse fungerer som samlingspunkt for turister, der rejser til mere fjerntliggende områder i det sydlige Laos.
Thailandsk tv har bragt et billede af ATR 72-flyet, der viser, at flyet delvist ligger under vand med halen afskåret.
En anden tv-kanal viser, hvad der ser ud til at være flere lig liggende på bredden af floden.
Flyselskabet og regeringsembedsmænd er ikke umiddelbart tilgængelige for yderligere kommentarer.
Lao Airlines er det nationale luftfartsselskab i den kommunistiske stat. Selskabet har eksisteret siden 1976.
Flåden på 14 fly, der for det meste er propeldrevne, fragtede sidste år 658.000 personer.
Selskabet har syv indenrigsruter og har internationale flyvninger til Kina, Cambodja, Thailand, Vietnam og Singapore.
