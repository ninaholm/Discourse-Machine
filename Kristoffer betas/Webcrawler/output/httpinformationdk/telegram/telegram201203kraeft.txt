Kræftramt Chavez vender hjem fra Cuba
Venezuelas stærke mand har forladt hospitalsgangen på Cuba og rejser nu mod hjemlige græsgange.


 Venezuelas præsident, Hugo Chavez, vender nu tilbage til sit hjemland efter en kræftbehandling på Cuba. Det meddeler den omstridte toppolitiker fredag i en twitter-besked.
Chavez har været væk fra sit sydamerikanske land siden den 24. februar, og præsidentens fravær har foruroliget mange i Venezuela.
Der har været forskellige rygter om hans helbred, og oppositionen har opfordret til at finde en midlertidig afløser.
Men som sidste år, hvor han gennemgik sin første kræftoperation i Cuba, ser Chavez ud til at gøre sig klar til endnu en velkoreograferet og triumferende hjemkomst.
Den 57-årige Chavez har tidligere erklæret sig "fuldstændig rask" efter flere omgange kemoterapi, men overraskede i februar måned, da han fortalte, at han skulle tilbage til Cuba for at undergå en ny operation.
Der har da også længe været sat spørgsmålstegn ved Chavez' helbred efter både kræftoperationer og strålebehandlinger.
I december luftede den stærke mand i Venezuela en teori om, at USA på en eller anden måde giver sydamerikanske ledere kræft.
Anklagen kom, efter Brasiliens præsident, Dilma Rousseff, hendes forgænger Luiz Inacio Lula da Silva og Paraguays præsident, Fernando Lugo, alle har fået konstateret kræft i de senere år.
Vælgerne skal i oktober bestemme, om Chavez skal have en ny seksårig periode som det sydamerikanske lands præsident.
