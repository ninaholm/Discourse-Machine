Ørum kalder DF-ulandsforslag usympatisk
Mens ministeren ikke er helt afvisende, afviser Kristendemokraterne blankt DF's forslag om ændret ulandshjælp.


 Udviklings- og integrationsminister Søren Pind (V) er "ikke helt afvisende" over for Dansk Folkepartis forslag om at målrette Danmarks ulandsbistand, så den gives til to eller tre, ja måske kun et enkelt land.
Det siger ministeren til Morgenavisen Jyllands-Posten.
- Men lige nu koncentrerer vi os om at skære antallet af modtagerlande ned fra 26 til 15. Så må vi se, hvordan det går, og drage vores erfaringer ud fra det, erklærer Søren Pind.
Kristendemokraterne kalder derimod forslaget fra Dansk Folkeparti "usympatisk".
Partiets folketingsmedlem, Per Ørum Jørgensen, mener, udmeldingen dækker over DF's grundlæggende holdning om, at Danmark ikke skal tage et internationalt ansvar over for de allersvageste i verden.
- Desværre er det lykkedes for Dansk Folkeparti at trække regeringen i den forkerte retning med den konsekvens, at vi er ved at sætte vores position som foregangsland over styr, mener Per Ørum Jørgensen.
Hvis det kommende valg resulterer i et regeringsskifte, er der udsigt til en markant stigning i ulandsbistanden.
- Regeringen har fastfrosset bistanden. Vi vil lade den følge bruttonationalindkomsten, og når økonomien tillader det, skal den op på på én pct. af BNP, siger Socialdemokraternes udenrigsordfører, Jeppe Kofod, til Jyllands-Posten.
Denne procentsats vil betyde en stigning på knap to mia. kr. i forhold til 2010, da Danmarks samlede bistandshjælp beløb sig til godt 16 mia. kr.
