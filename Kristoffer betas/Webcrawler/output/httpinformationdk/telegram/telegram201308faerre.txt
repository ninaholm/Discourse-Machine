Færre arbejdspladser går tabt ved konkurser
Antallet af konkurser falder, og det samme gør tab af arbejdspladser. Hele 10 procent færre job blev tabt.


 Der er blevet sat en prop i antallet af job, der går tabt i forbindelse med konkurser under finanskrisen.
Faktisk er antallet af arbejdspladser, der er forsvundet på grund af virksomhedslukninger, faldet med 10 procent i første halvår af 2013 i forhold til perioden i 2012 og ender på 7725 job.
Det viser en ny opgørelse fra danske revisorers brancheorganisation, FSR, og eStatistik.
- Holder udviklingen gennem hele 2013, kan vi for fjerde år i træk konstatere færre jobtab gennem konkurser, siger erhvervspolitisk direktør hos FSR Tom Vile Jensen i en kommentar til tallene.
Også antallet af virksomhedskonkurser falder. Samlet gik 2481 virksomheder konkurs i første halvår 2013, hvilket er det laveste antal virksomhedskonkurser for perioden set over fem år.
- Der er mange positive tendenser i konkurstallene for det første halvår 2013, vurderer Kent Nielsen, direktør i eStatistik.
- Jeg hæfter mig især ved, at den hårdt ramte detailhandel nu for andet kvartal i træk ligger med væsentligt færre konkurser end i samme periode sidste år, siger han.
Og det kan også ses på antallet af tabte job i detailhandlen. I første halvår 2012 lå antallet af tabte job på 634, mens det i årets første seks måneder lå på 441. Det svarer til et fald på 30 procent.
Der er dog store forskelle brancherne imellem. Antallet af tabte job er steget i branchen ejendomshandel og udlejning med 88 procent i perioden i forhold til perioden i 2012. I første halvår forsvandt der 97 job i denne kategori.
Ser man på antallet af job, er det i industrien, det største antal job forsvinder i forbindelse med en konkurs. I første halvår af 2013 steg antallet af tabte job med 38 procent til 2091 i forhold til halvåret 2012.
