Bibliotekerne lukker, men har det godt



 Et efter et drejer bibliotekerne nøglen om, så der nu kun er 60 procent tilbage af antallet fra 1988.
 Alligevel ser kulturminister Carina Christensen (K) ingen krisetegn i biblioteksbranchen.
 - Vi går fra mange og mindre biblioteker til færre og større biblioteker med længere og mere fleksible åbningstider, forklarer hun i dag på et åbent samråd i Kulturudvalget.
 Alene fra 2006 til 2007 lukkede 131 biblioteker, fastslår en rapport fra Biblioteksstyrelsen.
 - Men kommunerne lukker især de små, relativt dyre filialer med korte åbningstider og få udlån, mener Carina Christensen, der vedkender, at kommunalreformen har "accelereret" den udvikling.
 Strømmen af bibliotekslukninger rammer især yderområderne hårdt, og det bekymrer Mogens Jensen, socialdemokratisk kulturordfører. Han påpeger, at bibliotekerne spiller en rolle som lokale kulturcentre, hvor man mødes for at opleve forfatteroplæsninger, musikarrangementer og alverdens andre ting.
