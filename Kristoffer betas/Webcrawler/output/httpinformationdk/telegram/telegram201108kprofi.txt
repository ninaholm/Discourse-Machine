K-profil: Danmark har brug for et valg
De Konservatives politiske ordfører, Carina Christensen, opfordrer statsministeren til at få valget overstået.


 Presset på statsminister Lars Løkke Rasmussen (V) for at udskrive valg øges nu fra regeringens egne rækker.
De Konservatives politiske ordfører, Carina Christensen, mener, at Danmark har brug for et valg.
- Man skal være varsom med at give statsministeren gode råd. Men Danmark har brug for et valg. Meget går i stå, fordi folk venter på det her valg. Det vil være en god ting, hvis vi får det overstået, siger Carina Christensen til politiken.dk.
Hun påpeger, at den nuværende situation, hvor valgrygterne skygger for store dele af det politiske arbejde, kan gøre befolkningen usikker.
- Folk vil gerne vide, hvad de kan forvente og hvilken økonomisk situation, de kommer til at stå i, siger Carina Christensen.
Den konservative ordfører forventer dog, at regeringen først vil skabe flertal for den nye vækstpakke.
Forhandlingerne om vækstpakken er skudt i gang torsdag formiddag med uformelle drøftelser mellem finansminister Claus Hjort Frederiksen (V) og Dansk Folkepartis finansordfører, Kristian Thulesen Dahl.
- Hvis man gerne vil blive enig hurtigt, tror jeg også, man kan det, siger Carina Christensen.
