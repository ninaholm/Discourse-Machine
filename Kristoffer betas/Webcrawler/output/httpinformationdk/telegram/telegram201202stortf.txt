Stort flertal vil med i Syrien-koalition
Bredt flertal vil have Danmark til at gå med i koalition, der skal bremse drab i Syrien. Kun DF vil ikke med.


 Der er bred politisk støtte til, at Danmark skal være med til at øge presset på Syrien gennem initiativet "Syriens Venner".
Initiativet vil støtte den syriske opposition i at sikre humanitær hjælp og standse vold og drab i landet.
Udenrigsminister Villy Søvndal (SF) bekræfter, at han sidder med ved bordet den 24. februar, når en koalition af lande danner gruppen "Syriens Venner".
- Jeg har planer om at tage derned, siger Villy Søvndal på vej i EU-Parlamentet for at diskutere netop situationen i Syrien.
- Det vigtige er at fastholde den brede koalition med både arabiske lande, Tyrkiet, EU-lande med flere, så vi fastholder et samlet tryk på Syrien, siger Søvndal.
Såvel Socialdemokraterne som De Radikale, Venstre og Enhedslisten støtter, at Danmark går med i gruppen.
Venstres politiske ordfører, Ellen Thrane Nørby, siger til politiken. dk:
- I langt over en uge har vi efterlyst, at regeringen fremlagde en klar Syrien-strategi. Derfor hilser vi det velkomment, hvis Villy Søvndal nu tager fat.
Frankrig tog initiativet til at danne gruppen, da Rusland og Kina i FN blokerede for en resolution rettet mod det syriske regime og præsident Bashar al-Assad. Regimets styrker er i disse dage i hårde kampe mod prodemokratiske oprørere i byens Homs.
Rusland er imod dannelsen af "Syriens Venner" og opfatter det som første skridt på vejen til at indlede en krig i Syrien.
Det eneste parti i Folketinget, som ikke vil med i initiativet, er Dansk Folkeparti. Udenrigsordfører Søren Espersen ønsker ikke Danmark med i en koalition med "en række suspekte arabiske lande".
- Der bliver talt om fredsbevarende styrker og om at sende våben af sted til oprørerne, og derfor vil det ende med en militær indsats, siger Espersen til politiken.dk.
