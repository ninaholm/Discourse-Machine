USA: Kabul-angreb er kun chikane
USA's ambassadør forsøger i dag at nedtone betydningen af tirsdagens Taliban-angreb i centrum af Kabul.


 Mellem seks og syv raketdrevne granater ramte området ved den amerikanske ambassade i Kabul under Taliban-oprøreres maratonangreb tirsdag, siger USA's ambassadør i Afghanistan, Ryan Crocker.
Amerikanerne mener, at granaterne blev affyret fra så lang afstand, at de ikke regner det for et seriøst angreb på ambassaden.
- Vi er stadig ved at tælle dem sammen, men i grove tal er der tale om cirka seks-syv. Men igen, de blev affyret fra mindst 800 meters afstand og med en raketdrevet granat er det chikane. Det er ikke et angreb, siger Crocker.
- Dette var virkelig ikke noget særligt, men det var en hård dag for ambassaden og mine medarbejdere.
Ambassadøren siger, at han mener, at det er den Taliban-relaterede oprørsgruppe Haqqani-netværket, det står bag gårsdagens angreb.
Oprørernes angreb varede cirka 20 timer og var centreret om Natos hovedkvarter og ambassadekvarteret i Kabul. Selvmordsangreb, granatbeskydning og gadekampe efterlod 14 døde afghanere, mens seks udenlandske soldater blev såret.
Kampene sluttede, da det lykkedes sikkerhedsstyrker at få ram på to oprørere, der havde holdt ud natten over i en halvfærdig etagebygning få hundrede meter fra den amerikanske ambassade.
Trods den amerikanske ambassadørs forsøg på at bagatellisere tirsdagens angreb, så mener Joshua Frost fra forskningsinstitutionen American Security Project, at de langvarige ildkampe er en ydmygelse for Nato-tropperne og Afghanistans regering.
- Angrebene i Kabul er blevet mere intense, varer længere og har ramt mål, der var antaget for at være sikre, siger han ifølge registan.net.
 Angrebene sætter stadig større spørgsmålstegn ved, om afghanerne er i stand til at tage hovedansvaret for sikkerheden fra 2014.
