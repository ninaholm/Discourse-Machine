Få danskere er fortsat uden strøm efter storm
Stormens rasen betød, at tusindvis af husstande mistede strømmen. De fleste har dog fået strømmen igen.


 Der er fortsat nogle få husstande i Danmark, der er uden strøm efter mandagens storm. Men langt de fleste har fået strømmen igen.
Omkring 7000 husstande i Dong Energy's netområde mistede strømmen som følge af uvejret mandag eftermiddag og aften. Tirsdag morgen mangler 300 kunder på Sjælland stadig strøm, hvoraf de fleste vil få strømmen tilbage i løbet af formiddagen.
- Vi har 80 kunder, hvor stikledningen fra vejen og ind til huset er revet ned. Vi regner med at kunne nå rundt og genetablere forsyningen til disse kunder i løbet af formiddagen, siger Søren Pedersen fra Dong Energys Netcenter i Virum.
- Resten vil have normal forsyning igen over middag, siger afdelingslederen.
På Fyn er det 37 kunder i Odense, der stadig mangler at få strømmen igen. Energi Fyn forventer at kunder, der er uden strøm på dele Sadolingade og Bülowsvej, igen har strøm i løbet af tirsdag formiddag.
Mandag mistede cirka 85.000 husstande på Fyn strømmen ud på eftermiddagen, og i Aabenraa har cirka 30.000 kunder har været uden strøm mandag.
Men selv om mange mistede strømmen mandag, har det ved tidligere storme været meget værre.
Dong Energy oplyser, at ved tidligere orkaner i Dongs område har 10 gange så mange kunder måtte undvære strøm. Og på grund af komplicerede skader, måtte enkelte kunder vente op til seks dage på, at forsyningen var normal.
 / ritzau/

