Det skal være slut med affald i samme spand
Danskerne skal være langt bedre til at forvandle affald til råvarer, siger miljøminister Ida Auken (SF).


 Danmark er godt på vej ind i en ressourcekrise.
Og derfor kan hr. og fru Danmark godt begynde at smøge ærmerne op og belave sig på i langt højere grad at spare på ressourcerne og sortere og genbruge deres affald i stedet for at brænde det af på kraftvarmeværkerne.
Sådan lyder budskabet fra miljøminister Ida Auken (SF), der i det nye år vil lancere en ressourceplan for landets kommuner som erstatning for de traditionelle affaldsplaner.
Det skriver Morgenavisen Jyllands-Posten fredag.
- Vi skal simpelthen betragte affald som en ressource og have så meget ud af det som muligt. Det var smart at brænde det af i 1990'erne, men nu er det ressourcerne, der bliver vores hovedproblem, siger Ida Auken til avisen.
En vital råvare for hele vores fødevareproduktion, fosfor til kunstgødning, er et godt eksempel.
Før i tiden blev fosfor dannet ved en naturlig recirkulation fra husdyrgødning, men i de seneste 50 år er brugen af udvundet fosfor mangedoblet.
Det betyder ikke alene stærkt stigende priser, men også at der på langt sigt ikke er fosfor nok i undergrunden.
Derfor skal danskerne i gang med at sortere deres husholdningsaffald, så vi kan bruge den organiske del af affaldet - altså alt madaffaldet med mere - i biogas-anlæg og på den måde udvinde fosfor og gødning, lyder opfordringen.
Miljøministeren peger også på, at elektronikaffald skal udnyttes bedre.
