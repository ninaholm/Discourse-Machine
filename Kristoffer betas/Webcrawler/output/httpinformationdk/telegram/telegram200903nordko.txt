Nordkoreansk militær i højeste beredskab



 Nordkorea har sat sine væbnede styrker i højeste beredskab som reaktion på en militærøvelse, der i øjeblikket foretages af nabolandet Sydkorea i fællesskab med USA. Det meddeler nordkoreanerne selv, og kalder øvelsen en provokation. Samtidig lyder det fra det kommunistiske land, at det er parat til at svare igen militært mod både USA, Sydkorea og Japan, hvis der bliver grund til det.
 Nordkorea retter altid skarp kritik af den årlige militærøvelse, men i år har kritikken ifølge iagttagere været særligt skinger, og nordkoreanerne har endda truet med at skyde på civile luftfartøjer, som kommer for tæt på nordkoreansk luftrum, og det har fået visse flyselskaber til at lægge ruten om.
 Samtidig gør Nordkorea efter eget udsagn klar til at opsende en kommunikations-satellit, men flere vestlige lande mener, at nordkoreanerne i virkeligheden vil testaffyre det såkaldte Taepodong 2-missil, som i sin færdigudviklede form teoretisk set kan ramme USA.
