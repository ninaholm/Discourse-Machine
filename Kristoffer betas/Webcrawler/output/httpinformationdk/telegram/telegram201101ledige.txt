Ledige på vej i job slipper for jobcentret
Det skal være slut for ledige med at møde op i jobcentret, hvis der er arbejde i udsigt, mener minister.


 Har du et job i kikkerten, skal du på barsel eller forlader du arbejdsmarkedet, er det slut med turen til jobcentret, aktiveringen eller de obligatoriske ansøgninger. 
Beskæftigelsesminister Inger Støjberg (V) er klar med en række tiltag i håb om at fjerne bureaukratiet på området.
Det skal blandt andet komme de personer til gode, der inden for fire uger begynder i nyt job, skal på barsel eller siger farvel til arbejdsmarkedet.
- Regler er ikke i sig selv en dårlig ting. Men for mange regler kan være en kæp i hjulet på en god beskæftigelsespolitik, siger Støjberg om de i alt 46 tiltag, som skal fjerne bureaukratiet.
Hun lægger desuden op til, at virksomheder skal slippe for at udfylde og indsende blanketter til kommunen, når de har holdt sygefraværssamtaler med deres medarbejdere.
A-kasserne skal ikke længere holde sygesamtale og udfylde en blanket, når deres medlemmer er ledige og bliver syge. 
Og kommunerne kan se frem til, at de får nemmere ved at sikre en effektiv og koordineret virksomhedsindsats i jobcentrene, da de får et samlet overblik over, hvilke virksomheder der har personer ansat på særlige vilkår.
De fleste af initiativerne skal nu forhandles i Folketinget, før de kan blive gennemført.
