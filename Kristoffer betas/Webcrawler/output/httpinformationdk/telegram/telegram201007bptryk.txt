BP trykprøver oliebrønd i nok et døgn
Energigiganten BP har fået yderligere et døgn til at trykprøve den seneste indkapsling af den oliebrønd, der sprang læk i slutningen af april.


 Energiselskabet BP har fået tilladelse til i endnu et døgn at trykprøve opsamlingstragten over Macondobrønden for at finde fem mindre utætheder omkring boringen i Den Mexicanske Bugt.
Tilladelsen til den forlængede tryktest er blevet givet af USA's højestrangerende embedsmand med ansvar for det olieudslip, der siden slutningen af april har postet millioner af liter råolie ud i havet. 
- Vi har ikke fundet noget, der vil få nogen indflydelse på brøndhovedet til dato, siger den pensionerede admiral i USA's kystvagt, Thad Allen, under en pressebriefing i Washington.
BP og regeringens videnskabelige eksperter diskuterer, hvad der er mest formålstjenligt for at standse lækken: At lave en aflastningsboring og gennemføre en statisk lukning eller at pumpe tykt boremudder og cement ned i den ødelagte boring fra toppen og igennem aflastningsboringen i bunden.
- Med et låg på lækken, vil vi nok kunne indkapsle de kulbrinter, der er derinde, siger Allen. 
Han tilføjer, at embedsmænd følger vejrsystemet tæt på Puerto Rico. Det kan udvikle sig til et tropisk lavtryk og få indflydelse på arbejdet på stedet, hvor olieudslippet finder sted.
