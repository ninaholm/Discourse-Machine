Indvandreres beskæftigelse stiger - danskernes falder
Andelen af indvandrere i arbejde stiger en smule, mens beskæftigelsen falder for personer af dansk oprindelse.


 Det er svære tider på det danske arbejdsmarked, men tilsyneladende er indvandrerne i Danmark en smule bedre til at hage sig fast i beskæftigelse end personer af dansk oprindelse.
Andelen af indvandrere fra ikke-vestlige lande, som er i arbejde, er steget fra 47,7 procent 1. januar 2011 til 48 procent 1. januar 2012. Det er en lille stigning på 0,3 procentpoint, viser tal fra Danmarks Statistik.
Til sammenligning er beskæftigelsesfrekvensen for personer af dansk oprindelse faldet 0,1 procentpoint til 73,8 procent, mens den er steget med 0,5 procentpoint til 59,8 procent for indvandrere fra vestlige lande.
Både for mænd og kvinder med rødder i ikke-vestlige lande har udviklingen været en smule mere positiv end for personer af dansk oprindelse.
For mandlige indvandrere fra ikke-vestlige lande er andelen med arbejde steget med 0,7 procentpoint mod 0,3 procentpoint for mænd af dansk oprindelse.
For kvindelige indvandrere fra ikke-vestlige lande er andelen i beskæftigelse den samme i 2011 og 2012, mens den er faldet med 0,5 procentpoint for kvinder af dansk oprindelse.
Stigningen i beskæftigelsesfrekvensen har været størst for indvandrere fra Thailand med 1,8 procentpoint og Pakistan med 1,4 procentpoint.
