Hårde beskyldninger mod Thailand



 Indien sagde i dag, at hundreder af mennesker savnes til havs. De menes at være en del af en bølge af bådflygtninge, som Thailand beskyldes for at have transporteret ud i havet, hvor de er blevet efterladt til deres skæbne.
 Thailand afviser beskyldningerne, men overlevendes beretninger og rapporter fra den indiske kystvagt har lagt pres på den thailandske regering, der har lovet at mødes med menneskerettighedsgrupper i morgen.
 Den thailandske flåde beskyldes for at have anholdt bådflygtningene, der kommer fra et muslimsk mindretal i Myanmar, da deres både blev vasket op på den thailandske kyst. Herefter blev bådflygtningene ifølge beskyldningerne trukket ud på havet igen af den thailandske flåde, der her efterlod dem til deres skæbne.
 Indiens kystvagt meddelte i dag, at den har reddet hundreder af bådflygtninge fra rohingya-folket i Myanmar, men at hundreder af andre frygtes at være druknet. Rohingya-folket lever langs grænsen mellem Bangladesh og Myanmar.
