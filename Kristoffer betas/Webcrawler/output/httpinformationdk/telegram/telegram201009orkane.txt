Orkanen Earl får USA til at evakuere flere
Orkanen Earl nærmer sig den amerikanske østkyst. Myndighederne i North Carolina beordrer flere områder evakueret.


 Beboere og gæster langs dele af North Carolinas kyst er bedt om at forlade lavtliggende områder, der er særligt udsatte for orkanen Earl, der nærmer sig delstaten.
Torsdag udvidede myndighederne evakueringsordren, så den nu omfatter besøgende i hele Dare County med 35.000 indbyggere.
I feriebyen Nags Head er både fastboende og gæster bedt om at forlade området.
I forvejen er flere øer ud for North Carolina beordret evakueret.
Tidligere på dagen meddelte USA's nationale orkancenter, at Earl på sin vej over Atlanterhavet er taget til i styrke og har vindhastigheder på 215 kilometer i timen. Dermed har den udviklet sig til en kraftig kategori 4 orkan.
Earl ventes dog ikke at "gå i land" på den amerikanske kyst, men kan føre til forhøjet vandstand på op til 3,6 meter i nogle områder.
Foruden North Carolina er der udsendt stormvarsel for staterne Virginia, Maryland, Delaware, New Jersey, New York, Connecticut, Rhode Island og dele af Massachusetts.
