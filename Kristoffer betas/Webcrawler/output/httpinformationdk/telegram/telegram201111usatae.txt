USA er tæt på 50 millioner fattige
Reviderede tal for antallet af fattige i USA viser, at endnu flere falder under fattigdomsgrænsen.


 Antallet af fattige i USA er steget til rekordhøje 49,1 millioner mennesker. Det er næsten en sjettedel af USA's befolkning.
Det fremgår af nye reviderede tal fra det amerikanske folketællingskontor Census Bureau.
Det er væsentligt højere end de 46,2 millioner, som kontoret i første omgang rapporterede i september.
Tallet blev dengang kritiseret af konservative politikere og analytikere, fordi de ikke mente, at Census Bureau indregnede forskellige sociale programmer som madkuponer, støtte til sygesikring og andet.
De mente, at det ville reducere antallet af registrerede fattige.
Men det modsatte er sket.
De reviderede tal viser, at antallet af fattige børn og sorte er lidt lavere end først antaget, mens lidt flere hvide, asiater og hispanics falder under fattigdomsgrænsen.
Med de reviderede tal er fattigdomsgrænsen sat til en årlig indkomst på 24.343 dollar (132.000 kroner) for en familie med to voksne og to børn.
