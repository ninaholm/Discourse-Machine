Missilrygter om Syrien bekymrer USA
USA er bekymret over israelske meldinger om, at Syrien har sendt Scud-missiler til Hizbollah i Libanon. Libanons premierminister afviser beskyldningerne.


 USA frygter, at Syrien har smuglet Scud-missiler ind til Hizbollah i Libanon og har indskærpet over for den syriske ambassadør, at våbenleverancer til den shiamuslimske milits skal stoppe "øjeblikkeligt".

Det sker efter, at avisen Wall Street Journal i sidste uge citerede israelske og amerikanske embedsmænd for at sige, at Syrien har leveret Scud-raketter til Hizbollah, og at det er et skridt, der truer den militære magtbalance i Mellemøsten.

En talsmand for USA's udenrigsministerium siger, at det endnu ikke er fastslået, hvorvidt Syrien reelt har sendt ballistiske missiler til det mindre naboland.

Men mandag indkaldte ministeriet den syriske ambassadør "for at sikre, at han tager det alvorligt", siger talsmanden Philip Crowley.

Libanons premierminister, Saad Hariri, der har støtte fra Vesten, afviser de israelske beskyldninger, som han sammenligner med USA's beskyldninger forud for invasionen af Irak i 2003. Her hævdede amerikanerne, at Iraks præsident Saddam Hussein havde masseødelæggelsesvåben.

- Medierne begyndte pludselig at rapportere, at der var Scud-missiler i Libanon. Er I klar over, hvad et Scud-missil er? Jeg vil tro, at det er lige så stort som dette rum, siger Saad Hariri til libanesiske medier.

Selv de ældre Scud-missiler har en rækkevidde på cirka 600 kilometer og kan medføre et sprænghoved på omkring et ton.

- Truslerne der handler om, at Libanon nu har store missiler, minder om det, de sagde om masseødelæggelsesvåben i Irak. De forsøger at gentage scenariet med Libanon, siger Saad Hariri.

Premierministeren har tidligere udtrykt frygt for, at Israel planlægger et nyt slag mod Hizbollah, som i givet fald vil få mere alvorlige konsekvenser for Libanon end krigen i 2006.

