Al-Shabaab angriber fredsbevarende styrker i Somalia
Oprørere fra al-Shabaab har angrebet en base tilhørende Den Afrikanske Union i Somalia. Flere meldes dræbt.


 Den militante gruppe al-Shabaab i Somalia har tidligt fredag morgen lokal tid angrebet en militærbase tilhørende Den Afrikanske Union (AU) i den sydvestlige Gedo-region, hvor fredsbevarende AU-styrker fra Somalia og Kenya er baseret.
Det oplyser den somaliske regeringshær ifølge nyhedsbureauet AFP.
- Der var voldsomme kampe med flere døde, siger oberst Idris Ahmed og tilføjer, at en selvmordsbomber fra al-Shabaab sprængte sig selv i luften for at skaffe den militante gruppe adgang til basen.
En talsmand for al-Shabaab, Abdiaziz Abu Musab, hævder, at gruppen har dræbt 63 kenyanske soldater under angrebet. Dette er ikke bekræftet fra officielle kilder.
Den Afrikanske Union har siden 2007 kæmpet sammen med regeringsstyrker fra Somalia mod de militante al-Shabaab-oprørere, der har forbindelse til al-Qaeda.
De militante oprørere kæmper for at vælte præsident Hassan Sheikh Mohamud.
Den Afrikanske Union har 53 medlemmer og arbejder for at fremme demokrati, menneskerettigheder og udvikling i Afrika.
