PostNord har endelig fundet sin nye topchef
Svenske Håkan Ericsson overtager tøjlerne efter Lars Idermark, der sagde sit job op sidste år.


 Efter at have søgt siden december 2012 har den svensk-danske post- og logistikkoncern PostNord endelig fundet afløseren for den tidligere administrerende direktør, Lars Idermark.
Det bliver svenske Håkan Ericsson, der overtager tøjlerne som direktør og koncernchef i selskabet. Han tiltræder den 1. oktober.
- Håkan Ericsson har den rigtige personlighed, kompetence og baggrund til at løse opgaven som koncernchef for PostNord, siger PostNords bestyrelsesformand, Jens Moberg, i en pressemeddelelse.
Håkan Ericsson, der er født i 1962, er civiløkonom fra universitetet i Stockholm. Siden 2008 har han været ansat i Carlson Wagonlit Travel (CWT), der er et af verdens førende erhvervsrejsebureauer.
Han var indtil udgangen af 2011 chef for koncernens aktiviteter i Europa, Mellemøsten, Afrika og Latinamerika. I øjeblikket er han chef for koncernens aktiviteter i Nord- og Latinamerika.
- Med sin erfaring fra logistik- og servicebrancherne i Sverige og internationalt er han den rigtige til at lede PostNord med de udfordringer og muligheder, koncernen står overfor, siger Jens Moberg.
PostNord befinder sig i en intensiv omstillingsproces, hvor man arbejder på at tilpasse brevforretningen til en virkelighed, hvor der ikke bliver sendt så mange breve, samtidig med, at man udvikler forretningen omkring logistik og transport af store varegrupper.
- Håkan Ericsson har også værdifuld erfaring med at lede forandringsarbejde i store koncerner, siger Jens Moberg.
Inden Håkan Ericsson blev ansat i CWT, havde han en række ledende stillinger i internationale service- og logistikkoncerner, herunder Loomis Cash Handling Executive, SAS og DHL.
PostNords vicekoncernchef, K.B Pedersen, fortsætter som konstitueret koncernchef og administrerende direktør, indtil Håkan Ericsson tiltræder.
PostNord AB er moderselskab i den koncern, som er resultatet af sammenlægningen af Post Danmark A/S og svenske Posten AB.
