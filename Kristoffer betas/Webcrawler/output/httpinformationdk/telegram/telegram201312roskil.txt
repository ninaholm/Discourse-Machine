Roskilde-aktionærer glæder sig: Vi havde nær givet op
Aktionærerne fra Roskilde Bank havde næsten opgivet at få penge retur. Foreningen blev opløst af samme grund.


 Aktionærerne i den krakkede Roskilde Bank kan nu få en del af de penge tilbage, som de investerede i banken. Den tidligere formand for Aktionærgruppen Roskilde Bank, Chéri Rasmusson, er glad for, at det nu lykkes at få nogle af de tabte penge retur.
 - Mange aktionærer har haft den opfattelse, at der sikkert ikke ville komme noget ud af det. Nu er der trods alt kommet lidt, siger hun om det forlig, forbrugerombudsmanden har hevet i land.
- Men man kan spørge, om man som aktionær burde have haft mulighed for at få erstatning på en anden baggrund end markedsføring, siger Chéri Rasmusson.
At hun i dag er tidligere formand for de utilfredse Roskilde Bank-aktionærer skyldes, at gruppen er nedlagt. Det blev den, da en erstatningssag mod den tidligere ledelse med bankdirektør Niels Valentin faldt til jorden.
Chéri Rasmusson påpeger, at et af foreningens argumenter for erstatning netop har været de breve, som banken sendte ud til kunderne i 2006 og 2007.
- Vi har netop slået ned på den aggressive markedsføring, der har været, siger hun.
- At der så er nogle omstændigheder, som jeg synes systemet også burde have taget hånd om, det er, hvad det er. Men jeg tror ikke, vi som aktionærer kan forvente at komme ret meget videre, siger Chéri Rasmusson.
Roskilde Bank sendte 28.000 breve ud med lokkende overskrifter som: "Invester i en af Danmarks bedste bankaktier" og "Rekordresultat for 12. år i træk".
Og af brevene fremgik det blandt andet, at: "Roskilde Bank-aktien har i løbet af de sidste fem år givet et gennemsnitligt afkast inklusiv udbytte på 55,6 procent - hvert år, og oven i købet med en stigende tendens - senest 84 procent!".
- Jeg ved ikke, hvor mange, der vil få penge tilbage, men jeg ved, det er mange. Jeg er overbevist om, at det her brev har fået rigtig, rigtig mange til at gå ind og købe aktier, siger den tidligere aktionærformand, der selv modtog brevene fra banken.
Havde man ikke lige råd til at købe aktier i Roskilde Bank, havde banken også taget højde for det:
- "P. S: Du kan også låne til aktiekøbet til en rente på for tiden X procent. Oplagt til dig, der ikke har pengene lige nu, eller ønsker at bruge af din opsparing.", står der nederst i brevene.
