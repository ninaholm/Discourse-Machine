Kina vil hjælpe kriseramt EU
Kinas premierminister, Wen Jiabao, er på rundrejse til flere EU-lande for at styrke økonomisk samarbejde.


 Den kinesiske premierminister, Wen Jiabao, har indledt en rundrejse til flere EU-lande på et tidspunkt, hvor det europæiske samarbejde er presset af gældskrise.
Wen landede i Budapest fredag for at mødes med Ungarns premierminister, Viktor Orbán, hvorefter han i weekenden tager videre til London og Berlin.
Rundrejsen finder sted, efter at Wen for ni måneder siden besøgte Grækenland, Tyrkiet og Italien for at støtte forskellige europæiske regioner.
- Kinas regering vil styrke det økonomiske samarbejde med Europa, og det vil øge investeringerne i Europa for at hjælpe de europæiske lande gennem den nuværende krise, siger talsmanden for Kinas udenrigsministerium, Hong Lei.
Wen vil fokusere på økonomisk samarbejde, men ømfindtlige emner som Mellemøsten, Afghanistan og Nordkorea vil også blive taget op under hans møder med den britiske premierminister, David Cameron.
 Også den nylige frigivelse af den verdenskendte dissidentkunstner Ai Weiwei ventes at blive taget op.
 Kina, der er verdens næststørste økonomi, er i stigende grad begyndt at knytte kommercielle og økonomiske interesser til Europa, efter at Beijing tidligere har haft mest fokus på USA og Japan.
- Beijing ønsker ikke, at euro-systemet bryder sammen, da det vil medføre utroligt kaos for både Europa og Kina, siger Brian Bridges, der er professor i politik på Hong Kongs Lingnam Universitet.
Ungarn håber, at det kan få en særlig position, som Kinas "brohoved" til det øvrige Europa.
