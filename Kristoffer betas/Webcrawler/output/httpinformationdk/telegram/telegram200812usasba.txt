USA's banktop fik milliarder i bonus



 USA's kriseramte banker belønnede deres øverste ledelse med i alt knap 1,6 milliarder dollar (ca. otte milliarder kroner) i form af løn, bonusser og andre frynsegoder i 2007. Det viser en gennemgang af 600 toplederes indkomst, som nyhedsbureauet AP har foretaget.
 Cheferne er også blevet belønnet i de banker, som allerede sidste år kunne fremvise dårlige resultater, der kunne have givet dem et varsel om, at de måtte søge hjælp hos politikerne i Washington i år.
 Indtil videre har staten ydet krisehjælp til 116 banker, der har haft behov for en pengeindsprøjtning på grund af den internationale finanskrise, viser AP's opgørelse. De har modtaget sammenlagt 188 milliarder dollar (1004 milliarder kroner) i statsstøtte.
 I gennemsnit fik bankernes øverste chefer sidste år hver 2,6 millioner dollar (knap 14 millioner kroner) i form af bonusser, løn og diverse goder.
