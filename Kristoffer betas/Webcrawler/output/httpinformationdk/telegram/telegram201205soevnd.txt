Søvndal om fælles EU-boykot af EM: Ro på
EU's udenrigsministre kom mandag ikke frem til en aftale om at boykotte sommerens fodbold-EM. De vil vente.


 Det er stadig et åbent spørgsmål, om EU-landenes politiske bosser vælger at drage til næste måneds EM-slutrunde i fodbold, eller om de kollektivt boykotter begivenheden.
Efter mandagens udenrigsministermøde i EU kom der nemlig ingen klar besked om, hvorvidt ministrene bliver hjemme, fordi det ene værtsland, Ukraine, ikke lever op til de internationale menneskerettigheder.
Ifølge udenrigsminister Villy Søvndal (SF) er der indtil videre bred enighed blandt de 27 lande om at vente med at træffe en beslutning om et eventuelt boykot indtil lige op til slutrunden.
- Der er bred tilslutning til, at vi skal tage stilling umiddelbart inden EM for at bruge den mellemliggende periode til at lægge det maksimale pres på Ukraine. Efter vores opfattelse mindsker vi presset, hvis vi allerede nu træffer en beslutning, siger Søvndal.
Debatten om et boykot af EM er personificeret i Julia Timosjenko, landets tidligere premierminister, som sidder fængslet for magtmisbrug efter en retssag, der er blevet fordømt af både USA og EU som politisk.
Kulturminister Uffe Elbæk (R) planlægger indtil videre at tage på stadion og støtte det danske landshold, der spiller alle sine gruppekampe i Ukraine.
Søvndal ønsker dog ikke at forholde sig til, om Uffe Elbæk og andre danske ministre og folketingsmedlemmer bliver hjemme, hvis situationen i Ukraine ikke ændrer sig.

- Det tager vi stilling til til slut. Jeg synes, det er lidt bagvendt at starte med konklusionen. Nu bruger vi tiden frem til EM til at lægge det maksimale pres på Ukraine, og så gør vi regnebrættet op, når vi nærmer os, siger udenrigsministeren.
Ud over den mulige EM-boykot vil EU lægge pres på ukrainerne ved at undlade at underskrive en associerings- og handelsaftale, der ellers blot mangler en signatur for at blive til virkelighed.
