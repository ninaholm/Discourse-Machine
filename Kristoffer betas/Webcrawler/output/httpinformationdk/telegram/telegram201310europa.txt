Europæiske socialister åbner valgkamp om EU-chefpost
Så er det nu, hvis Thorning eller andre europæiske socialdemokrater vil være officiel kandidat til EU-topjob.


 Det europæiske socialistparti, PES, har tirsdag formelt taget hul på forsøget på at finde en fælles kandidat, som de organiserede europæiske socialister og socialdemokrater kan pege til at efterfølge EU-kommissionsformand José Manuel Barroso.
De 32 europæiske nationale partier og fem tværnationale medlemsorganisationer har nu frem til månedens udgang til at pege på hver deres foretrukne kandidat.
Så hvis den danske statsminister, Helle Thorning-Schmidt (S), eller andre europæiske topsocialdemokrater skal ind i deres partiorganisations kamp om posten, skal det ske inden 31. oktober.
6. november bliver den officielle kandidatliste præsenteret og godkendt, og målet er at enes om én fælles kandidat på PES' partikongres til februar næste år.
Parlamentsformanden i Europaparlamentet, den tyske socialdemokrat Martin Schulz, regnes allerede som partiorganisationens absolutte topkandidat.
Den socialdemokratiske gruppeformand i parlamentet, østrigeren Hannes Swoboda, har tidligere over for Ritzau givet klart udtryk for, at han støtter Schulz - og i øvrigt vil have en kommissionsformand fra et euroland. Og ikke en tidligere regeringsleder.
Det er dog langt fra givet, at alle nationale partier vil pege på Schulz. Ligesom det ikke er sikkert, at kommissionsformanden faktisk bliver fundet blandt de kandidater, de europæiske partier indstiller.
Den betydelige usikkerhed om valgets forløb skyldes især, at der med EU's seneste store traktatrevision blev justeret en smule på proceduren, så Europaparlamentet får mere indflydelse på valget.
Mens det tidligere har været medlemslandenes gebet at indstille en kandidat til godkendelse i parlamentet, er der som noget nyt indføjet en sætning om, at kandidaten skal udvælges "under hensyntagen til valget til Europaparlamentet".
Der er langt fra enighed mellem parlamentarikerne og de 28 medlemslande om, hvad det betyder for parlamentets reelle magt over valgprocessen.
Europaparlamentsvalget løber af stablen i slutningen af maj til næste år. Kort efter skal EU have både ny kommissionsformand, ny præsident og ny udenrigschef.
Helle Thorning-Schmidt har hidtil afvist, at hun skulle være interesseret i et EU-topjob.
