Svenskerne stemmer taktisk ved valget
Fire ud af 10 svenske vælgere pønser på at stemme på et parti, som risikerer at ryge ud af Riksdagen ved valget på søndag, viser ny måling.


 42 procent af de svenske vælgere overvejer at vende deres "eget parti" ryggen ved søndagens valg for i stedet at stemme på et parti, som ellers risikerer at ryge ud af Riksdagen.
Det fremgår af en ny måling, som Sifo har lavet for Svenska Dagbladet.
Det er især Kristdemokraterna og Centerpartiet, som de taktiske vælgere hælder til. Hver femte borgerlige vælger er således åben over for at stemme på de to mindre partier i den borgerlige regeringsalliance. 
49 procent af alliancens vælgere er nemlig mere parate til at stemme på et andet parti for at beholde det i Riksdagen, end den rød-grønne oppositionsbloks vælgere er. Her overvejer kun 36 procent at stemme taktisk.
Den tydelige blokpolitik vil føre til mere taktisk stemmeafgivning ved dette riksdagsvalg end ved tidligere valg, vurderer Stefan Dahlberg, ph.d. i statskundskab ved Göteborgs universitet.
- Når partierne er opdelt i to blokke, er det tydeligt, at en stemme på Centern eller Kristdemokraterne gavner for eksempel Moderaterna, siger han til Svenska Dagbladet.
Også det liberale Folkpartiet, Miljøpartiet og Vänsterpartiet kan regne med at høste taktiske stemmer på søndag. Og to procent af de adspurgte vælgere i Sifo-rundspørgen er åbne over for at stemme taktisk for at få de omstridte Sverigedemokraterne ind i Riksdagen.
