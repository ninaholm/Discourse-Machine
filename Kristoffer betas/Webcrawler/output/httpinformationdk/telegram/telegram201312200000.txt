200.000 demonstranter samles på gaderne i Ukraine
Demonstrationerne tager til i Kijev, hvor 200.000 er samlet for at demonstrere mod den kuldsejlede EU-aftale.


 Omkring 200.000 demonstranter er søndag samlet på gaderne i hovedstaden Kijev til en ny demonstration mod den kuldsejlede EU-aftale og den ukrainske præsident, Viktor Janukovitj.
Præsidenten har tidligere sagt nej til en associeringsaftale og et tættere samarbejde med EU. I stedet ser Ukraine nu ud til at rykke tættere på Rusland.
Demonstranterne flager med ukrainske og EU-flag og fylder hovedstadens ikoniske uafhængighedsplads, hvor protestbevægelsen har oprettet en teltby.
Den fængslede oppositionsleder Julia Timosjenko siger, at oppositionen krævede en "øjeblikkelig" fratræden af præsident Janukovitj.
En udtalelse, der blev læst højt for demonstranterne af hendes datter, blev mødt med råb, der kræver præsidentens afgang.
- Janukovitj tog en beslutning om at slutte sig til klubben af diktatorer. Vi må fredeligt og lovligt fordrive ham fra magten, blev Timosjenko citeret for at sige.
Nogle demonstranter bar hjelme i et forsøg på at beskytte sig selv i tilfælde af sammenstød med sikkerhedspoliti, da politiet tidligere har slået hårdt ned på demonstranterne.
Den ukrainske præsident opfordrede sidste weekend sit folk til at holde sig til fredelige demonstrationer.
Hans hjemmeside citerede ham for at sige, at såvel demonstranter som politi skal holde sig til loven.
- En dårlig fred er bedre end en god krig, sagde han efter urolighederne i weekenden, hvor omkring 100.000 mennesker var samlet til demonstrationer.
Demonstrationerne kommer i kølvandet på stigende international bekymring om, hvorvidt Ukraine bevæger sig væk fra EU og nærmer sig bejlerne fra øst, Rusland.
En omfattende frihandels- og associeringsaftale mellem Ukraine og EU skulle være underskrevet ultimo november efter flere års forhandlinger, men blot en uge før meddelte den ukrainske regering, at den alligevel ikke var klar til underskrift.
Det skete med forklaringer om, at der ikke fulgte penge nok med aftalen, og at der er brug for mere tid til at afklare handelsspørgsmål med Rusland.
