Syg regeringschef går af i Georgien



 Georgiens premierminister, Grigol Mgaloblishvili, er trådt tilbage efter kun tre måneder på posten.
 Regeringschefen meddelte i dag sin afgang i en tv-tale til nationen, hvor han forklarede sin retræte med sundhedsproblemer.
 Den 35-årige karrierediplomats lider af nyreproblemer, som han for nylig blev behandlet for i Tyskland.
 - Ifølge lægerne har jeg brug for yderligere to måneder med intensiv behandling. Georgien har ikke råd til at have en premierminister, som ikke er ved godt helbred, sagde han.
 Landets provestlige præsident, Mikheil Saakashvili, udnævnte Mgaloblishvili til regeringschef 1. november, da han gennemførte en regeringsrokade i kølvandet på den kortvarige russisk-georgiske konflikt om Abkhasien og Sydossetien. 
 Georgiske medier har på det seneste rapporteret om øget splid mellem de to.
