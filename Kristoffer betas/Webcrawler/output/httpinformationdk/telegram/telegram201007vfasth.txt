V fastholder forslag trods Rønn-kritik
V-ordfører mener ikke, at han er så uenig med integrationsminister Birthe Rønn, der kalder hans forslag "ikke sympatisk" og i strid med regeringens politik.


 Venstres integrationsordfører, Karsten Lauritzen, betegner det som en nuanceforskel, når integrationsminister Birthe Rønn Hornbech (V) nu over for Ritzau blankt afviser et forslag fra Lauritzen og dermed Venstre om at give en særlig lav indslusningsløn til nydanskere.
Ifølge Rønn Hornbech er forslaget "ikke sympatisk"og går "i stik modsatte retning" af regeringens politik.
- Regeringens integrationspolitik drejer sig netop om at betragte den enkelte indvandrer som en ressource, der har præcis de sammer pligter og rettigheder som andre og som er med til at skabe vækst i Danmark, fastslår Birthe Rønn Hornbech blandt andet.
Stillet over for kritikken fra sin partifælle siger Karsten Lauritzen:
- Jeg må jo konstatere, at der er en nuanceforskel mellem, hvad Venstre og regeringen mener. Men jeg er sådan set ikke uenig i det, Birthe Rønn Hornbech siger.
Spørgsmål: Mener du da heller ikke, at dit forslag er sympatisk?
- Ha ha, jo, jeg mener selvfølgelig, det er et sympatisk forslag, for det handler om at få nydanskere ud på arbejdsmarkedet. Men jeg tager hendes holdning til efterretning.
Spørgsmål: Betyder det, at du trækker forslaget tilbage?
- Nej, det gør det ikke. Jeg må tage en snak med Birthe.
Spørgsmål: Så det er stadig et forslag fa Venstre?
- Ja, det er et indspark til debatten.
Spørgsmål: Men er det ikke et problem med en minister, der er lodret uenig med sit parti?
- Jeg tror faktisk ikke, vi er så uenige. Vi er jo enige om målet: at få indvandrere i arbejde.
Spørgsmål: Ministeren kalder det "ikke sympatisk" og i strid med regeringens politik. I kan vel dårligt blive mere uenige?
- Så tror jeg, Birthe Rønn Hornbech har misforstået forslaget, siger Karsten Lauritzen.

