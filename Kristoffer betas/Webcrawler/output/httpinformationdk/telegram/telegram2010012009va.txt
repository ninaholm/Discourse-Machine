2009 var varm, solrig og en smule fugtig



 2009 blev varmere end normalt, men det er fortsat 2007, der har varmerekorden på 9,5 grader. Middeltemperatur for 2009 blev 8,8 grader, og det er 1,1 grad varmere end normalgennemsnittet på 7,7 grader, oplyser DMI.
 2009 bød på en enkelt rekord, og det var en rekordvarm april på 9,4 grader. Alle måneder undtagen juni, oktober og december har været varmere end normalt. Ifølge DMI betyder det, at det nu er en kendsgerning, at ud af de seneste 22 år i Danmark, har 20 af dem været varmere end normalt. 
 Temperaturen i Danmark er siden 1879 steget med 1,5 grader.
 Det koldeste, der blev registreret i 2009 var minus 16 grader i Tylstrup i Nordjylland omkring midnat til den 1. januar 2010. Den højeste temperatur var 32,7 grader, og den blev målt ved St. Jyndevad i Sønderjylland den 20. august.
 I alt fik vi 733 millimeter regn, og det er 21 millimeter eller tre procent mere end normalt. November var drivvåd, mens april var helt tør. Som altid er der store forskelle lokalt. Sønderjyderne fik mest regn, mens borgerne i Lolland-Falster fik mindst.
 Regnmængden i Danmark er steget omkring 100 millimeter siden 1870. Men solen skinnede en del over Danmark i 2009. I alt blev det til 1793 solskinstimer, og det er 298 timer mere end normalen. 
