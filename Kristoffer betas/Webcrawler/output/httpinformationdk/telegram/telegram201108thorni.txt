Thornings stabschef får kamp til stregen
Lokal kandidat forsøger at forhindre Helle Thorning stabschef i at blive stillet op til Folketinget i Esbjerg.


 Den socialdemokratiske formand, Helle Thorning-Schmidts, stabschef Bjarne Corydon får kamp til stregen i sit forsøg på at blive opstillet til Folketinget i Esbjerg.
Selv om kredsbestyrelsen anbefaler Bjarne Corydon, så har den 50-årige Jeppe Wille, som er medlem af byrådet på Fanø og lærer på Rejsby Europæiske Efterskole, valgt at tage udfordringen op på Esbjerg Bykreds generalforsamling den 15. august.
 Og Jeppe Wille tror på sin chance på trods af, at kredsbestyrelsen ønsker en folketingskandidat med "ministerpotentiale":
- Jeg stiller i hvert fald ikke op for at tabe, siger Jeppe Wille som beskriver situationen som en win-win situation for socialdemokraterne i Esbjerg:
Enten får esbjergenserne en lokal kandidat, eller også sender de Bjarne Corydon i Folketinget med ekstra opmærksomhed på netop vesterhavsbyen.
Kredsen, som blev ledig efter at EU-ordfører Kim Mortensen besluttede ikke at genopstille ved det kommende folketingsvalg, lå ellers til den 38-årige Bjarne Corydon, som netop har "ministerpotentiale".
Stabschefen og lederen af Socialdemokraternes Analyse- og Informationsafdeling på Christiansborg er nemlig blevet nævnt som såkaldt samordningsminister under en rød regering.
Kredsformand Jimmy Fruergaard siger, at det afgørende er at få en folketingskandidat "der kan give Esbjerg maksimal indflydelse på Christiansborg".
- Vi er trygge ved at overlade denne beslutning til medlemmerne, og glæder os til straks efter generalforsamlingen at komme i gang med valgkampen med vore partifæller, siger kredsformanden.
Bjarne Corydon har gjort det klart, at han fortsætter som stabschef for Helle Thorning-Schmidt frem til folketingsvalget - uanset om han opstilles for Socialdemokraterne i Esbjerg eller ej.
