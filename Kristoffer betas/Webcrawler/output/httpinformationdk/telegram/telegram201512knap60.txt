Knap 60 procent har stemt to timer før deadline
Folkeafstemningen om EU-retsforbeholdet kan ende med en højere valgdeltagelse end ventet, vurderer forsker.


 Klokken 18 - to timer før valgstederne lukker - har 57,1 procent af vælgerne sat deres kryds for at være med til at afgøre EU-retsforbeholdets skæbne.
Det viser Ritzaus rundspørge til valgsteder og kommuner over hele landet med i alt 404.427 stemmeberettigede vælgere.
Vælgernes lyst til at afgive deres stemme har været højere, end valgforskere på forhånd havde regnet med.
Valgforsker Kasper Møller Hansen fra Københavns Universitet vurderer på baggrund af stemmeprocenten i dagens løb, at valgdeltagelsen kan ende et pænt stykke over deltagelsen i afstemningen om EU's patentdomstol.
- Det kan betyde, at vi ender på en flot valgdeltagelse på den anden side af 60 og måske nærmere de 70, sagde Kasper Møller Hansen sidst på eftermiddagen til Ritzau.
Da vælgerne i 2014 skulle stemme om patentdomstolen, endte 55,9 procent med at sætte deres kryds.
Ved folketingsvalget i juni afgav 85,8 procent af de stemmeberettigede deres stemme.
- Vi når ikke helt op på folketingsniveau, men bestemt over resultatet fra afstemningen om patentdomstolen, lyder vurderingen fra Kasper Møller Hansen.
Der ventes et stort rykind i valghandlingens sidste timer.
På Sønderbro Skole i København meldes om en markant bedre valgdeltagelse end ved afstemningen om patentdomstolen. Her venter mange vælgere først på aftenen på at komme til at sætte deres kryds.
- Vi har rigtig mange mennesker, der står og venter, siger valgformand Anders Fürst til Ritzau kort efter klokken 18.
