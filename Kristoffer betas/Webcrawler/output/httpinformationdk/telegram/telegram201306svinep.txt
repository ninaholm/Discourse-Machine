Svineproducenter: Nye krav til plads koster job
Det er ikke omkostningsfrit, når svin i fremtiden skal have mere plads, advarer svineproducenterne.


 Det vil sende danske arbejdspladser ud af landet, hvis svinebønderne bliver pålagt yderligere krav til dyrevelfærd.
Det mener, Henrik Mortensen, der er svinebonde ved Løgstør og formand for Danske Svineproducenter, fortæller DR Nordjylland.
I dag går de danske søer frit i 55 procent af tiden - fra 2015 vil regeringen og Enhedslisten gøre det til et lovkrav at søerne går frit i 80 procent af tiden.
- Vi skal ud på eksportmarkederne og konkurrere med landene omkring os. Det her matcher overhovedet ikke med skabelse af job i Danmark - det er totalt modsatrettet, siger Henrik Mortensen.
Fødevareminister Mette Gjerskov (S) siger i en pressemeddelelse, at Danmark med aftalen tager "et kæmpeskridt for søernes velfærd ved at slippe dem løs i langt størstedelen af deres liv".
- Danmark har en rigtig stor svineproduktion, og det forpligter, siger hun.
Også Dyrenes Beskyttelse er begejstrede i søndagens udgave af Politiken, men Henrik Mortensen og Danske Svineproducenter så hellere, at markedet skabte et krav og derved selv regulerede.
- Hvis vi fortsat skal producere svin, og have et fødevareerhverv i Danmark, så må forbrugerne kræve ændringerne, i stedet for at politikerne vil lægge særordninger ned over os, siger Henrik Mortensen til DR Nordjylland.
