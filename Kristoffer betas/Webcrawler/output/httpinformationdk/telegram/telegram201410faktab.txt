FAKTA: Boko Haram kæmper for en islamistisk stat
Fra starten ville gruppen bekæmpe korruption, men gradvist blev målet en islamistisk stat. Midlet var terror.


 Nigeria har fredag indgået en våbenhvile med oprørsgruppen Boko Haram, som er klar til at løslade over 200 bortførte skolepiger. Det oplyser navngivne kilder tæt på Nigerias præsident, men oplysningerne er endnu ikke bekræftet fra Boko Haram selv.
** Den militante islamistiske gruppe Boko Haram under ledelse af Abubakar Shekau kæmper for en islamistisk stat i det nordlige Nigeria.
* Boko Haram hedder officielt Jama'atu Ahlis Sunna Lidda'Awati Wal-Jihad og betyder "vestlig uddannelse er forbudt". Boko Haram var fra starten for 12 år siden en populær bevægelse blandt fattige unge med ringe fremtidshåb i delstaten Bornos hovedstad, Maiduguri.
* Målet var i starten at bekæmpe korruption, men det har gradvist bevæget sig i en stærk religiøs retning, hvor oprettelsen af en islamistisk stat er det afgørende, og terror mod civilbefolkningen er midlet.
* Mohammed Yusuf grundlagde Boko Haram i 2002. For ham gjaldt en striks fortolkning af Koranen, og Nigerias problemer mente han frem for alt skyldtes de tidligere britiske koloniherrer.
* Under kampe i Maiduguri i 2009 mellem Boko Haram og hæren, der kostede 700 mennesker livet, blev Yusuf dræbt, og hans højrehånd, Abubakar Shekau, tog over. Han og hans mænd gik under jorden og gemte sig i Nigerias nabolande.
* Shekau er to gange erklæret død af Nigeria for kort efter at dukke op på videoer.
* Gruppen har været virksom i specielt den nordøstlige del af Nigeria igennem de seneste 10 år. Siden 2009 har gruppen dræbt tusinder af mennesker.
* I de seneste fem år har gruppen jævnligt angrebet både kirker, skoler og forskellige uddannelsesinstitutioner, hovedsagelig i landets muslimske nordlige del. Gennem årene er episoderne blevet mere voldelige.
* 14. april bortførte Boko Haram 276 piger fra en kristen pigeskole i Chibok i den nordøstlige delstat Borno. 57 af pigerne slap fri i juni, mens over 200 af dem fortsat sidder fanget.
