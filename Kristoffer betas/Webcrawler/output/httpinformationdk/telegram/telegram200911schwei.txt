Schweiz stemmer om minaret-forbud



 Der findes fire minareter i Schweiz, og de skal forbydes. Det mener det højrepopulistiske Schweizisk Folkeparti (SVP), der har taget initiativ til søndagens folkeafstemning, hvor schweizerne beslutter, om minareterne fortsat skal være tilladt i alpelandet.
 De seneste meningsmålinger viser, at forslaget vil blive nedstemt, men at det bliver med en lille margen.
 Schweiz har omkring 400.000 muslimer, fortrinsvis fra det tidligere Jugoslavien, som i dag beder i relativt beskedent udseende moskéer.
 Det schweiziske regeringsråd har advaret mod forslaget af frygt for, at det vil skade landets forhold til den arabiske verden.
 Muslimske organisationer har ligeledes peget på, at forslaget er diskriminerende, fordi det kun omfatter minareter - de slanke tårne på en moské, hvorfra de troende kaldes til bøn - og ikke eksempelvis serbisk-ortodokse kirker eller sikhtempler.
 Minareterne må i Schweiz ikke bruges til at kalde til bøn på grund af love mod støjforurening. Afstemningen handler altså kun om det symbolske ved minareterne.
 Der har været store diskussioner i Schweiz om afstemningen og SVP's medfølgende plakatkampagne, der viser en tilsløret kvinde stående ved siden af et schweizisk flag, der er gennemhullet af minareter.
 Flere af Schweiz' kantoner har boykottet plakaten, som de lokale styrer har bedømt som racistiske.
