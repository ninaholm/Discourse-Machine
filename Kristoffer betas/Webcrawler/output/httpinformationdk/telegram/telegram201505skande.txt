Skanderborg-skepsis sender lufthavn mod Thomasminde
Borgmesteren i Aarhus Kommune ærgrer sig over, at Skanderborg Kommune ikke ønsker en lufthavn i deres kommune.


 Hvis der skal ligge en ny lufthavn i Aarhus-området, ser det efterhånden ud til, at den skal ligge i Thomasminde ved Trige.
Der kan således ikke samles et politisk flertal om at få placeret en lufthavn i Skanderborg Kommune, fortæller Skanderborgs borgmester, Jørgen Gaarde (S). Dermed er mulighederne få, erkender Jacob Bundsgaard (S), borgmester i Aarhus Kommune.
- Det ændrer situationen på den måde, at det ikke ser ud til at kunne lade sig gøre i Flensted. Dermed er der alene én placering i spil, og det er den ved Thomasminde, siger Aarhus-borgmesteren.
- Hvorvidt der er ønske om at gå videre med den, det skal afgøres i Aarhus Byråd inden sommerferien, fortsætter han.
Jacob Bundsgaard fortæller, at sidste byrådsmøde i Aarhus før sommerferien er 17. juni.
Diskussionen om en ny lufthavn er afledt af en analyse til 1,5 millioner kroner fra rådgivningsvirksomheden Grontmij bestilt af Aarhus Byråd.
Analysen viser, at skal den skrantende Aarhus Lufthavn i Tirstrup erstattes af en mere centralt beliggende lufthavn, skal den ligge i Flensted ved Låsby i Skanderborg Kommune.
Men det sker ikke, hvis det står til borgmesteren i Skanderborg Kommune.
- Efter fremlæggelsen af rapporten (mandag, red.) har jeg haft politiske sonderinger, og der kan ikke kan skabes et solidt flertal for at arbejde videre med disse planer, siger Jørgen Gaarde.
Den melding ærgrer Jacob Bundsgaard, da det ifølge ham er den bedste placering, som tilsyneladende er pillet ud.
- Men det må man acceptere, siger Aarhus-borgmesteren og tilføjer:
- I et mere overordnet perspektiv burde det være en statslig opgave at definere lufthavnskapaciteten. Men det har der ikke været tradition for i Danmark. Derfor må det være sådan, at det ligger hos de kompetencer, der er i kommunerne.
Ifølge analysen vil en eventuel lufthavn koste to milliarder kroner og tidligst stå færdig i 2025. Derefter vil der gå 15-20 år, før investeringen er tjent hjem.
