Rusland smider svensk diplomat ud i hævnaktion
En talsmand for det svenske udenrigsministerium bekræfter, at en svensk diplomat skal forlade Rusland.


 En højtstående diplomat ved den svenske ambassade i Moskva er blevet bedt om at forlade Rusland, oplyser det svenske udenrigsministerium.
- Vi kan bekræfte, at russiske myndigheder har krævet, at en medarbejder ved ambassaden i Moskva skal forlade Rusland, siger Johan Tegel, som er pressemedarbejder i udenrigsministeriet i Stockholm.
Ordren fra russerne kommer, efter at Sverige for nylig har bedt en tjenestemand på Ruslands ambassade i den svenske hovedstad om at forlade Sverige.
- Rusland har i klare vendinger sagt, at ordren kommer som svar på beslutningen om at smide en russisk diplomat ud, siger Tegel.
Den russiske tjenestemand har ifølge svenskerne ageret i strid med Wienerkonventionen om diplomatiske forbindelser, skriver det svenske nyhedsbureau TT.
Hverken diplomaternes navne eller stillinger oplyses.
Ifølge den svenske pressetalsmand sker det af og til, at diplomater bliver bedt om at forlade et land, men det kommer ikke altid til offentlighedens kendskab.
Det er for tidligt at udtale sig om, hvilke konsekvenser russernes ordre får for de to landes forhold, konstaterer talsmanden.
- Men denne beslutning forbedrer ikke vores forhold til Rusland, slutter Tegel.
Den svenske forsvarsminister, Peter Hultqvist, konstaterede i juni, at svenskerne, som ikke er medlem af Nato, vil styrke militæret og øge deres øvelsesaktiviteter på grund af bekymringer for Ruslands militære fremmarch.
Det er ikke kun Ruslands annektering af sortehavshalvøen Krim og landets rolle i krigen i Ukraine, som har skabt bekymring i Sverige.
Også russiske kampflys krænkelser af svensk luftrum og et fartøj, der menes at være en ubåd - muligvis russisk - i den svenske skærgård, har foruroliget Sverige.
Svensk militær har sagt, at en "lille ubåd" krænkede landets territorialfarvand sidste år. Det er ikke den samme episode som den russiske ubåd, der blev fundet på havbunden i sidste uge - og som viste sig at være godt 100 år gammel.
