Medvedev: Assad har begået alvorlige fejl
Ruslands regeringschef lægger afstand til Assad og siger, at han "måske har begået fatale fejltagelser."


 Ruslands premierminister, Dmitrij Medvedev, siger i et interview med den amerikanske tv-station CNN, at Syriens præsident Bashar al-Assads chancer for at bevare magten "svinder mere og mere" hver dag.
Ifølge en udskrift af interviewet, som CNN endnu ikke har bragt, fremsætter Medvedev flere udtalelser, der antyder, at Assads dage kan være talte.
Men den russiske premierminister gentager opfordringer til forhandlinger mellem regeringen og oprørerne, ligesom han fastholder, at Assad ikke må blive fjernet af udenlandske kræfter.
 - Jeg tror, at hver dag, hver uge og hver måned bliver hans chancer for at blive mindre og mindre. Men jeg gentager, at dette må afgøres af den syriske befolkning. Ikke af Rusland, ikke af USA eller af noget andet land, siger han.
Medvedev siger, at opgaven for amerikanerne, europæerne og for regionale magter er at få sat parterne sammen ved forhandlingsbordet og ikke blot kræve Assads afgang for at få ham henrettet som Muammar Gaddafi eller retsforfulgt som Hosni Mubarak.
Rusland har været Assads vigtigste allierede under den 22 måneder lange konflikt, der begyndte med fredelige demonstrationer og har udviklet sig til et væbnet oprør mod Assads regime.
Moskva har i FN's Sikkerhedsråd blokeret for tre resolutioner, som havde til formål at presse den syriske leder til indrømmelser eller få ham fjernet fra magten.
Konflikten i Syrien har kostet over 60.000 mennesker livet.
