Spansk politi anholder 11 mistænkte IS-sympatisører
Terrorcelle skal blandt andet have planlagt at bortføre spanier og skære halsen over på vedkommende.


 Flere tilhængere af den ekstremistiske bevægelse Islamisk Stat er blevet anholdt i Spanien, har den spanske anklagemyndighed oplyst fredag.
Der er tale om 11 personer, som blev pågrebet i Catalonien i det nordøstlige Spanien sidste onsdag, og blandt de anholdte er en kvinde og en 17-årig dreng, oplyser anklagemyndigheden i Madrid.
Gruppen fra det nordlige Spanien er mistænkt for at have planlagt bortførelser og angreb på offentlige kontorer.
Ti af dem anklaget for at tilhøre en spansk organisation, som mistænkes for at rekruttere spaniere til Islamisk Stats kamp for et kalifat i Irak og Syrien.
Den 11. person er sigtet for besiddelse af våben og sprængstoffer, står der i en skriftlig kendelse fra dommer Santiago Pedraz.
Gruppen skal desuden have planlagt at bortføre en person i Spanien, iklæde vedkommende en orange fangedragt og skære halsen over. Det oplyser en kilde til nyhedsbureauet AFP.
Gruppens medlemmer skal også have talt om at angribe synagoger og jødiske forretninger, sikkerhedsstyrker og det catalanske parlament i Barcelona.
Fem spaniere, fem marokkaner og én paraguayaner var ifølge spansk politi en del af terrorcellen. Syv af de 11 er blevet varetægtsfængslet og sigtet for terrorforbrydelser.
Dommeren beskriver en af de anholdte som en nynazist, der var i besiddelse af en håndgranat, knive, våben og ammunition, da han blev anholdt.
