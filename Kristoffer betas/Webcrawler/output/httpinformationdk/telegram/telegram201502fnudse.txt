FN-udsending: Yemen er tæt på borgerkrig
Den shiitiske houthi-bevægelse kæmper mod både al-Qaeda og sunniklaner i Yemen, som er præget af kaos.


 Yemen er tæt på egentlig borgerkrig, lyder en advarsel fra FN's særlige udsending i landet under tiltagende politisk og økonomisk kaos.
Det arabiske land er tilsyneladende inde i en ond spiral, der tog yderligere fart, da den shiitiske houthi-bevægelse i slutningen af januar erobrede magten, og trængte præsidenten og regeringen væk.
Bevægelsen, som er støttet af Iran, har besluttet at nedsætte et midlertidig regeringsråd til erstatning for regeringen.
Houthierne har vundet terræn i de sydlige provinser, hvor de har kæmpet mod både sunnimuslimske klaner, al-Qaeda og andre grupper.
- Vi mener, at situationen er meget alvorlig. Yemen er på randen af borgerkrig, siger FN's særlige udsending i Yemen, Jamal Benomar.
Al-Qaeda i Yemen har torsdag erobret en militærbase i det sydlige Yemen, og de tilbageholder yemenitiske soldater.
Både USA, Storbritannien og Frankrig har lukket deres ambassader i hovedstaden Sanaa og beordret deres ambassadører og diplomater hjem.
Ifølge FN's udsending står Yemen over for et økonomisk kollaps, og Benomar opfordrer til snarlig dialog, så en fredsaftale kan indgås.
Yemen grænser op til regionens stærke olieeksportør Saudi-Arabien, som er bekymret over den shiitiske bevægelses fremmarch.
