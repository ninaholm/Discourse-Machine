Regelroderi bremser europæisk e-handel



 Dér er den. Ned i den elektroniske indkøbskurv, tænker forbrugere, der køber varer over internettet. 
 Men i mere end halvdelen af tilfældene, hvor e-handlen foregår i et andet EU-land, må forbrugerne forlade hjemmesiden med uforrettet sag.
 En ny undersøgelse fra EU-Kommissionen viser nemlig, at 61 procent af de forbrugere, der forsøger at købe ting som cd'er, bøger og tøj på hjemmesider i et andet EU-land, kommer til kort. Det er barrierer som manglende udenlandske forsendelser, krav om et særligt identifikationskort eller manglende faciliteter til at håndtere grænseoverskridende handel, der sætter en stopper for mange købsaftaler. 
 - I praksis er der i mange tilfælde ikke ét detailmarked online, men snarere 27 små minimarkeder. Det skaber frustration blandt forbrugerne siger EU's forbrugerkommissær, Meglena Kuneva. 
 Hun vil derfor iværksætte en ny strategi, der skal nedbryde forhindringerne ved grænseoverskridende e-handel. Det indebærer fælles forbrugerrettigheder, forenklede moms- og copyrightregler samt bedre håndhævelse af forbrugernes rettigheder. 
 Kommissionens internetundersøgelse omfatter 11.000 testbestillinger af 100 populære varer som computere, vaskemaskiner og digitalkameraer. 
 Undersøgelsen viser, at danske forbrugere går glip af relativt høje besparelser. Mindst 50 procent af de undersøgte varer er 10 procent billigere på en udenlandsk hjemmeside sammenlignet med danske priser og inklusive forsendelse.
