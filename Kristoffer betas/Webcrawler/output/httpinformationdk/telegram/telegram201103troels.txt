Troels Lund: Der er grund til at være glad
Midt i kaosset oven på Birthe Rønn Hornbechs fyring, så skålede ny undervisningsminister for det gode vejr.


 Der er grund til at være glad.
Sådan lød det fra landets nye undervisningsminister Troels Lund Poulsen (V), da han med boblevand i sit hævede glas overtog posten som undervisningsminister efter Tina Nedergaard (V).
Tina Nedergaard trak sig tirsdag fra sin ministerpost samtidig med, at Birthe Rønn Hornbech blev smidt på porten fra Integrationsministeriet på grund af sin konventionsstridige embedsførelse.
Tina Nedergaard trak sig - her i valgåret - fra ministerposten for at få mere tid sammen med sin 7-årige datter, som hun er alene med.
Og hvis det ikke var for familien, "så var I aldrig sluppet af med mig", bedyrede Tina Nedergaard forsamlingen i Undervisningsministeriet, hvor hun holdt sin afskedstale.
Troels Lund Poulsen gav sin forgænger en hånddukke i afskedsgave, hvorpå han hævede sit champagneglas og fandt det brede smil frem.
Spørgsmål:Troels Lund, hvordan er det at stå og drikke champagne på denne katastrofedag for regeringen?
- Jeg synes ikke, at det er nogen katastrofedag for regeringen. Nu er regeringen tilbage i arbejdstøjet og har fokus på fremtiden. Så solen skinner på regeringen, lød det fra Troels Lund Poulsen.
Spørgsmål: Hvordan kan solen skinne på regeringen, når en minister er blevet fyret for at stå i spidsen for konventionsstridig embedsførelse?
- Jeg kan jo ikke lave om på vejret, og det er i hvert fald godt, sagde undervisningsministeren og henviste øvrige spørgsmål til den uvildige undersøgelse af blandt andet Birthe Rønns embedsførelse, som statsminister Lars Løkke Rasmussen iværksatte tirsdag.
