Obama: Jackson var et musikikon



 USA's præsident, Barack Obama, betragtede Michael Jackson som et musikikon, men mente at visse aspekter af hans liv var sørgelige og tragiske, oplyste Det Hvide Hus i dag.
 Talsmanden for Det Hvide Hus, Robert Gibbs, sagde, at han havde diskuteret Jacksons uventede død med præsidenten tidligere på dagen.
 Gibbs sagde, at præsident Obama mente, at kongen af pop var en "spektakulær scenekunstner, et musikikon".
 - Præsidenten sagde også, at han havde aspekter i sit liv, der var både sørgelige og tragiske, og sendte sine kondolencer til Jackson-familien og fans, der sørger over tabet af ham, forklarede Gibbs videre.
