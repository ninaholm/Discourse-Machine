AG København vinder stort i første finale
Bjerringbro-Silkeborg fik et ordentligt smæk i første opgør om DM-guldet, da AGK vandt 30-19 over jyderne.


 I en næsten fuld NRGi Arena i Aarhus kunne Bjerringbro-Silkeborg intet stille op over for Hansen, Hvidt, Stefansson og Boldsen.
20 minutters scoringspause blev afgørende for jyderne, der måtte gå fra banen med et nederlag på 19-30 til et sikkert og styrende AGK-mandskab, der uden alt for mange anstrengelser kørte sejren hjem.
Bjerringbro-Silkeborg startede ellers ud med et forsvar i højt tempo og formåede at holde AG Københavns stjernespillere og nykårede Champions League-bronzevindere stangen ved kun at lukke 14 mål ind bag Niklas Landin i første halvleg.
Til gengæld kneb det i den anden ende, hvor BSV-spillerne havde svært ved at komme igennem københavnernes forsvar og passere målmand Kasper Hvidt.
Kun syv scoringer blev det til i de første 17 minutter af kampen og efter en scoringspause på de sidste 13 minutter, måtte jyderne gå til pause bagud 7-14.
Heraf var to af jydernes mål scoret på kontra og et enkelt på straffe sat ind af BSV's venstrefløj Frederik Petersen.
Han er fra næste sæson at finde på AG Københavns hold som erstatning for første DM-finaleopgørs topscorer med syv mål, Gudjon Valur Sigurdsson, der drager til CL-vinderne fra THW Kiel.
Selv ikke den netop udtagede OL-spiller Rasmus Lauge kunne sætte sig igennem AG Københavns forsvar bestående af blandt andre Lars Jørgensen og René Toft Hansen. Den jyske playmaker blev ikke noteret for et eneste mål.
I modsatte ende af banen var AG København ikke i samme forsvarsgear som BSV. Mikkel Hansen og co. havde langsomme igangsætninger og lange angreb.
Der blev ikke brugt mange sjællandske kræfter, men det behøvede holdet heller ikke for at slå et uinspirerent BSV-mandskab, der fortsatte sin scoringskrise fem minutter ind i anden halvleg.
Derfor blev der aldrig spænding om udfaldet i en anden halvleg, hvor AG København rutineret holdt de jyske modstandere på afstand, indtil uret rundede de 60 minutter, og cifrene afslørede en knusende 11-målssejr.
Returopgøret spilles lørdag klokken 21.00 i Jyske Bank Boxen i Herning.
