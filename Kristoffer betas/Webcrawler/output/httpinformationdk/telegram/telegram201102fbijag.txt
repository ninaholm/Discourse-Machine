FBI jagter ukendte 11. september-bagmænd
Det amerikanske forbundspoliti FBI jagter tre hidtil ukendte qatarer med forbindelse til 11. september-terror.


 USA jagter en hidtil ukendt gruppe, der mistænkes for at have været involveret i 11. september-angrebene i 2011. Det viser dokumenter sendt fra en amerikanske diplomat i Qatar til USA's ministerium for hjemlig sikkerhed, skriver Daily Telegraph.
I dokumenterne, der er lækket af WikiLeaks, skal en amerikansk embedsmand i Qatar have fortalt Washington, at tre qatarske mænd er under mistanke for at have overvåget flere af de steder, der blev angrebet 11. september.
Gruppen, der fløj fra USA til London en dag før angrebene, vakte mistanke efter at have nægtet rengøringspersonale adgang til deres hotelværelse i Los Angeles. Ansatte havde tidligere bemærket flere "pilotagtige uniformer" på værelset.
Ifølge lækagen "besøgte mændene World Trade Center, Frihedsgudinden, Det Hvide Hus og flere områder i Virginia".
Mændene havde billetter til en American Airlines Boeing 757 fra Los Angeles til Washington den 10. september, men de gik aldrig om bord på flyet, men fløj i stedet til London. En dag senere fløj deres fly til Washington ind i Pentagon og dræbte 184.
Rapporten fra Qatar, der er afsendt i februar 2010, afslører, at hotelpersonalet i Los Angeles var bekymret over mændenes ophold.
- Hotelpersonalet blev mistænksomme på mændene, fordi de lagde mærke til pilotagtige uniformer, adskillige bærbare og adskillige papkartoner adresseret til Syrien, Jerusalem, Afghanistan og Jordan på værelset, står der i dokumentet.
"Mændene havde...en mobiltelefon knyttet til en computer med metaltråd" og "ruller med papirudskrifter med lister med pilotnavne, flyselskaber, afgangsnumre og flyvetider."
En efterfølgende FBI-undersøgelse viste, at mændenes flybilletter og hotelværelser blev betalt af en "dømt terrorist".
