Rolig morgen: Hongkongs politi anholder to demonstranter
Gaderne i Hongkong er fredelige torsdag i kølvandet på video, der angiveligt viser politiet banke en aktivist.


 En 38-årig og en 24-årig demonstrant blev anholdt af politiet i Hongkong torsdag morgen lokal tid, oplyser myndighederne.
Gaderne i Hongkong beskrives samtidig som relativt fredelige, og antallet af demonstranter er faldende, efter at en video onsdag fik sindene i kog.
Dermed er der igen roligt i Hongkong efter onsdagens masseanholdelse af 45 personer og politiets brug af peberspray mod demonstranterne.
Den 38-årige mand er blevet anholdt for at smide en flaske mod en bil, mens den 24-årige er blevet anholdt for at forhindre politiet i at udføre sit arbejde.
Onsdag samlede hundredvis af aktivister sig ved politi- og myndighedsbygninger for at protestere over politiets angivelige magtmisbrug ved en episode, der er blevet fanget på film.
Den omdiskuterede video hævdes at vise Ken Tsang, der er en profil i en af organisationerne bag de prodemokratiske demonstrationer, blive sparket adskillige gange af flere politibetjente i en mørk gade, efter at han er blevet lagt i håndjern af betjentene.
- Betjente overfaldt mig brutalt, efter at jeg var blevet tilbageholdt. Da jeg kom på politistationen overfaldt de mig igen, sagde Tsang til journalister.
Hongkongs myndigheder har oplyst, at man vil undersøge sagen.
Demonstrationerne i Hongkong har stået på i over to uger.
Anført af studenterorganisationer kræver aktivister mere demokratiske valg i den tidligere britiske kronkoloni.
Protesterne er udløst af et krav fra det kommunistiske styre i Kina om at forhåndsgodkende kandidater, der ønsker at stille op til valget i 2017 om at blive Hongkongs nye leder.
