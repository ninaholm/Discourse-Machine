Barfoed skælder Corydon ud: Uacceptabel forhandlingsstil
De Konservatives leder raser over, at forligspartierne blot kan nikke ja og sige amen til ny aftale.


 Venstre og regeringen blev tirsdag aften enige om rammerne for en ny vækstpakke, der både piller ved beskæftigelsesforliget og energiforliget. Men De Konservative, der er en del af begge aftaler, er først onsdag eftermiddag blevet kaldt til forhandlinger om en udmøntning.
Og det er en uacceptabel stil, slår De Konservatives formand, Lars Barfoed, fast på vej ind til mødet med finansminister Bjarne Corydon (S).
- Den her forhandlingsstil med, at regeringen tror, at den kan aftale al ting med ét parti ud af en række forligspartier, og så skal vi andre bare stille her, klappe hælene sammen og sige ja og amen til det. Den går bare ikke, siger han.
Spørgsmål: Men det er jo med jeres venner i Venstre?
- Ja, men det er en uacceptabel måde at gøre det på. Det er ikke god stil, siger Lars Barfoed.
Han er især vred over, at Venstre og regeringen er blevet enige om at hæve bundskatten med 0,28 procentpoint for at finansiere en afskaffelse af brændeafgiften.
Selvom partiet længe har kæmpet indædt for at slippe af med brændeafgiften, så vil partiet ikke være med til at hæve bundskatten til at finansiere aftalen. Pengene må findes et andet sted, siger Barfoed, der ser frem til en nærmere orientering af finansministeren.
- Som vi forstår det, er det sådan, at den grønne check, en tredjedel tror jeg, skal bidrage til finansieringen. Men der forslår vi, at så kan man lige så godt fjerne hele den grønne check. Den blev jo i sin tid indført for at kompensere for nogle afgifter, der ikke er der længere.
- Det vil have en større samfundsøkonomisk effekt. Det vil nemlig øge arbejdsudbuddet i modsætning til at hæve bundskatten, der begrænser arbejdsudbuddet, siger han.
