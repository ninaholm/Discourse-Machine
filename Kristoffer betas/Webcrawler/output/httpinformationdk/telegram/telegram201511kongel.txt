Det Kongelige Teater skal ud i landet og på slankekur
Ny politisk aftale sætter fokus på, at Det Kongelige Teater skal være mere synlig uden for København.


 Det Kongelige Teater skal i langt højere grad ud af hovedstaden og ud til resten af danskerne. Det står klart, efter et bredt flertal af Folketingets partier har indgået en treårig aftale om teatrets fremtid.
Aftalen præsenteres tirsdag.
I modsætning til den eksisterende aftale om Det Kongelige Teaters rammevilkår står teatrets forpligtigelse til at turnere rundt i landet som en del af definitionen af teatrets kerneydelser.
I aftalen står også, at Det Kongelige Teater gennem turnéer rundt på landets scener og samarbejde med andre teatre skal spille en meget aktiv rolle i at udvikle scenekunsten i hele Danmark.
- Det Kongelige Teater er hele Danmarks teater. Dyrt, men dejligt, siger kulturminister Bertel Haarder (V).
- Med aftalen understreger vi tilliden til, at teatrets ledelse sørger for, at teatret også i fremtiden leverer kunst af høj kvalitet og stor variation - ikke bare i hovedstaden men også i og til glæde for resten af landet, siger han.
De nye opgaver til trods fortsætter den slankekur af Det Kongelige Teaters budget, som også blev vedtaget under den tidligere regering. Frem mod 2019 vil teatrets budgetter skrumpe 35 millioner årligt.
Trods den stramme økonomi glæder Socialdemokraternes kulturordfører, Mogens Jensen, over, at aftalen er kommet i hus med et bredt flertal.
- Det Kongelige Teater er økonomisk udfordret de kommende år blandt andet på grund af Venstres nedskæringer, men vi er med til at pege på områder i administrationen og driften af teatret, hvor vi tror, der kan findes midler til mere kunstnerisk indhold, siger han.
Mogens Jensen påpeger samtidig, at Det Kongelige Teater nu også kan komme ud til danskerne uden for København gennem tv-transmissioner og live-biografvisninger.
- Herudover har vi også sikret, at teatret fortsat skal have fokus på forestillinger og aktiviteter for børn og unge, siger han.
