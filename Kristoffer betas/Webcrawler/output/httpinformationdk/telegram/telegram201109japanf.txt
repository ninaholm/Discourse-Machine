Japan får økonomisk høg som finansminister
Forsigtig og konservativ mand skal ifølge japanske medier passe på Japans finanser. Udnævnelsen kommer fredag.


 Japans nye premierminister, Yoshihiko Noda, udnævner Katsuya Okada som ny finansminister. Det skriver japanske medier.
Okada beskrives som en mand, der er lige så økonomisk konservativ som Yoshihiko Noda, som selv har været finansminister og er kendt som en strammer.
Det ventes, at Noda, der tidligere på ugen blev valgt som premierminister, præsenterer sin regering fredag.
Okada får finansministerposten på et tidspunkt, hvor verdens tredje største økonomi, nemlig Japans, står over for store udfordringer.
Blandt andet har Japan en kæmpe gæld, og samtidig skal landet i gang med en kæmpe genopbygningsopgave efter jordskælvet, tsunamien og atomulykken i marts.
Katsuya Okada er 58 år og generalsekretær i det regerende Det Demokratiske Parti. Han har tidligere været partiets leder og også tidligere været udenrigsminister.
Han har også været embedsmand i handelsministeriet i Tokyo.
Okada er kendt for at være en "ren" politiker med et image som seriøs.
