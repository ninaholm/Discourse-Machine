Fagforeningsboss: Gør det lettere at genvinde dagpenge
De nye tal for akutjob får fagbevægelsen til endnu en gang at presse på for ændringer i dagpengereformen.


 Dobbelt så mange danskere end hidtil antaget løber tør for dagpenge i 2013. Og det vækker furore i fagbevægelsen.
Trods de nye beregninger afviser beskæftigelsesminister Mette Frederiksen (S) at ændre på den dagpengereform, som den tidligere regering står bag.
Men nu forsøger fagbevægelsen endnu engang at få regeringen til at ændre på et af elementerne i reformen, nemlig genoptjeningskravet.
Reformen har nemlig gjort det sværere at generhverve retten til dagpenge, hvis man først er løbet tør.
Nu kræver det et helt års arbejde, før man igen kan få dagpenge, og det er for meget, mener Bente Sorgenfrey, formand for FTF, der er hovedorganisation for blandt andre sygeplejersker og lærere.
- Der er både sygeplejersker og skolelærere, der mister dagpengene i første halvår. Mange af vores medlemmer har svært ved at få fodfæste igen, fordi den offentlige sektor skærer ned, siger hun.
Ifølge FTF-formanden er det afgørende, at de personer, der mister dagpengene, kan gøre sig håb om at komme ind i systemet igen, for eksempel ved at sammenstykke vikariater.
- Et års genoptjening er for voldsomt i en krisetid, siger Bente Sorgenfrey.
Bente Sorgenfrey mener i øvrigt, at arbejdsgiverne har et stort ansvar for at skaffe job til de ledige.
Både de offentlige og private arbejdsgivere har forpligtet sig til at skaffe 12.500 såkaldte akutjob inden sommer. Antallet af opslåede akutjob var ved årsskiftet nået op på 5709.
Og onsdag kom det så frem, at op til 23.000 personer kan falde ud af dagpengesystemet i første halvår.
Hidtil har regeringen ventet, at 7000-12.000 ledige var i risiko for at miste deres dagpengeret.
- Frem for at skælde beskæftigelsesministeren ud for de tal så synes jeg, arbejdsgiverne bør komme med de job, som de har lovet, siger Bente Sorgenfrey.
