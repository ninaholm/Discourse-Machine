Nu er der 31 ghettoområder i Danmark
Antallet af ghettoer er faldet, og det er ifølge by- og boligministeren udtryk for, at kurven er knækket.


 Der er to færre boligområder på den såkaldte ghettoliste, så der nu er i alt 31 områder i Danmark, der kan betegnes som en ghetto.
Det viser den årlige opgørelse fra regeringen.
Fem nye boligområder er kommet til på listen. Det drejer sig om Lundtoftegade, Degnegården og Sjælør Boulevard i København, Karlemoseparken i Køge og Præstebakken/Syrenparken i Esbjerg.
Syv områder er derimod forsvundet fra listen. Her er der tale om Aldersrogade i København, Nivåhøj i Fredensborg, Ladegårdsparken i Holbæk, Solbakken i Odense, Nørager/Søstjernevej i Sønderborg, Løget By i Vejle og området omkring Glarbjergvej i Randers
Ifølge minister for by, bolig og landdistrikter Carsten Hansen (S) skyldes faldet antallet af dømte personer, men der kan også spores en positiv udvikling helt generelt i de udsatte boligområder i forhold til beskæftigelse og indkomst, lyder det fra ministeren.
- Det er en rigtig god nyhed, at det nu ser ud til, at vi har knækket kurven. Regeringen har gjort en massiv indsats for at skabe gode boliger, tryghed og fællesskab i de udsatte boligområder, og den indsats ser nu ud til at virke, siger Carsten Hansen i en pressemeddelelse.
- Selv små forbedringer i antallet af beboere med tilknytning til arbejdsmarkedet gør en forskel. Det er det allervigtigste for et boligområde, at så mange af beboerne som muligt har noget meningsfyldt at stå op til om morgenen, siger han.
Ghettolisten opgøres på baggrund af fem kriterier, hvoraf mindst tre skal være opfyldt.
De fem kriterier handler om et områdes tilknytning til arbejdsmarkedet, antallet af indvandrere og efterkommere fra ikke-vestlige lande, antal dømte for overtrædelse af straffeloven, våbenloven og lov om euforiserende stoffer, uddannelsesniveau og indkomst.
Kriterierne blev justeret i foråret, hvilket dengang betød, at antallet af boligområder på listen gik fra 40 til 33.
