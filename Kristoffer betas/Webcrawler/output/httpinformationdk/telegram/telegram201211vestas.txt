Vestas-krise skræmmer vindmøllekunder væk
Nye fyringsrunder og en usikker fremtid rammer hårdt: Kunderne ser sig om efter andet end Vestas-møller.


 Kunderne hos vindmøllegiganten Vestas er så frustrerede over krisen i selskabet, at de søger efter andre leverandører.
Det er udsigten til en omfattende restrukturering af Vestas og fyringer af yderligere 3000 medarbejdere, som får kunderne til at holde igen:
Vestas-kunderne tør ganske enkelt ikke at kaste penge efter en vindmølle med 20 års levetid, når selskabets fremtid er så usikker, skriver Børsen.
- Det er et stort problem, hvis man ikke er helt sikker på, hvor firmaet går hen, og hvad det vil levere.
- Vi kan ikke lægge ordrer for flere hundrede millioner kroner, hvis man ikke er sikker på, om der bliver leveret, siger Charlotte Valeur Adu, der sidder i bestyrelsen for Vestas-kunden Renevable Energy Generation, til Børsen.
Det sker sjældent, at kunder står frem med disse bekymringer. Børsen har været i kontakt med flere kunder, og en af vindmølleproducents store kunder jagter i øjeblikket alternativer til Vestas.
- Vi ved ingenting om, hvad der foregår. Det er afgørende for os, når vi indgår aftaler om vindmølleprojekter, der skal holde 20-25 år frem i tiden.
- Vi har ingen dialog med Vestas. Vi ser i dag efter alternative leverandører, siger den anonyme Vestas-kunde til Børsen.
Onsdag præsenterede Vestas et skuffende underskud på cirka 1,2 milliarder kroner før skat i selskabets regnskab for tredje kvartal. Samtidig meldte vindmøllegiganten ud, at selskabet skærer yderligere 3000 stillinger mere væk inden udgangen af 2013.
På nuværende tidspunkt har Vestas reduceret antallet af medarbejdere med omkring 3700, så man er nået ned på omkring 19.000 medarbejdere på verdensplan.
Flere analytikere siger til Børsen, at Vestas har et alvorligt problem over for kunderne.
