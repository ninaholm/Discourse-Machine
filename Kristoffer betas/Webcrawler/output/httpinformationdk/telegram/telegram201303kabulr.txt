Kabul ramt af eksplosion under USA-ministers besøg
Eksplosion og ildkampe i Kabul, mens den amerikanske forsvarsminister, Chuck Hagel, er i Afghanistan.


 En selvmordsbomber har tidligt lørdag morgen dansk tid slået til i nærheden af forsvarsministeriet i den centrale del af Afghanistans hovedstad, Kabul. Det skriver de internationale nyhedsbureauer.
Efter eksplosionen er der udbrudt ildkamp i området. Der er ingen umiddelbare meldinger om døde eller sårede.
USA's nye forsvarsminister, Chuck Hagel, befinder sig netop nu i Afghanistan på sit første officielle udlandsbesøg som nyslået minister. Han landede fredag, skriver New York Times.
En talsmand for den Nato-ledede Isaf-styrke siger, at Hagel ikke var i nærheden af eksplosionen.
Vietnamveteranen og republikaneren Hagel blev i sidste uge taget i ed som forsvarsminister. Det skete ved en kort ceremoni bag lukkede døre i hovedstaden Washington DC. Han har afløst Leon Panetta på posten.
