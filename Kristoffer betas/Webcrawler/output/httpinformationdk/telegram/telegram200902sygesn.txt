Syge snydes for sammenhængende behandling



 Samarbejdet mellem praktiserende læger, sygehuse og kommuner halter, og det går ud over de syge. I en bemærkning til en undersøgelse fra Rigsrevisionen kritiserer statsrevisorerne, at regeringens og regionernes løfte om sammenhængende patientforløb endnu ikke fungerer i praksis.
 Statsrevisorerne skriver, at det er utilfredsstillende, at der fortsat eksisterer en række barrierer for et sammenhængende patientforløb. 
 I bemærkningen hedder det, at problemerne blandt andet skyldes mangelfuld it-kommunikation mellem lægerne, sygehusene og kommunerne. Desuden kritiseres det, at de praktiserende læger ikke i tilstrækkelig grad er forpligtet til at understøtte sammenhængende patientforløb gennem deres overenskomst.
 Revisorerne mener, at sammenhæng i patientforløb er så væsentligt, at Rigsrevisionen inden for et par år bør følge op på udviklingen.

