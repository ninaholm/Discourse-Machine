EU-ministre holder en uges pause i møde om bankunion
EU-lande er enedes om nogle af de store linjer i nye regler for bankafvikling. Men mange detaljer mangler.


 EU-landenes økonomi- og finansministre har kort efter midnat afbrudt deres forhandlinger om nye regler for afvikling af banker i den kommende europæiske bankunion.
- Formanden har sendt os hjem. Fremskridt, endnu ikke løsninger. Masser af arbejde endnu, og så mødes vi igen om en uge, skriver økonomiminister Margrethe Vestager (R) på Twitter.
Både EU's kommissær for det indre marked, Michel Barnier, og den litauiske finansminister, Rimantas Sadzius, der leder forhandlingerne på vegne af EU-formandskabet, understreger på et pressemøde begge, at der stadig mangler meget arbejde.
Men Sadzius siger, at der er enighed om de generelle principper.
- Vi har ikke nogen færdig aftale på bordet, som vi kan offentliggøre. Men vi har generelle principper, som alle ser ud til at kunne acceptere, (...) og som vi kan bruge som udgangspunkt for at bygge resten af bygningen.
Ifølge Ritzaus oplysninger er ministrene ved at have fundet hinanden på to områder:
Det gælder spørgsmålet om forholdet mellem eksisterende nationale fonde og en ny fællesfond, der skal bruges til at betale for afvikling af nødstedte banker.
Og det gælder det retslige grundlag for dén løsning.
Der tegner sig en model, hvor man over en periode på 10 år gradvist indfaser den fælles fond, der skal være fuldt funktionsdygtig fra 2026 med en samlet pulje på 410 milliarder kroner. I samme periode nedtrappes anvendelsen af de nationale fonde.
Men det er for eksempel stadig ikke endeligt afklaret, hvilken rolle henholdsvis EU-Kommissionen og medlemslandene skal spille i alle dele af beslutningsproceduren for den kommende afviklingsstyrelse.
Selve beslutningsproceduren og stemmereglerne er heller ikke afklaret.
Og et af de helt store spørgsmål er stort set ikke blevet drøftet endnu, nemlig hvor man i den 10 år lange indfasningsperiode skal finde penge til bankafvikling, hvis der ikke er penge nok i de nationale fonde, og den fælles fond endnu ikke er fyldt op.
Det sidste ventes at blive hovedpunkt på et formøde blandt de 17 eurolandes økonomi- og finansministre, som formentlig mødes i Bruxelles tirsdag den 17. december forud for næste møde blandt alle EU-landenes ministre den 18. december.
