EU-Parlamentet vil ikke droppe rejsecirkus



 Endnu et forsøg på at få sat en stopper for EU-Parlamentets omkostningskrævende og miljøskadelige rejseri mellem Bruxelles og Strasbourg er slået fejl.
 Denne gang er det europaparlamentarikerne selv, som i stor stil har undladt at skrive under på en erklæring om, at alle møder i fremtiden bør holdes i Bruxelles.
 Hvis over halvdelen af EU-politikerne havde skrevet under, ville ønsket om et rejsestop gå videre til behandling hos EU-Kommissionen og EU's medlemslande. Men da blot 286 af Europaparlamentets 785 medlemmer har sat sin signatur på erklæringen, ryger den i stedet i skraldespanden.
 - Det er dybt skuffende, at der ikke er mere politisk mod til at ændre ved dette bizarre spild af EU-borgernes skattepenge, siger Hanne Dahl, medlem af EU-Parlamentet for Junibevægelsen.
 Samtlige 14 danske EU-parlamentarikere har skrevet under på erklæringen.
 Hver måned holder parlamentet et fire dage langt møde i Strasbourg. Ordningen koster de europæiske skatteborgere mere end 1,5 milliarder kroner om året, mens miljøet belastes med mange tusinde ton CO2 på grund af transporten.
