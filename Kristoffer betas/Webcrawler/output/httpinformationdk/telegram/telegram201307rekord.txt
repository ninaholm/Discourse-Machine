Rekordmange unge optaget på videregående uddannelser
Antallet af nye studerende slår rekord for tredje år i træk. Uddannelsesministeren jubler.


 Tirsdag formiddag bliver spændingen for i år udløst. Og for 63.525 unge vil det gå godt. De kan fortsætte ferien eller sommerferiejobbet med bevidstheden om, at de er optaget på en videregående uddannelse efter sommerferien.
Det er fire procent flere end i 2012, hvor der også blev sat rekord.
Og uddannelsesminister Morten Østergaard (R) er en glad mand.
- Jeg er fantastisk glad for, at vi nu kan byde 63.525 unge velkommen på en uddannelse. De får det brev de havde håbet på, og vi sætter endnu engang rekord i optaget til de videregående uddannelser i Danmark, siger ministeren og fortsætter:
- Det betyder at vi er kraftigt på vej i retning af de 60 procent af en ungdomsårgang, som det er vores ambition skal have en videregående uddannelse og dermed med flere længder blive den bedst uddannede generation i Danmark nogensinde, siger han.
Den rekordstore søgning til de videregående uddannelser betyder dog samtidig, at flere har fået afslag. I alt er 20.654 ansøgere ikke blevet optaget på en af de uddannelser, de har søgt. Men det er der råd for, siger Morten Østergaard.
- Jeg vil opfordre til, at man går ind og kigger på listen over de ledige pladser, for der er faktisk muligheder for at komme i gang, selvom man ikke blev optaget i første omgang, siger uddannelsesministeren.
Otte procent flere studerende bliver i år tilbudt optag på erhvervsakademiuddannelserne. Universiteterne tilbyder samlet set fem procent flere optag end i 2012, mens professionshøjskolerne fastholder sidste års høje optag.
De største stigninger i optaget finder man på Erhvervsakademi Kolding med 24 procent, Erhvervsakademi Dania med 18 procent, Aalborg Universitet med 16 procent, Copenhagen Business Academy med 12 procent og Erhvervsakademi Sjælland med 11 procent.
De adgangsgivende karaktergennemsnit kan findes på uddannelsesministeriets hjemmeside på adressen www.fivu.dk/optag efter klokken 00:01 natten til tirsdag.
