Bispekandidat vil have kvindelige provster



 Der er mange kvindelige præster, men få kvindelige provster i Københavns Stift. Kun en enkelt af stiftets 11 provster er en kvinde. Det vil en af de seks bispekandidater, Kaj Bollmann, ændre på snarest muligt, hvis han bliver biskop.
 - Vi har rigtigt mange kvalificerede kvindelige præster, og det er for dårligt, at vi står så svagt i forhold til adskillige andre stifter, når det gælder kvinder som provster, siger han.
 Hvis Bollmann bliver biskop, vil han derfor opfordre kvinder til at søge de kommende ledige provstestillinger. Ifølge Bollmann kan kvindelige provster f.eks. være med til at "skærpe blikket i forhold til kollegial forskelsbehandling". 
 - Jeg tror da, de mandlige provster er opmærksomme, men kvindelige præster, der selv måske har oplevet dårlig kollegial behandling, vil have mere umiddelbar forståelse for sådanne sager, siger Bollmann.
 Han mener, at fuld lighed mellem mænd og kvinder i kirkens embeder ikke er en realitet, før det også kan ses på ledelsesplan.
 Kun to af folkekirkens 10 biskopper i Danmark er kvinder. Ved det igangværende bispevalg til København stift er der fem mandlige og en kvindelig kandidat. Bollmann havde gerne set flere kvindelige kandidater, selv om han selvsagt anbefaler vælgerne - præster og menighedsrådsmedlemmer - at stemme på ham selv.
 - Lige præcis en kvindelig biskop synes jeg dog godt kan vente, til næste gang der er valg, lyder det fra Bollmann.

