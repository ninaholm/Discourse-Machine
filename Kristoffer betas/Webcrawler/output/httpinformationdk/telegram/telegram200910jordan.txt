Jordaner idømt 15 års fængsel for æresdrab



 En domstol i Jordan har idømt en 21-årig mand 15 års fængsel for æresdrab. Manden dræbte sidste år sin søster, fordi hun angiveligt havde en udenomsægteskabelig affære, oplyser domstolen.
 Manden blev i maj 2008 anklaget for overlagt drab, efter at han havde dolket sin 18-årige søster 26 gange med en kniv. Årsagen til drabet var, at søsteren "levede og sov med en anden mand", oplyser domstolen mandag.
 - Den tiltalte hævdede, at han ønskede at rense familiens navn, men retten fandt ikke grund til at omstøde eller reducere dommen, idet han havde forudgående kendskab til affæren og besluttede at planlægge drabet, siger en repræsentant for domstolen.
 Ifølge den jordanske straffelov kan en tiltalt, der "overrasker sin hustru eller en nær, kvindelig slægtning" i utroskab og derfor dræber denne, påberåbe sig, at der var tale om et æresdrab. Den mulighed bortfalder, hvis drabet ikke sker i affekt, men i stedet er planlagt over en længere periode.
 Hvert år bliver der begået mellem 15 og 20 æresdrab i Jordan til trods for myndighedernes bestræbelser på at komme denne praksis til livs. I år er der hidtil blevet meldt om 16 æresdrab i Jordan.
