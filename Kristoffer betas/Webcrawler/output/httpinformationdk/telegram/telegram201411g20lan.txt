G20-lande vil udrydde ebola
Ebola-epidemien skal "udryddes" siger medlemslandene i G20 i en erklæring fra topmødet i Brisbane.


 G20-landenes ledere forpligter sig i en erklæring fra topmødet i Brisbane i Australien til at "udrydde" ebolaepidemien.
- Medlemslandene i G20 er forpligtet til at gøre, hvad der er nødvendigt for at sikre, at de internationale bestræbelser kan udrydde udbruddet af ebola, ligesom de på mellemlang sigt vil tage sig af de økonomiske og humanitære omkostninger ved udbruddet, hedder det i erklæringen fra topmødet i Brisbane.
Der var dog ingen forpligtende økonomiske løfter på området.
Det er især USA og EU, som har presset på for, at topmødet også skulle bruges til at få stoppet spredningen af ebola.
- G20 vil støtte kampen mod ebola bilateralt, regionalt og multilateralt og i partnerskab med private nødhjælpsorganisationer, hedder det.
 Det officielle dødstal for den hærgende ebolaepidemi har passeret 5000.
Det dødelige virus hærger særligt i de tre vestafrikanske lande Sierra Leone, Liberia og Guinea.
FN's generalsekretær har i Brisbane opfordret internationale hjælpeorganer til at handle mere konkret i kampen mod sygdommen.
- Jeg vil også gerne understrege, at det er nødvendigt at intensivere de internationale reaktioner på udbruddet af ebola i Vestafrika, siger han.
Der er sket "en stor stigning" i antallet af tilfælde i Sierra Leone, og nye brændpunkter for udbrud dukker hele tiden op, og derfor er der behov for udrykningshold, som hurtigt kan nå frem og bringe smitten under kontrol.
Ud af de i alt 5160 personer, der ifølge WHO er døde af ebola, er kun 13 af dødsfaldene sket uden for Liberia, Guinea og Sierra Leone. Det gælder Nigeria, Senegal, Mali, USA og Spanien.
