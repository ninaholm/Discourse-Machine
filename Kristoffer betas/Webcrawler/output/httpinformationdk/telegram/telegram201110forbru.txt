Forbrugere vil kende lobbyisters løn og magt
Det skal være et krav, at virksomheder at oplyser, hvor meget de bruger på lobbyister, mener Forbrugerrådet.


 Statsminister Helle Thorning-Schmidt (S) ser ud til at kunne samle flertal for, at lobbyister frem over skal registrere sig, hver gang de mødes med en politiker på Christiansborg.
Men det er ikke nok, mener Forbrugerrådet, der er forbrugernes vagthund over for virksomheder og myndigheder.
Forbrugerrådets direktør, Rasmus Kjeldahl, kalder registret over lobbyister et skridt i den rigtige retning, men han peger på, at lobbyisters kontakter til embedsmænd også bør registreres.
Samtidig bør virksomhederne pålægges at oplyse, hvor mange penge de bruger på at betale lobbyister for at fremme virksomhedens interesser.
- Det er en uskik, at man kan følge transmissionerne fra møderne i Folketinget direkte i tv, men kan ikke følge alt det, som virkeligt påvirker beslutningsprocesserne, siger Rasmus Kjeldahl.
Han mener, at borgerne har krav på at vide, hvor mange penge virksomhederne bruger på at aflønne lobbyister.
- Det vil formentlig flytte mere magt over på den folkelige side, og vi får formentlig lige taget toppen af de værste lobbymetoder fra den værste del af lobbyindustrien, siger Rasmus Kjeldahl.
Ud over et register over, hvem lobbyisterne mødes med, skal danskerne også have oplyst, hvilke oplysninger fra lobbyister som indgår i de enkelte lovforslag, mener Forbrugerrådet.
Socialdemokraterne har ifølge Berlingske opbakning fra et flertal af medlemmerne af Folketingets Præsidium til at indføre lobbyregistret.
Ifølge Socialdemokraternes gruppeformand, Mogens Jensen, er der behov for at skabe mere åbenhed om lobbyismen i Danmark i takt med, at antallet af lobbyister hos interesseorganisationer og public affairsfirmaer er steget markant de seneste år.
