Connie H.: Vigtig første melding fra Obama



 Det er en meget vigtig politisk melding fra den kommende præsident Barack Obama, når han lover, at USA vil engagere sig stærkt i spørgsmålet om global opvarmning.
 Klima- og energiminister Connie Hedegaard (K) glæder sig over det utvetydige budskab, Obama i dag sender til amerikanske guvernører.
 - Det er nye toner derovrefra. Obama siger, at klimaforhandlingerne bliver et af de emner, der får høj prioritet, så snart han træder ind i embedet. Der har jo været megen tvivl om, hvorvidt han på grund af finanskrisen og andre ting kunne få klimaet så højt op på dagsordenen, men det må man bestemt tro med den meget positive melding, siger Connie Hedegaard.
 Hun hæfter sig ved det strategiske perspektiv i Obamas erklæring om, at USA skal hjælpe med at lede verden i kampen mod klimaforandringer.
 - Jeg har gennem årene undret mig over, at USA ikke engagerer sig stærkere i dette. Nu hører jeg Obama sige: Ja, USA har en særlig rolle i det her, USA må være med til at påtage sig lederskab i verden, pointerer Hedegaard.
