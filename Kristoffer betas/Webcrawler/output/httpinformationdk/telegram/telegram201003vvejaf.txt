V: Vejafgifter for lastbiler må udsættes



 Lastbiler kommer tidligst til at betale vejafgifter i 2012. Regeringspartiet Venstre opgiver nu planen om, at lastbiler fra 2011 skulle blive de første køretøjer, der betaler for at køre på de danske veje.
- Det er min opfattelse, at det ikke er muligt at finde og implementere det system, der kan opkræve kørselsafgifter for lastbiler, til 2011. Derfor er det vores holdning, at vi skal skynde os langsomt. Vi skal bruge den tid, der skal til, for at finde det rigtige system, siger Venstres trafikordfører, Kristian Pihl Lorentzen.
Regeringen besluttede med sin trafikplan sidste år at indføre kørselsafgifter. Planen var, at lastbiler skulle betale for at køre på vejene fra 2011, men personbiler kunne forvente en regning fra 2015. Siden har regeringen udsat kørselsafgifter for personbiler på ubestemt tid, da der endnu ikke findes et system, der kan opkræve afgifter på den måde, som regeringen ønsker. Tanken er at bruge et satellitbaseret system, der afregner en afgift efter hvor og hvornår, man kører.
Nu erkender Venstres trafikordfører, at tidsplanen for kørselsafgifter for lastbiler også skrider. Men det kan ifølge Kristian Pihl Lorentzen være en fordel.
- En positive effekt er, at transporterhvervet er meget trængt, så set i det lys gør det ikke noget, at vi kommer hen i 2012, inden vi begynder at opkræve den her afgift, siger trafikordføreren.
Lastbilsafgiften skulle allerede fra 2011 have bidraget med 500 millioner kroner om året til at finansiere regeringens skattereform. Selv om afgiften bliver udsat, skal pengene i kassen, fastholder Venstre.
- Det skal opkræves senere. Så må man fordele ud på de efterfølgende år. Det er ikke sådan, at vi forærer noget væk, siger Kristian Pihl Lorenzen.
