Finansrådet: EU-forslag bliver dyrt for danske bankkunder
EU-Kommissionens forslag om nye regler for risikobetonede handler vil koste bankkunderne, vurderer Finansrådet


 Det bliver dyrere at være bankkunde, hvis EU-Kommissionen får vedtaget sit forslag om at forbyde risikobetonede handler, der foregår alene for, at bankerne selv kan tjene penge.
Sådan lyder vurderingen fra pengeinstitutternes brancheforening, Finansrådet.
- Det bliver dyrere at være bankkunde, og det øger ikke den finansielle stabilitet, siger Finansrådets vicedirektør Louise Mogensen til Ritzau.
- Tværtimod indfører det nogle bebyrdende krav og regler omkring bankernes komplicerede produkter, som skal adskilles i et selvstændigt selskab, tilføjer hun.
EU-Kommissionens forslag vil gælde for samtlige EU-lande og komme til at omfatte Europas omkring 30 største banker - efter Finansrådets vurdering også Danske Bank og Nordea.
Forslaget gør det forbudt for bankerne på egne vegne at handle med de mest risikable finansprodukter alene for at skabe profit for banken selv.
Forslaget er et forsøg på at styrke den finansielle stabilitet, så man i fremtiden kan styre uden om flere finansielle kriser. Men Louise Mogensen mener, at EU-Kommissionen har taget det forkerte værktøj i brug for at bygge værnet.
- Hvis vi bruger erfaringen og ser på, hvor det var, der var problemer under krisen, så var det i den traditionelle ind- og udlåns-del af forretningen. Det har været bankernes udlån til især ejendomme, der har været et problem.
- Det her forslag havde ikke ændret noget ved finanskrisen i forhold til de danske banker. Selvfølgelig skal vi lære noget af krisen, men det har man også gjort, siger hun og henviser til skærpelse af kapital- og likviditetskravene og de nye bank-afviklingskrav.
EU-Kommissionen sigter mod, at de nye regler kan være forhandlet på plads, så de kan træde i kraft fra 2017.
