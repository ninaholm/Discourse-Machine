Europa fejler på transporten



 EU-Kommissionen udsendte i dag sine store, strategiske fremtidsvisioner for transporten i Europa, men de møder bitter kritik fra miljøorganisationer.   
 - Hvis det her er strategien, der skal modarbejde den hastigt stigende forurening, trafikpropper og ulykker som følge af transport, så har vi et stort problem: Den ridser ikke engang i overfladen, udtaler Jos Dings, direktør i den europæiske paraplyorganisation Transport og Miljø, der kæmper for grøn transport. 
 Kommissionen indkredser seks hovedproblemer og centrale opgaver for fremtidens transport på kontinentet, men medgiver, at den ikke lægger noget "detaljeret program over politiske foranstaltninger" på bordet.
 Det får også klimaaktivisterne i Greenpeace op af stolen med tung kritik:
 - Officielle data fra EU viser, at skaden på klimaet fra biler, fly og skibe vokser. Alligevel fejler kommissionen med at erkende behovet for at sætte mål for emissioner i transporten, udtaler Franziska Achterberg, transportpolitisk rådgiver i organisationen.
 Brancheorganisationen Dansk Transport og Logistik, der samler det danske transporterhverv, glæder sig dog over kommissionens visionspapir: 
 - Den lægger fint op til en bred debat om de udfordringer, som fremtidens transport står overfor: Trafikale og transportmæssige konsekvenser af høje vækstrater, trængsel, energieffektivitet, miljø, forurening og teknologisk udvikling, udtaler administrerende direktør Erik Østergaard.
