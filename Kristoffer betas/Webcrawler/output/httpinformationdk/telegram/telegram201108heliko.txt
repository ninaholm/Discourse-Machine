Helikopterhavari i Grønland.
Mandag aften har en af Forsvarets helikoptere foretaget en nødlanding på vandet ved Grønnedal i Grønland.


  Mandag aften er en helikopter af typen Lynx havareret i Grønland, oplyser Grønlands Kommandoen. Ingen er kommet noget til.
Ulykken skete under anflyvning til inspektionsskibet Hvidbjørnen, som ligger til kaj ved Grønlands Kommandoen i Grønnedal, Kangilinnguit, i Sydgrønland.
 Af endnu ukendte årsager måtte helikopteren foretage en nødlanding på vandet på skibets styrbords side.
Helikopteren holder sig umiddelbart flydende, og samtlige tre besætningsmedlemmer og to passagerer er blevet reddet op på kajen i god behold, oplyser Forsvarskommandoen.
 Årsagen til ulykken, der fandt sted klokken 16.16 lokal tid, er endnu ikke fastlagt, men forsvarets havarikommission går nu i gang med at undersøge hændelsen.
Grønlands Kommandoen vil i samarbejde med Hvidbjørnen forsøge at forhindre helikopteren i at synke helt, indtil nærmere instrukser fra havarikommissionen foreligger.
Grønndal ligger i bunden af Arsukfjorden.
