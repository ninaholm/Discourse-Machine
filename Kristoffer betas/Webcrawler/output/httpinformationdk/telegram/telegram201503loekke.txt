Løkke: Venstre er klar til at forhandle om landbruget
Det er flere måneder siden, at VKO fremlagde pakke til landbruget, siger Løkke efter nyt udspil fra regeringen


  De danske landmænd skal have lov til at gøde mere. De skal have flere svin pr. hektar, og så skal randzoner fjernes.
Det er nogle af hovedpunkterne i den plan med 16 konkrete punkter, som Venstre, Dansk Folkeparti og De Konservative har lagt frem for dansk landbrug. Og hvis regeringen vil forhandle om landbrugets vilkår, så møder Venstre gerne op.
Det siger Lars Løkke Rasmussen (V), efter at statsminister Helle Thorning-Schmidt (S) tirsdag lancerede et nyt udspil, der skal hjælpe de trængte danske landmænd.
Regeringen vil først og fremmest målrette 850 millioner kroner til investeringer i moderne kvæg- og svinestalde.
Pengene kommer fra Landdistriktsprogrammet, der primært består af EU-midler. Der er med andre ord ikke tale om, at regeringen finder nye penge til landbruget ved at skære andre steder eller øge skatterne.
Men nu vil man målrette en del af pengene til et bestemt formål.
- Jeg vil gerne kvittere for statsministerens oplæg omkring landbrug, omend det noget snævert fokuserer på landdistriktsmidler, siger Lars Løkke Rasmussen i Folketingets spørgetime og tilføjer:
- Det er nogle måneder siden, at jeg her i spørgetimen spurgte til, om tiden ikke snart var kommet til, at vi gjorde noget egentligt i forhold til et landbrug, som faktisk er presset i knæ.
- Vi har fremlagt et 16 punkts-program. Hvis regeringen har lyst til at diskutere det med os på et tidspunkt, så vi kan give vores landbrug nogle egentlige konkurrencemæssige forbedringer, så stiller vi meget gerne op til det, siger Lars Løkke Rasmussen.
Regeringen håber, at et flertal i Folketinget vil bakke op, når fødevareminister Dan Jørgensen (S) om kort tid indkalder til forhandlinger.
- Det er hårde tider for landbruget, men de investeringer, der kommer ud af den her indsats, gavner væksten og konkurrenceevnen for sektoren på lang sigt, siger Dan Jørgensen.
