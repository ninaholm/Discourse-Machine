Ny Facebook-version vil ind på arbejdspladserne
Ifølge Financial Times arbejder Facebook på et nyt og mere erhvervsorienteret, socialt netværk.


 Facebook arbejder angiveligt på en ny version af det populære sociale netværk, som får navnet ’Facebook at Work’.
Det skriver den amerikanske avis Financial Times ifølge nyhedsbureauet AFP mandag.
Ifølge Financial Times er inspirationen til den nye Facebook-version fundet hos et andet socialt netværk: LinkedIn. Modsat Facebook er LinkedIn et erhvervsorienteret, socialt netværk, og det marked ønsker Facebook også at konkurrere på.
»Facebook arbejder i al hemmelighed på en ny hjemmeside kaldet ’Facebook at Work’, som tillader brugerne at chatte med kolleger, opbygge kontakt med professionelle samarbejdspartnere og udveksle dokumenter med hinanden,« skriver Financial Times.
I oktober fremlagde Facebooks grundlægger og chef, Mark Zuckerberg, en plan om at investere i fremtiden frem for i kortsigtede projekter. I den forbindelse sagde Zuckerberg ifølge AFP.
»Vi vil fortsat forberede os på fremtiden ved at investere aggressivt, forbinde folk, forstå verden og bygge fremtidens generation af computer-platforme. Vi har en lang rejse foran os,« sagde Mark Zuckerberg.
Det er kun en måned siden, at Facebook også færdiggjorde opkøbet af taleapplikationen WhatsApp, som kostede Facebook omkring 1,5 billioner dollar.
