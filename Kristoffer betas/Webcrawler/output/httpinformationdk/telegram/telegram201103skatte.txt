Skattelettelser kan koste 90.000 ansatte
K vil slanke det offentlige for få råd til skattelettelser. Prisen kan blive 90.000 færre ansatte, frygter S.


 De Konservatives forslag om skattelettelser for 35 milliarder kroner kan koste mellem 85.000 og 90.000 offentligt ansatte deres arbejde.
Ifølge et svar fra finansminister Claus Hjort Frederiksen (V) til Folketingets Finansudvalg vil det nemlig være prisen, hvis pengene til skattelettelserne alene skal findes på lønsummen.
Socialdemokraternes socialordfører, Mette Frederiksen, mener derfor, at regeringspartiet skylder en forklaring på, hvor milliarderne skal komme fra.
- De Konservative har åbent sagt, at de ønsker nye skattelettelser for 35 milliarder kroner, der skal finansieres ved at skære i den offentlige sektor. De nye beregninger fra Finansministeriet viser, at det vil medføre 85.000-90.000 færre offentligt ansatte, siger Mette Frederiksen.
Hun mener, at det vil have voldsomme konsekvenser for den offentlige velfærd, hvis så mange skal fyres.
- Derfor skylder De Konservative en forklaring på, hvor de tusindvis af offentligt ansatte skal fyres. Er det på hospitalerne, i folkeskolen eller på plejehjemmene, at folk skal fyres, og pengene til nye skattelettelser skal skaffes, siger Socialdemokraternes socialordfører.
De Konservatives politiske ordfører, Carina Christensen, afviser dog at sætte kroner og øre på, hvor milliarderne skal findes.
- Vi mener, at der kan hentes en del på lønsummen ved, at der bliver færre offentlig ansatte. Men det er ikke sådan, at vi siger, at der skal fyres 90.000 offentligt ansatte, siger Carina Christensen.
Hun henviser til, at der under alle omstændigheder årligt er 60.000 offentligt ansatte, som stopper ved naturlig afgang.
Desuden foreslår K at finde pengene ved at nedlægge regionerne, målrette offentlige ydelser til de svageste grupper, indføre mere brugerbetaling samt reducere overførselsindkomsterne.
Og så lægger Carina Christensen vægt på, at det hele ikke behøver at handle om besparelser. Hvis væksten øges i samfundet, men den offentlige sektor ikke udvides tilsvarende, vil det offentlige automatisk fylde en mindre del af den samlede økonomi.
