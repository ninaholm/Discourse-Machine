V vil flytte statslige job til provinsen
Alle nye statslige institutioner skal ligge uden for København, siger Venstres gruppeformand, Kristian Jensen. Udkantsdanmark skal nemlig styrkes.


 Venstre vil flytte hundredvis af statslige arbejdspladser ud i provinsen. Det bekræfter regeringspartiets gruppeformand, Kristian Jensen, over for DR Nyheder.

I et nyt udspil foreslår Venstre, at alle nye statslige institutioner fremover vil blive placeret uden for de store byer. Samtidig er partiet klar til at flytte eksisterende styrelser ud af hovedstaden, og DR Nyheder erfarer, at der kan være tale om Kort- og Matrikelstyrelsen, Søfartsstyrelsen og Energistyrelsen. 

- Vi har set, at det sagtens kan lade sig gøre at skaffe højt kvalificeret arbejdskraft, når man udflytter statslige arbejdspladser, så derfor skal vi gøre det igen, siger Kristian Jensen til DR Nyheder.

- Det handler om at turde tænke lidt mere frit, og det forpligter vi os til nu, tilføjer han.

Forslaget hilses ikke overraskende velkommen af flere kommuner, og Esbjerg er et oplagt bud til at huse Energistyrelsen, mener i hvert fald byens borgmester, Johnny Søttrup (V).

- Vi har alt energirelateret her i Esbjerg i forvejen, både olie, gas og også vedvarende energi, siger han til DR Nyheder.

Hans lokale folketingsmedlem Ulla Tørnæs (V) foreslår samtidig, at der skal indføres et obligatorisk "udkantstjek" af alle lovforslag. Derved vil det klart fremgå, hvilke konsekvenser lovene får for Danmarks yderområder, og Folketinget tvunget til at tage hensyn til de udsatte områder.

- Der skal konkret politisk handling bag de mange fine ord om et Danmark i bedre balance. Det skal være mere end skåltaler, siger Ulla Tørnæs til Berlingske Tidende.

Venstres gruppeformand vil endnu ikke kommentere på sin partifælles forslag, og hvad angår de statslige job, skal der nu iværksættes en analyse for at finde frem til de mest hensigtsmæssige placeringer.
