Vestager: Regeringen venter en ansvarlig finanslov
Regeringen fører ansvarlig finanspolitik med stram finanslov, siger økonomiminister Margrethe Vestager.


 Regeringen har pligt til at lave en ansvarlig finanslov, som sikrer danskerne lavere renter, siger økonomi- og indenrigsminister Margrethe Vestager (R), før regeringen i weekenden ventes at indgå en finanslovaftale med Enhedslisten.
- Det er en bunden opgave for regeringen at lave en ansvarlig finanslov. Så kan borgerne have den tryghed, at staten har styr på budgetterne, ligesom kommunerne i øvrigt. Så skubber vi ikke en regning foran os, som vender dårligt tilbage senere, siger hun.
Hun afviser, at regeringen kvæler økonomien med en historisk stramning, så offentlige udgifter kun vokser 0,1 procent årligt. Det er meget strammere end den seneste snes år, hvor kommunernes udgifter hvert år er steget meget mere end aftalt med regeringen.
- Regeringen skal holde balancen, så der er tillid til dansk økonomi, og vi stimulerer mest muligt for at skabe beskæftigelse. Tillid er ikke bare en abstrakt, blød ting. Den er benhård og sætter sig i lave renter og får også folk i job, siger Margrethe Vestager.
Det havde ikke været bedre at indgå en blå aftale med Venstre, som krævede en kontanthjælpsreform for at sænke erhvervsskatterne, mener hun.
- At lave en kontanthjælpsreform er ikke bare at skaffe finansiering til nogle andre ting, man gerne vil. Jeg ser ikke en kontanthjælpsreform for mig med det omfang, som Venstre har lagt på bordet, siger Margrethe Vestager.
- Hvis en kontanthjælpsreform skal give tre milliarder, skal man lave meget vidtgående ændringer, også med ydelserne. Regeringen har netop, som det første vi gjorde, afskaffet fattigdomsydelserne, nemlig starthjælpen, siger hun.
Regeringen vil hellere spare penge ved at forebygge, at folk ikke hænger fast i kontanthjælpen, siger Margrethe Vestager.
