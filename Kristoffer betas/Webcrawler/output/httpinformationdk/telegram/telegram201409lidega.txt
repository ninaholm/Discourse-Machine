Lidegaard før FN-møde: Vi skal forebygge ekstremismen
Udenrigsminister skal være medvært ved konference om forebyggelse af ekstremisme under FN's Generalforsamling.


 Når FN-landenes ministre, stats- og regerings mødes til generalforsamling i FN-hovedkvarteret i New York i den kommende uge, bliver et af de store temaer bekæmpelsen af ekstremisme og i særdeleshed Islamisk Stats fremmarch i Irak og Syrien.
Det siger udenrigsminister Martin Lidegaard (R), inden han træder ind i flyveren til den amerikanske storby, hvor han skal deltage i generalforsamlingen og tirsdag være vært for en konference om netop forebyggelsen af ekstremisme sammen med sin kollega fra afrikanske Mali.
Ifølge Lidegaard kommer en meget stor del af den nye trussel fra det nordlige Afrika.
- De meget skrøbelige stater i det nordlige Afrika; hvordan kan man hjælpe dem med at forebygge ekstremisme og sørge for, at de unge mennesker frem for den vej vælger andre veje, siger han og fortsætter:
- For øjeblikket havner mange af dem, der bliver ekstremister, i Syrien og Irak.
Ved konferencen skal landene udveksle erfaringer om, hvordan man bedst forhindrer unge mennesker i at blive ekstremister og ifølge Lidegaard forhåbentlig sætte gang i en ny række initiativer på området.
Efter den dansk-maliske konference bliver der afholdt et større amerikanskledet møde om kampen mod ekstremisme. Ud fra diskussionerne ved den første konference skal der leveres et input til det store møde.
- Jeg tror, at budskabet vil være enkelt. Lige så vigtigt det er at bekæmpe ekstremisterne, når de er blevet ekstremister, lige så vigtigt er det at sørge for, at de ikke bliver det.
- Ofte er det både billigere og lettere at hindre folk i at komme så langt ud end at bekæmpe det, når først de er blevet hjernevaskede og kommet ud, hvor det er svært at nå dem, siger han.
Man kan ifølge ministeren fra vestlig side hjælpe de afrikanske lande ved blandt andet at oprette uddannelsesprogrammer, som man kan tilbyde de unge som alternativ, samt skabe økonomisk vækst, så der kommer nye arbejdspladser.
Lidegaard forventer, at der bliver vedtaget en FN-resolution i løbet af ugen, hvor alle lande forpligter sig til at stoppe strømmen af Syrien-krigere eller de såkaldte foreign fighters, som tager til blandt andet Syrien og Irak for at kæmpe sammen med Islamisk Stat og andre.
