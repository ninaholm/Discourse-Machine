Valgforsker: 2146 stemmer afgør svingmandat mellem V og SF
De fleste mandater virker sikre, usikkerheden er størst for svingmandatet mellem V og SF, vurderer valgforsker


 Både SF og Venstre står i DR's valgstedsmåling til at få to mandater ved EU-parlamentsvalget, men hos TV2 står SF kun til et enkelt mandat, mens Venstre snupper tre.
Det er ikke udtryk for, at den ene måling er mere rigtig end den anden, konkluderer valgforsker Kasper Møller Hansen fra Københavns Universitet.
- Det er virkelig få decimaler, der afgør det. Vi er helt nede på 2146 stemmer, der afgør det mandat, så det er ekstremt usikkert. Der kan virkelig ske mange ting i takt med, at stemmerne bliver talt op, og det her mandat kan gå begge veje, siger han til Ritzau.
- Siden den allerførste måling har Venstre halet en lille smule ind på SF, men det er 0,09 procent stemmer, der skal flyttes, så det er virkelig, virkelig lidt, der gør forskellen. Så hvis målingerne holder - som de jo plejer at gøre - så er det her, slaget står.
Samtidig vurderer Kasper Møller Hansen, at resten af partierne kan føle sig ret sikre på den mandatfordeling, som valgstedsmålingerne lægger op til.
Her står Socialdemokraterne og Dansk Folkeparti til at få tre mandater, mens De Radikale, Det Konservative Folkeparti samt Folkebevægelsen mod EU får et enkelt mandat hver. Liberal Alliance står som det eneste parti til ikke at komme ind i EU-Parlamentet.
- Ud over dette ene mandat, der ligger og svinger mellem Venstre og SF, så synes ret mange af de andre mandater at være ret sikre. Det er faktisk kun det ene mandat, der er stor usikkerhed omkring, siger Kasper Møller Hansen.
Han forklarer, at det ene usikre mandat bunder i de tekniske valgforbund, hvor partiernes stemmer bliver fordelt internt i valgforbundet. Socialdemokraterne, SF og De Radikale er i valgforbund, og det samme er Venstre og Det Konservative Folkeparti.
