Stigende sympati for afviste irakere



 Siden maj er det flertal i befolkningen, der ønsker at tvangshjemsende en gruppe afviste irakiske asylansøgere, skrumpet.
 Den 20. maj mente 66 procent af danskerne ifølge en Megafon-måling for TV2 og Politiken, at de afviste asylansøgere skulle sendes hjem. 25 procent mente, at de skulle have lov til at blive i Danmark.
 Onsdag viser en Capacent-måling for DR, at 32 procent af danskerne er "helt enig" eller "overvejende enig" i, at irakerne bør få lov at blive i Danmark. Der er dog fortsat flertal for, at de ikke skal have lov til at blive i Danmark. 
 51 procent i DR's måling er "overvejende uenig" eller "helt uenig" i, at de afviste irakere bør have opholdstilladelse i Danmark.
 For Venstres integrations- og udlændingeordfører, Karsten Lauritzen, har det dog ingen betydning, om sympatien i befolkningen stiger eller falder.
 - Flygtningenævnet har lavet en rettelig afgørelse om, at de skal udsendes, da de ikke er flygtninge, og som ansvarlige politikere bliver vi nødt til at respektere nævnets afgørelse og udvise irakerne, og det er præcist, hvad der vil ske, uanset den folkelige opinion, skriver han i en e-mail til Ritzau.
 DR's måling viser i øvrigt, at opbakningen til irakerne er størst hos unge og hos vælgere på midten og på venstrefløjen.
 Meningsmålingen fra Capacent er gennemført med 903 deltagere. Megafon-målingen er foretaget blandt 1396 danskere.
 Danmark indgik den 13. maj en aftale om hjemsendelse med Irak. Aftalen betyder, at irakiske statsborgere, som har fået afslag på asyl i Danmark - men ikke vil vende frivilligt hjem til Irak - kan tvangshjemsendes. 
 Siden har en gruppe afviste irakere taget ophold i Brorsons Kirke på Nørrebro i København for at undgå hjemsendelse.
