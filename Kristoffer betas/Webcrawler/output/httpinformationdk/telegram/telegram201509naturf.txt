Naturfredningsforening: Skandaløst at fjerne randzoner
Minister vil afskaffe randzoner for at hjælpe landbruget. Naturfredningsforening klager til EU-Kommission.


 Miljø- og fødevareminister Eva Kjer Hansens (V) bebudede lovforslag, der skal afskaffe randzonerne i landbruget, er skandaløs og gavner hverken naturen, miljøet eller landbruget.
Det siger Ella Maria Bisschop-Larsen, formand for Danmarks Naturfredningsforening.
- Det er et første skridt i en afvikling af de natur- og miljøkrav, der har været gældende, uden at det gavner landbruget. Det er ikke miljøreglerne, der gør, at landbruget har det så dårligt i Danmark. Det er deres enorme gæld. Og den er ikke skabt af miljøregler.
- Det er skandaløst, at man tager det eneste virkemiddel, som har været lovpligtigt, og fjerner det. Alt det andet er jo frivilligt, siger hun til Ritzau.
Danmarks Naturfredningsforening klagede til EU-Kommissionen, da et flertal i Folketinget sidste år halverede antallet af randzoner fra 50.000 til 25.000.
Og nu har foreningen så sendt en ny klage til EU-Kommissionen over ministerens bebudede afskaffelse af loven.
- Vi vidste jo godt, at dette var på vej. Det kommer ikke bag på os, siger Ella Maria Bisschop-Larsen.
Miljø- og fødevareminister Eva Kjer Hansen ønsker at afskaffe randzoneloven af hensyn til de økonomisk trængte landmænd. Derudover siger hun, at forskning har vist, at effekten af randzonerne i forbindelse med beskyttelsen af vandløb og åer, er overdrevne.
- Det er rigtig svært for mig at følge den argumentation, siger Ella Maria Bisschop-Larsen.
- Regeringen er gået til valg på, at landbruget skal have lov at forurene noget mere. Men den regning kommer jo tilbage i hovedet på os alle sammen.
