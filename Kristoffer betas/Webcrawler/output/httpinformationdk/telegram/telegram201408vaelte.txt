Væltet premierminister er tilbage i Libanon
Den tidligere premierminister i Libanon Saad al-Hariri besøger sit hjemland for første gang i tre år.


 Den tidligere premierminister Saad al-Hariri er tilbage i Libanon. For første gang i tre år besøger al-Hariri sit hjemland, efter han forlod landet, da hans regering blev væltet i 2011. Regeringen blev væltet af blandt andet den shiamuslimske gruppe Hizbollah.
Hizbollah har traditionelt været støttet af Iran, mens Saad al-Hariri ifølge Reuters har tætte forbindelser til den saudiske kongefamilie. Saudi-Arabien gav onsdag en milliard dollar, svarende til 5,5 milliarder kroner, til Libanons hær.
Saad al-Hariri er søn af Rafic Hariri, der som premierminister i 2005 blev myrdet. Selv er Saad al-Hariri en af landets mest prominente sunnimuslimske politikere. Han har været i selvvalgt eksil i Frankrig og Saudi-Arabien siden 2011.
- Der har de sidste tre år været et magtvakuum i de sunnimuslimske dele af samfundet. Det blev i stigende grad en farlig udvikling, fordi de dele blev mere og mere radikaliseret," siger politisk kommentator Michael Young til Reuters
Den tidligere premierminister er i hovedstaden Beirut for at besøge den nuværende premierminister og fungerende præsident Tammam Salam. Salam blev valgt til premierminister i februar 2014.
Al-Hariris besøg kommer, mens Libanon holder vejret, efter de første kampe relateret til nabolandet Syriens borgerkrig har spredt sig til Libanon. Det frygtes at udløse et opgør mellem landets shia- og sunnimuslimske befolkning.
Den libanesiske hær indgik torsdag en våbenhvile med militante islamister, der havde angrebet byen Arsal nær grænsen til Syrien. Hæren har genvundet kontrollen med byen, men kampene kostede 17 soldater og 42 civile livet.
Samtidig antages de militante islamister at have taget 19 soldater og 20 politimænd til fange.
