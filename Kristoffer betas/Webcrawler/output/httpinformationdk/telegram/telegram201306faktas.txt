FAKTA: Se forskel på dansk og britisk tilbud til tolke
Danmark tilbyder asyl til tolke under trussel, mens briter er klar til at belønne tolke for tro tjeneste.


 Efter længere tids debat om forholdene for tolke, der har arbejdet for danske styrker i Afghanistan, offentliggjorde forsvarsminister Nick Hækkerup (S) den 22. maj det tilbud, som Danmark er klar med til 195 afghanere.
Det danske tilbud blev offentliggjort, efter at britiske medier på baggrund af en læk fra det britiske forsvarsministerium beskrev detaljer i det tilbud, briterne var klar med.
Tirsdag har det britiske forsvarsministerium formelt offentliggjort deres pakke, der gælder samtlige 1200 afghanere, der har været ansat lokalt af de britiske styrker. Herunder også de 195, der har arbejdet for danskerne, og 60, der har udført arbejde for estiske styrker.
Mens danskerne kun vil give asyl til afghanere, der vurderes at være reelt truet hjemme, er det britiske tilbud langt mere omfattende.
Aftalen omfatter i alt omkring 1200 lokalansatte afghanere, som 19. december 2012 havde været ansat af de britiske styrker i mindst 12 måneder.
BÅDE DANMARK OG STORBRITANNIEN TILBYDER:
* Op til fem års træning eller uddannelse efter eget valg i Afghanistan med fuldt stipendium for hele perioden.
* Lokalt ansatte, der ikke ønsker at tage imod tilbuddet om uddannelse, kan i stedet vælge en økonomisk kompensation svarende til 18 måneders løn udbetalt i månedlige rater.
STORBRITANNIENS SÆRLIGE TILBUD TIL TOLKE
* Regeringen anerkender, at nogle lokalansatte - for eksempel tolke - har arbejdet i særligt farlige og udfordrende job i Helmand. I anerkendelse af deres unikke og særlige tjeneste får de og deres nærmeste familie mulighed for at bosætte sig i Storbritannien.
* For at hjælpe afghanerne med at tilpasse sig livet i Storbritannien, vil de blive tilbudt starthjælp, bolig, adgang til offentlig forsørgelse og hjælp til at søge arbejde.
* Tilbuddet om genhusning i Storbritannien gælder afghanere, der rutinemæssigt har arbejdet i farlige og udfordrende job i Helmand uden for beskyttede baser. Alvorligt sårede medarbejdere er også omfattet, selv om de har været ansat under et år.
* Lokalansatte, der er ansat af Storbritannien, men som primært har arbejdet for danske eller estiske styrker, og som i øvrigt opfylder de britiske kriterier, er også omfattet.
DANMARKS TILBUD TIL TOLKE:
* Tolke, der især har støttet danske styrker, og som kan tilbydes indrejse og ophold inden for rammerne af dansk lovgivning, kan vælge at rejse til Danmark.
* Danmark sender repræsentanter fra udlændingemyndigheden til Afghanistan for at lave en individuel vurdering af sikkerhedssituationen for den enkelte tolk.
* Man kan kun søge om asyl i Danmark i selve Danmark. Tolkene får derfor mulighed for at søge om visum i Afghanistan, så de kan komme til Danmark og indlede asylproceduren.
* Asylansøgningen i Danmark følger de normale danske regler på udlændingeområdet. Hvis ikke personen anses for at være tilstrækkeligt truet, kan der derfor ikke gives asyl.
Kilder: Det danske og britiske forsvarsministerium.

