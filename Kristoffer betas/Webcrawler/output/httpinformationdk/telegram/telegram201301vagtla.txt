Vagtlægerne kimes ned med tvivlsomme opkald
Brugen af vagtlægeordningen er ikke optimal. Mange ringer for at få fornyet recepter.


 Hver femte patient, der ringer til lægevagten, burde ifølge vagtlægerne have kontaktet egen læge.
Det fremgår ifølge Jyllands-Posten af den hidtil mest omfattende undersøgelse af lægevagten i Danmark. Her er over 22.000 henvendelser fra patienter i Region Midtjylland i 2011 blevet analyseret.
- Det er ikke det samme som, at disse henvendelser dermed er overflødige, for det er jo patientens valg og vurdering, siger professor Peter Vedsted, Forskningsenheden for Almen Praksis, Aarhus Universitet.
- Men noget tyder på, at brugen ikke er optimal, og der vil naturligvis kunne spares nogle penge, da det er dyrere, når folk går til vagtlægen frem for egen læge, siger han til Jyllands-Posten.
Flest henvender sig, lige når vagtlægen åbner om eftermiddagen. Og i de første par timer ringer mange for at få fornyet recepter.
 Vagtlægeordningen koster regionerne cirka 700 millioner kroner om året, og Jens Stenbæk (V), formand for Takst- og Lønningsnævnet, er ikke overrasket over opkaldsmønstret.
- Det svarer til de mange tilkendegivelser, vi får fra borgere om, at det er svært at komme i kontakt med egen læge, siger Jens Stenbæk.
Peter Magnussen, næstformand for Praktiserende Lægers Organisation (PLO) og formand for akutudvalget, er klar til at diskutere tilgængelighed, men han understreger, at lægerne ikke vil arbejde mere.
