Thorning stadig i spil til EU-job
Herman Van Rompuy i intensivt telefondiplomati før EU-lederne i næste uge prøver at lægge resten af jobkabalen


 Selv om statsminister Helle Thorning-Schmidt (S) igen og igen har benægtet, at hun er i spil til jobbet som den næste formand for Det Europæiske Råd - også kaldet EU-præsidenten - ser hun ikke ud til at være skrevet ud af sine EU-kollegers og den nuværende EU-præsident og forhandlingsleder, Herman Van Rompuys, overvejelser.
Ritzau har set en række skriftlige referater af nogle af de samtaler, der den seneste uge er holdt som forberedelse til en middag i Bruxelles onsdag i næste uge, hvor EU-landenes stats- og regeringschefer sigter mod i hvert fald at sætte navn på, hvem der skal afløse udenrigschef Catherine Ashton.
Meget tyder nu på, at det job går til Italiens udenrigsminister, Federica Mogherini.
Men Van Rompuy tvivler stadig på, at det kan lykkes ham også at få lederne til at enes om, hvem der skal efterfølge ham selv.
Ifølge et referat af en samtale i sidste uge mellem den tyske forbundskansler, Angela Merkel, og en anden regeringsleder, forestiller Merkel sig, at jobbet som rådsformand skal besættes af en nordeuropæer. Hun nævnte dengang Irland, Skandinavien og den nordlige del af Mellem- og Østeuropa.
Af en mere nylig samtale mellem Van Rompuys kabinetschef Didier Seeuws og en topembedsmand i en EU-hovedstad, fremgår, at Van Rompuy stadig har svært ved at drage en samlet konklusion af sine mange samtaler.
Ikke mindst fordi han har svært ved at finde ud af, hvad Frankrigs præsident, Francois Hollande, egentlig mener. Også Merkel har givet udtryk for, at det især er Hollande, der tøver.
Van Rompuy læner sig ifølge Seeuws op ad kansler Merkels opfattelse af, at konsensuskandidaten nok skal findes i en nordlig hovedstad.
Seeuws skal i en samtale onsdag specifikt have nævnt Thorning-Schmidts navn sammen med den hollandske premierminister, Mark Rutte, Irlands Enda Kenny, den nys afgåede finske statsminister, Jyrki Katainen, og den tidligere lettiske premierminiser Valdis Dombrovskis.
Mens Merkel i en fortroligt refereret samtale med en anden EU-leder i sidste uge decideret har talt for idéen om at lade en leder fra et ikke-euroland lede både almindelige EU-topmøder og de særlige topmøder for eurolande, har der været en udbredt opfattelse af, at Hollande ikke vil acceptere en leder, der ikke kommer fra eurozonen.
Men Van Rompuy skal efter sit møde i tirsdags med Hollande i Paris være blevet overrasket over, at Hollande tilsyneladende ikke stod helt fast på sin afvisning.
En højtplaceret kilde i den italienske regering gjorde det med slet skjult reference til Frankrig i sidste uge klart over for Ritzau, at det i hvert fald ikke er Italien, der ser et problem i spørgsmålet om en euro eller ikke-eurokandidat.
Alle de refererede samtaler har fundet sted, inden Herman Van Rompuy torsdag tog hul på en sidste rundringning til samtlige 28 stats- og regeringschefer. Thorning står på telefonlisten torsdag, mens for eksempel den britiske premierminister, David Cameron, bliver ringet op fredag.
