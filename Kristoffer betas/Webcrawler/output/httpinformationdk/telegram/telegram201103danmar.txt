Danmark: Bahrain begår en stor fejl
Den danske og den amerikanske udenrigsminister kritiserer Bahrain for vold mod demonstranter.


 Udenrigsminister Lene Espersen er dybt bekymret over urolighederne i Bahrain i Den Persiske Bugt.
- Jeg finder den eskalerende vold i Bahrain dybt bekymrende. Jeg har noteret mig, at der er ankommet tropper fra Golflandene på Bahrains myndigheders anmodning, siger hun.
Saudi-Arabien sendte tirsdag 1000 soldater til Bahrain for at nedkæmpe demonstranter, der kræver mere frihed og demokrati. De Forenede Arabiske Emirater siger, det planlægger at sætte 500 polifolk ind i Bahrain.
- Som jeg tidligere har gjort det, vil jeg opfordre myndighederne til at lytte til demonstranterne og gå i dialog med dem.
- Svaret på de folkelige protester er at finde politiske løsninger - ikke at undertrykke demonstrationerne med indsættelse af sikkerhedsstyrker, siger Lene Espersen.
Tidligere onsdag stormede flere hundred politifolk Perlepladsen i hovedstaden Manama og satte demonstranternes teltlejr i brand. Samtidig blev der sendt kampvogne ud i gaderne for at jagte demonstranter.
USA's udenrigsminister, Hillary Clinton, siger under et besøg i Egypten, at Bahrain og dets allierede begår en stor fejl.
- Vi anser det, som sker i Bahrain, for alarmerende. Vi mener ikke, at der skal være et politisvar på demonstranternes ønsker og krav, siger hun til tv-stationen CBS.
Det er fortrinsvis unge fra det Bahrains shiamuslimske flertal, der kræver reformer.
