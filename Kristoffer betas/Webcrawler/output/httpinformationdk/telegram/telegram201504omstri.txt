Omstridt terrorforslag splitter igen rød og blå blok
Oppositionen ser ikke ud til at få flertal til at blokere for et aktstykke på 130 millioner til politiet.


 De borgerlige partiers beslutningsforslag, der skal blokere for et aktstykke fra justitsministeren, der skal sende 150 millioner kroner til politiet, ser ud til at blive stemt ned af et flertal i Folketinget.
Det står klart efter Folketingets førstebehandling af beslutningsforslaget, hvor regeringen SF og Enhedslisten erklærede, at de vil stemme nej.
Justitsminister Mette Frederiksens (S) aktstykke skal betale regningen for politiets forøgede indsats efter attentaterne 14. og 15. februar, heriblandt en øget beskyttelse af det jødiske samfund til 20 millioner kroner.
Det er blandt andet det beløb, der har fået den borgerlige blok til at forsøge at blokere for aktstykket, da man frygter, at beløbet er for lille.
En anden bekymring hos de borgerlige går på, om den almindelige kriminalitetsbekæmpelse vil lide, hvis der ikke tilføres nok midler.
- Flere hundrede mænd som ellers skulle løse indbrud og jagte andre kriminelle bruges nu til at stå vagt. De indbrud forbliver nu uopklaret, sagde Venstres retsordfører, Karsten Lauritzen fra Folketingets talerstol.
- Vil vi stemme imod aktstykke? Nej det vil vi ikke. Men vi havde gerne set, at aktstykket var større. Vi vil have lov til at tage den politiske debat om, at regeringen kun samler en del af regningen op.
Oppositionens kritik mødte kun hovedrysten fra justitsminister Mette Frederiksen (S).
- Jeg vil ikke afvise, at der skulle gives yderlige penge til politiet. Men der er jo ikke noget i det, der afholder oppositionen i at stemme for aktstykket, sagde hun.
Pengene til aktstykket er fundet i Finansministeriet og hos politiet, og det er tænkt som en engangsudgift.
Den endelige afstemning om beslutningsforslaget er på tirsdag. Herefter kan aktstykket blive forelagt finansudvalget, hvor regeringen, SF og Enhedslisten har tilkendegivet, at de vil stemme for.
