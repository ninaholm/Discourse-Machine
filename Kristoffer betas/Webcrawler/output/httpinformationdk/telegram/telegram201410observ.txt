Observatorium: Koalitions bomber har dræbt 32 civile
Adskillige civile og udenlandske jihadister har mistet livet under de amerikansk-ledede luftangreb i Syrien.


 32 civile, heriblandt seks børn og fem kvinder, skal have mistet livet, siden den amerikansk-ledede koalition indledte sine luftangreb mod Islamisk Stat (IS) i Syrien for en måned siden.
I alt skal 553 mennesker være blevet dræbt. 464 militante fra Islamisk Stat samt 57 oprørere fra gruppen al-Nusra Front, der har tilknytning til al-Qaeda.
Sådan lyder vurderingen fra Syriens Observatorium for Menneskerettigheder, der følger krigens gang i Syrien, og som baserer sine rapporter på et bredt kildenetværk i Syrien.
Den amerikansk-ledede koalition indledte sine luftangreb mod Islamisk Stat i Syrien den 23. september, da man udvidede den militære aktion, der hidtil kun havde omfattet Islamisk Stat i Irak.
Observatoriets direktør Rami Abdel Rahman siger til nyhedsbureauet AFP, at størstedelen af de dræbte jihadister, der er blevet dræbt, er udenlandske krigere, der har sluttet sig til IS og al-Nusra Front.
Talsmand for den amerikanske centralkommando Patrick Ryder sagde i weekenden, at Washington tog "alle rapporter om civile tab eller skader på civile bebyggelser meget alvorligt".
Det skete efter meldinger om, at syv civile var blevet dræbt, da et luftangreb ramte et gasanlæg fredag i nærheden af byen al-Khasham, der ligger i provinsen Deir al-Zor i det østlige Syrien.
Torsdag blev tre civile angiveligt dræbt, da et luftangreb slog ned i den nordøstlige provins al-Hassakah.
Ifølge Syriens Observatorium for Menneskerettigheder har den amerikansk-ledede koalition udført luftangreb i de syriske provinser Aleppo, Deir al-Zor, Idlib, Raqqa og al-Hassakah.
Omkring 200.000 mennesker er blevet dræbt under den syriske borgerkrig, der har stået på siden marts 2011.
