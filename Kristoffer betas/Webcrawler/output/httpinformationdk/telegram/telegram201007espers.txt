Espersen afviser dansk tilbagetrækning
Selvom der er enighed om, at afghanerne skal overtage ansvaret for sikkerheden inden 2015, så er de danske soldater ikke på vej hjem, siger Lene Espersen.


 Danmark skal fortsat have soldater i Afghanistan i de kommende år, selvom afghanerne erklærer sig parate til at overtage ansvaret for sikkerheden inden udgangen af 2014.
Det siger udenrigsminister Lene Espersen (K) forud for en stor donorkonference i Kabul tirsdag med deltagelse af udenrigsministre fra 41 lande.
Den danske udenrigsminister måtte dog selv opgive at nå frem til konferencen, da hendes fly ikke kunne lande i Kabul.
I et udkast til slutdokument for konferencen anerkender de deltagende lande den afghanske præsident Hamid Karzais mål om, at de afghanske soldater og politifolk skal kunne levere den nødvendige sikkerhed inden for fem år. Et mål som Karzai første gang fremsatte i sin tiltrædelsestale i efteråret.
Den internationale enighed giver dog ikke Danmark rygdækning til at planlægge en hurtig tilbagetrækning af de 750 danske soldater, fastslår Lene Espersen. 
- Vi håber alle, at Karzais målsætning fra efteråret bliver til noget, så vi kan drosle den militære indsats ned og skrue op for den civile indsats. Men vi kan ikke sige det med sikkerhed. Det kommer an på situationen på jorden, siger Lene Espersen. 
På konference i Kabul ventes den afghanske regering at offentliggøre, at man har nået målet om at øge den afghanske hær til 134.000 mand i 2010. Samtidig er man tæt på at nå målet om at få politistyrken op på 109.000 mand. 
Men antal er ikke nok - kvaliteten af træningen og udrustningen skal også være på et højt niveau, fastslår Lene Espersen. 
- Regeringen ønsker ikke, at danske soldater skal være i frontlinjen længere end højst nødvendig, men vi skal gøre vores arbejde færdigt, og jeg kan ikke sige, hvornår de afghanske soldater er klar til at overtage ansvaret, siger Lene Espersen. 
Det er uvist, hvorfor Lene Espersens fly ikke fik lov til at lande. Efter en mellemlanding i Kasakhstan vender Lene Espersen tirsdag tilbage til Danmark.
