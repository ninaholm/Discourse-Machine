Nordjysk hajoffer har det bedre
Den 24-årige Bjørn Jensen er i bedring, efter en haj angreb hans fod ved New Zealand i sidste uge.


 Efter flere operationer i foden er Bjørn Jensen fra Hjørring i bedring. Den 24-årige studerende blev i sidste uge angrebet af en haj, der bed sig fast i hans fod ved Tonga-øerne ud for New Zealand. 
- Han så kvikkere ud i dag, end da jeg så ham i søndags, hvor han lige var blevet opereret endnu en gang. Han var afslappet og glad, siger Niels Jægersborg, generalkonsulen i Auckland.
Tirsdag mødte han Bjørn Jensen for anden gang på hospitalet i Auckland, hvor nordjyden ankom lørdag nat. Bjørn Jensen studerer sport på Aucklands Universitet, hvor han ifølge læseplanen skulle starte i næste uge. Det når han ikke.
- Han er ikke i stand til at starte i skole i næste uge, men på trods af situationen er han ved godt mod. Han er lykkelig for, at mødet med hajen ikke gik værre, men er også træt af, at han ikke kan løbe maraton i Auckland sidst på måneden, siger generalkonsulen.
Bjørn Jensen skal opereres igen onsdag, hvor hans ledbånd og ødelagte sener skal ordnes. Senere på ugen skal han opereres på et andet hospital. Her skal lægerne gennemføre en hudtransplantation. 
Ifølge generalkonsulen vil Bjørn Jensen fortsætte med at studere på Auckland Universitet, hvor han studeret i nogle måneder.  
