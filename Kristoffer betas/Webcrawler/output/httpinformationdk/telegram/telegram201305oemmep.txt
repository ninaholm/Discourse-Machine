Her er de ømme punkter for Annette Vilhelmsen
SF'ere foreslår på landsmøde flere opgør med regeringens politik - blandt andet på dagpengeområdet.


 På sit første landsmøde som SF-formand kæmper Annette Vilhelmsen ikke kun med kritik for lave meningsmålinger og blå politik. I de mere end 100 ændringsforslag til landsmødeudtalelsen rejser baglandet flere ønsker om en anden politik.
Her er nogle af punkterne:
* Dagpenge: SF skal arbejde for at ændre dagpengereglerne, så de arbejdsløse "ikke betaler regningen for finanskrisen", mener SF Nørrebro og andre medlemmer. De ønsker konkret, at genoptjeningsperioden bliver halveret, og at jobrotation og løntilskudsjob skal tælle som arbejde til genoptjening af dagpengerettighederne.
* Flere offentligt ansatte: I baglandet er der en udbredt træthed over regeringen og SF-toppens markante fokus på at skabe private arbejdspladser. "Modsat hvad højrefløjens teorier siger, skabes bæredygtig vækst i den offentlige såvel som i den private sektor", lyder det blandt andet fra flere SF'ere på Vesterbro.
* Kontanthjælp: Med kontanthjælpsreformen bliver det muligt at fratage de stærkeste kontanthjælpsmodtagere deres ydelse i op til tre måneder, hvis de ikke står til rådighed for uddannelse og arbejde. Men det kan tvinge nogen til at leve på gaden, mener SF Køge, som ønsker, at følgevirkningerne af sanktionen "neutraliseret" hurtigst muligt.
* EU's finans- og stabilitetspagt: Danmark følger reglerne for en stram offentlig økonomi i finanspagten, men det forhindrer, at SF og regeringen kan bruge flere penge på offentlige investeringer for at skabe arbejdspladser i krisen, mener blandt andre SF'ere i Høje Taastrup og på Nørrbro.
* Offentlighedsloven: Loven skal ændres, så de to omstridte paragraffer - paragraf 24 og paragraf 27 - tages af bordet for at sikre fortsat offentlig indsigt i beslutningsprocesserne, mener SF Høje Taastrup.
* Nyt regeringsgrundlag: Det oprindelige regeringsgrundlag er ved at være gennemført, og derfor må der inden for de nærmeste måneder udarbejdes et nyt, mener SF Guldborgsund.
