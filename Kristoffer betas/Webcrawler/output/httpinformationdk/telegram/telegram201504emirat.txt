Emiraterne vil løse Yemen-konflikt med FN-resolution
Den flygtede yemenitiske præsident Hadi skal lede fredsproces, mener De Forenede Arabiske Emirater.


 Der er behov for en FN-resolution, som tvinger de stridende parter i det krigshærgede Yemen til forhandlingsbordet, mener De Forende Arabiske Emirater.
Det siger emiraternes udenrigsminister, som samtidig stiller en svær betingelse for denne fredsproces.
Dialogen skal ledes af Yemens flygtede præsident, Abd-Rabbu Mansour Hadi, og det synes tvivlsomt, om den shiitiske Houthi-milits vil acceptere dette.
Houthierne erobrede magten i Yemen i slutningen af januar, og siden har en arabisk koalition ledet af Saudi-Arabien indledt luftangreb mod militsen.
Hundredvis af mennesker er dræbt de seneste uger i Yemen.
Iran støtter houthierne i Yemen, og De Forende Arabiske Emirater beskylder styret i Teheran for at "eksportere sin revolution" til andre lande i regionen.
