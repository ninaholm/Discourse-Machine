Ny forskning: Jesus omtaler sin egen kone
En ekspert i kristendommens historie hævder at have fundet en oldgammel tekst, hvor Jesus nævner sin hustru.


 Der kastes nu mere brænde på bålet i den opflammede diskussion om, hvorvidt Jesus monstro var gift eller ej.
En professor fra eliteuniversitetet Harvard mener at have fundet et papyrusfragment fra 300-tallet, som indeholder en dialog, hvor den kristne frelserskikkelse specifikt omtaler sin egen kone.
Karen King, som er ekspert i kristendommens historie, fremlagde tirsdag sin opdagelse ved en konference foran Vatikanet i Rom, der er centrum for den katolske kirke.
- Jesus sagde til dem: Min kone ..., står der angiveligt i det oldgamle tekststykke, som er skrevet på koptisk fra Egypten. Det vides dog ikke, hvordan sætningen slutter, fordi resten af papiret er revet af, skriver Washington Post.
Teksten kan være bevis på, at nogle tidlige kristne mente, at Jesus var gift, lyder det fra Harvard-forskeren.
- Kristen tradition har længe fastslået, at Jesus ikke var gift, selvom der ikke er noget pålideligt historisk bevis, som støtter denne påstand, udtaler Karen King.
Hun understreger, at det nye papyrusfund ikke endegyldigt beviser, at Jesus faktisk var gift.
Men man kan godt diskutere sagen uden at ende oppe i det skingre toneleje, som debatten om Jesus' civilstand har det med at gøre, lyder det.
Debatten, som Karen King her omtaler, fortsætter den dag i dag og trækker også aktuelle tråde til den romersk-katolske kirke, som stadig forbyder sine præster at gifte sig og dyrke sex.
Kontroversen om Jesus' mulige ægteskab nåede nye højder, efter Dan Brown satte fut i diskussionen med sin bestseller "Da Vinci Mysteriet", der udkom for små ti år siden og siden solgte i millioner af eksemplarer.
Heri antydede forfatteren, at Jesus var gift med Maria Magdalena.
