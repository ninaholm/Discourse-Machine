Rusland advarer Nato mod planer i Østeuropa
Placeringen af tunge våben i de baltiske lande og andre Nato-lande i Østeuropa er en stor fejl, siger Moskva.


 Det russiske udenrigsministerium advarer Nato mod at øge sin tilstedeværelse i nogle af de lande, der grænser op til Rusland. Det kan få "farlige konsekvenser", siger ministeriet ifølge Reuters.
- Vi håber, at fornuften vil sejre, og at situationen i Europa ikke vil udvikle sig til en ny militær konfrontation, der kan få farlige konsekvenser, skriver udenrigsministeriet i Moskva i en meddelelse mandag.
Der er en risiko for, at USA's militære strategi på Natos "østlige flanke" kan miste forbindelsen til virkeligheden og til det europæiske folks politiske ønsker, lyder det ifølge nyhedsbureauet Tass fra ministeriet.
Meldingen kommer få dage efter, at New York Times bragte en artikel om, at USA's forsvarsministerium, Pentagon, har en plan klar om en fast udstationering af kampvogne, pansrede mandskabsvogne og andre tunge våben til lande i Østeuropa og Baltikum.
Tidligere mandag sagde en højtstående embedsmand i det russiske forsvarsministerium, at hvis USA realiserer de planer, vil Rusland tilsvarende øge sin militære tilstedeværelse.
- Hvis tungt amerikansk militærudstyr, herunder kampvogne, artilleribatterier og andet udstyr, virkelig dukker op i lande i Østeuropa og Baltikum, vil det være Pentagons og Natos mest aggressive skridt siden den kolde krig, siger general Jurij Jakubov.
- Rusland vil ikke have andet valg end at opbygge sine styrker og ressourcer på den vestlige strategiske front, tilføjer han.
De amerikanske planer om at placere tunge våben i Østeuropa og Baltikum kan ses som endnu et tegn på det forværrede sikkerhedspolitiske niveau i Europa, siger iagttagere.
Mark Galeotti, der er professor ved New Yorks Universitet og ekspert i russisk sikkerhedspolitik, betegner over for New York Times den militære oprustning i Baltikum som en klar markering over for Rusland.
