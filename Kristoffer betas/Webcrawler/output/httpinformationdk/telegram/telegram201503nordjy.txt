Nordjysk banksalg luner i aktionærernes lommer
Spar Nord har solgte sine aktier i Nørresundby Bank - det giver større udbytte til aktionærerne.


 Den nordjyske bank Spar Nord har solgt alle sine aktier i Nørresundby Bank, og det skal lune i aktionærernes lommer.
Spar Nord oplyser, at aktionærerne får en ekstraordinær udbyttebetaling på i alt 251 millioner kroner svarende til to kroner per aktie.
Det sker, efter at aktionærerne i Nørresundby Bank torsdag i sidste uge besluttede at sige ja tak til Nordjyske Banks tilbud om at købe Nørresundby Bank.
Spar Nord har på forhånd indgået en aftale med en kreds af professionelle investorer om salg af de aktier i Nordjyske Bank, som Spar Nord modtager, og dermed realiserer Spar Nord en samlet regnskabsmæssig gevinst i niveauet 220 millioner kroner.
- I hele forløbet om Nørresundby Bank har vi forholdt os nøgternt til, hvilket udfald der vil tjene vores aktionærers interesser bedst.
- Derfor er vi også rigtig godt tilfredse med den her afslutning på forløbet og udsigten til, at vi nu kan udbetale yderligere to kroner per aktie i udbytte til vores aktionærer, siger den administrerende direktør i Spar Nord, Lasse Nyby, i en pressemeddelelse.
Det ekstraordinære udbytte gør, at Spar Nord i alt udbetaler 450 millioner kroner i udbytte til aktionærerne. I forvejen havde bestyrelsen besluttet, at der skulle udbetales 33 procent af bankens årsresultat.
Dermed er der udsigt til et samlet udbytte til Spar Nords aktionærer på 3,60 kroner per aktie.
Salget af aktierne i Nørresundby Bank giver også Spar Nord en kapitalmæssig lettelse, som betyder, at Spar Nords egentlige kernekapitalprocent forventes at være i niveauet 13,3 ved udgangen af første kvartal i år, mens den samlede kapitalprocent forventes at være i niveauet 15,4.
Samtidig bliver Spar Nords basisindtjening reduceret med Spar Nords forholdsmæssige andel af Nørresundby Banks forventede resultat.
På baggrund af disse forhold forventer Spar Nord nu en basisindtjening før nedskrivninger i niveauet 1400 millioner kroner for hele 2015.
