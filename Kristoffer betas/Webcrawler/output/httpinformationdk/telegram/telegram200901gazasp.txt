Gaza splitter VKO



 Mens regeringerne i Norge og Sverige dagen igennem har fordømt Israels invasion i Gaza, så står den danske regering og Dansk Folkeparti mere splittet.
 Venstres udenrigsordfører Søren Pind siger til Ritzau, at Israel har fuld ret til landoffensiven mod Hamas, fordi det er en terrororganisation, som har opsagt våbenhvilen og angrebet Israel med raketter. Han forstår den israelske reaktion, selv om han kalder den voldsom.
 - Det er svært at sige, at det er utilladeligt eller andet. I virkeligheden har Israel forsøgt at forsvare sine retmæssige interesser, siger Søren Pind.
 Dansk Folkeparti kræver, at regeringen toner rent flag og klart erklærer støtte til Israel i krigen mod Hamas i Gaza.
 - Danmarks regering bør - som i øvrigt EU-landenes regeringer bør - yde Israel fuld moralsk støtte i kampen mod terrorismen, siger udenrigspolitisk ordfører, Søren Espersen i en pressemeddelelse.
 Mere moderat er den konservative udenrigsminister Per Stig Møller, som opfordrer til omgående stop for kampene. Han siger, at Israel har ret til at forsvare sig, men bruger overdreven magt mod Hamas. Det går hårdt ud over civilbefolkningen og han frygter flere tab af menneskeliv.
 - De kan ikke undgå, at jo længere de går ind i Gaza og jo længere tid de kæmper, at der kommer flere og flere civile tab. Derfor er det overvældende og for kraftig magtudfoldelse, de udøver, siger Per Stig Møller til Ritzau.

