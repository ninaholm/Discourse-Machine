Sarah Palin hævner sig på kritisk journalist
Den republikanske politiker Sarah Palin laver tykt grin med en kritisk CBS-journalist på Fox News.


 Den amerikanske politiker og formodede kandidat til præsidentvalget i 2012 Sarah Palin brugte sin optræden på Fox News-programmet "On The Record" til at sige tak for sidst til CBS-journalisten Katie Couric.
Politikeren blev ydmyget af Couric under et interview op til præsidentvalget i 2008, hvor journalisten spurgte Palin, der på det tidspunkt var vicepræsidentkandidat, om hendes erfaring med udlandet og hendes medievaner.
Det endte som en ren ydmygelse af Palin.
- Jeg har læst de fleste medier ... næsten alle sammen, jeg har et bredt udvalg af kilder, sagde Palin dengang, uden at kunne sætte navn på sine foretrukne aviser eller magasiner.
Palin falmede rundt i interviewet og fortalte blandt andet, at hun havde udenrigspolitisk erfaring, fordi hun boede ved grænsen til Rusland. Hun var på det tidspunkt guvernør i Alaska.
Da Palin onsdag aften amerikansk tid gæstede On The Record, tog hun hævn og gav sarkasmen frit løb.
Hun blev nemlig bedt om at kommentere Courics beslutning om at stoppe som nyhedsvært på "CBS Evening News".
- Jeg tror, at jeg har læst det i avisen, svarede Palin.
- En af mange af de aviser som jeg læser ... ja, og jeg hører, at hun nu vil engagere sig i mere 'flerdimensional historiefortælling' i stedet for, gætter jeg, 'lige på, læs hvad der står i teleprompter-historiefortælling'.
- Hurra for det. Jeg ønsker hende held og lykke med hendes 'flerdimensionelle historiefortælling'.
