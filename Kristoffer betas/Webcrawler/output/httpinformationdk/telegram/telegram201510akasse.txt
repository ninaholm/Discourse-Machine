A-kasse: Nye politiske dagpenge-toner kommer lidt sent
Ærgerligt, at opblødning om finansiering af nyt dagpengesystem først kommer nu, siger formand for FTF-A.


 Dagpengekommissionen præsenterer mandag sine anbefalinger til et nyt dagpengesystem, og samtidig er flere partier stik imod tidligere udmeldinger begyndt at tale om at tildele området flere penge.
Ghita Parry, formanden for fagforbundet FTF's A-kasse, ærgrer sig over, at den politiske opblødning først kommer nu, hvor kommissionens arbejde er overstået.
- Jeg kan da godt ærgre mig over, at de anbefalinger, vi skal se fra Dagpengekommissionen, tager udgangspunkt i et krav om, at det ikke måtte koste flere penge, når politikerne nu pludselig gerne vil åbne pengeposen, efter de sidste kommaer ellers er sat, siger Ghita Parry i en skriftlig udtalelse.
Hun mener, at det ville give helt nye perspektiver for kommissionens arbejde, hvis den ikke havde den begrænsning.
- Jeg kan ikke lade være med at tænke, at Dagpengekommissionen måske kunne være kommet frem til nogle mere robuste løsninger, hvis den ikke fra starten havde haft den økonomiske spændetrøje på, siger Ghita Parry.
Finansieringen af et nyt system bliver ifølge Ghita Parry det "springende punkt" i de kommende politiske forhandlinger.
- Der er ingen tvivl om, at Christiansborg er nødt til at være med til at finansiere et nyt dagpengesystem, og derfor er det gode nyheder, at politikerne også erkender det. Det er simpelthen ikke rimeligt, hvis finansieringen alene skal hentes hos lønmodtagerne, siger hun.
- For FTF-A er det afgørende, at vi får et system, der er robust og holdbart. Det betyder også, at det er vigtigt for os med et bredt forlig i Folketinget. Vores ledige har brug for ro om reglerne, for de har været kastebold længe nok.
FTF-A er en af landets største a-kasser med 138.000 medlemmer.
