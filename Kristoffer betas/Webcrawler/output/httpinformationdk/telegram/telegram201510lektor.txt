Lektor: Danmark vil kontrollere Grønlands uran
Udvinding og eksport af uran er ikke kun et grønlandsk anliggende, understreger Lars Hovbakke Sørensen.


 - Grønlænderne kan ikke selv fastlægge deres egen udenrigspolitik. Der har Danmark det afgørende ord.
Så kontant er udmeldingen fra Lars Hovbakke Sørensen, der er ekstern lektor på Københavns Universitet og ekspert i rigsfællesskabet.
Udtalelsen falder i forbindelse med, at Venstre-regeringen tirsdag bebudede et lovforslag, der skal sikre, at uran udvundet indenfor kongeriget "ikke indgår i ulovlige våbenprogrammer eller udnyttes i forbindelse med nuklear terrorisme".
Han afklarer samtidig, at regeringens lovforslag om de grønlandske anliggender er omsonst, da det fremgår klart af grundloven og selvstyreloven, at Grønland ikke selv kan bestemme, når det gælder udenrigspolitiske anliggender.
- Hver gang der er den mindste smule tvivl om, hvorvidt et emne kan gå ind under udenrigspolitik, så skal Danmark være inde over. Og det må man jo klart sige, er tilfældet med uran, lyder det fra lektoren.
Lars Hovbakke Sørensen vurderer, at der er tale om et lovforslag, der skal sikre, at Grønland ikke foretager sig noget på egen hånd, som gør det svært for Danmark at overholde sine internationale forpligtelser.
- Det er i hvert fald et udtryk for, at Danmark vil have fuldstændig styr på, hvad der sker i Grønland, så andre magter ikke laver aftaler med Grønland, som kan bringe Danmark i problemer.
- Det er Danmark, som har ansvaret, hvis der laves noget fra grønlandsk side, som kan være på kant med rigsfællesskabets internationale forpligtelser, siger han.
Tirsdagens bebudede lovforslag falder i kølvandet på debatten fra 2013, hvor det grønlandske landsting ophævede nultolerancen for brydning af uran fra Grønlands undergrund.
 Ophævelsen skabte usikkerhed om, i hvilken grad Grønland selv kan bestemme over udvinding og eksport af uran.
