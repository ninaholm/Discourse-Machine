Norge vil bruge containerbyer og skibe til asylansøgere
Migranter, der kommer til Norge, har spændt kapaciteten til det yderste. Nu må der tænkes i nye baner.


 Norges Utlendingsdirektoratet (UDI), der svarer til den danske udlændingestyrelse, vil ved de store byer i det sydlige Norge bygge containerbyer med en kapacitet på op mod 3000 asylansøgere. I Nordnorge ønsker UDI sig asylskibe i enkelte havne.
2365 personer søgte asyl i Norge i den sidste uge i oktober. Det er en ny ugerekord, skriver nyhedsbureauet NTB. I alt kom der 8800 asylansøgere til Norge i oktober sammenlignet med 4900 i september.
- Vi er i gang med at etablere asylcentre i overensstemmelse med det behov, der er. Men vores største udfordring er, at markedet bliver mere og mere mættet. Derfor arbejder vi nu med andre løsninger, sagde UDI-direktør Frode Forfang på et pressemøde mandag.
I oktober kom langt den overvejende del af asylansøgerne fra Syrien, mens langt de fleste i sidste uge var fra Afghanistan.
- Afghanistan er i færd med at overtage Syriens rolle som det største land, men for afghanere er det ikke indlysende, at de får opholdstilladelse, siger Forfang.
I forrige uge ankom 275 uledsagede mindreårige til Norge. Det betyder, at andelen af denne kategori af flygtninge og migranter er faldende.
Arbejdet med at få de midlertidige, akutte løsninger på plads har stået på i nogle uger ifølge UDI-direktøren. Det vil dog fortsat vare nogen tid, før de nævnte løsninger er på plads.
Forfang regner med, at det at leje et passagerskib, som kan lægge til kaj og fungere som midlertidigt asylmodtagelsescenter i forskellige byer i Nordnorge, vil være hurtigst at få på plads.
- Vi har brug for løsninger, som kan holde vinteren over. Det vigtigste er en seng, tag over hovedet og mad, siger han.
Containerbyerne skal opbygges med anlægscontainere, som ofte bliver brugt på byggepladser.
