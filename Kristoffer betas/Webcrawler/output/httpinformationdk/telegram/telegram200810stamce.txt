Stamceller imod diabetes



 Fremtidens diabetiker kan slippe for at stikke sig selv flere gange dagligt med insulin. I stedet skal diabetikeren fra tid til anden til lægen for at få nye insulinproducerende celler ind i kroppen. 
 Novo Nordisk offentliggør i dag et projekt med svenske samarbejdspartnere om at udvikle stamceller til behandling af diabetes. Fra at stamceller var noget, forskere, patienter, behandlere og investorer håbede på, er det med andre ord i dag noget, man tror på.
 - Målet er at nå frem til en kur imod diabetes, siger Peter Kurtzhals, der er direktør for Novo Nordisks diabetesforskning.
 Projekt er et første skridt hen imod at udvikle en kur imod type 1-diabetes.
 - Men der kommer til at gå over 10 år, før at vi kan behandle og måske endda kurere diabetes ved hjælp af kunstigt fremstillede insulinproducerende celler, siger Peter Kurtzhals til Ritzau.
 Sammen i projektet er Novo Nordisk, Lunds Universitet og den svenske biotekvirksomhed Cellartis. 
