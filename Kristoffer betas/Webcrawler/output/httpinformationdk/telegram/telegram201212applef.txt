Apple vil flytte arbejdspladser hjem
En del amerikanske computere fra Apple skal fremover produceres i .... USA.


 IT-giganten Apple har planer om at rykke arbejdspladser fra Kina til USA.
Det skal ske næste år, siger Apples topchef, Tom Cook, og det gælder high-techproduktion af Apple-computere.
Meldingen fra Cook kommer i to interviews. Han siger, at en linje af Apples computere udelukkende skal laves i USA.
Dog siger han ikke noget om, hvilken model der er tale om, eller hvor i USA den skal fremstilles.
- Næste år flytter vi noget af produktionen til USA, siger han til finansnyhedstjenesten Bloomberg.
- Det betyder ikke, at Apple vil klare det hele alene. Vi vil samarbejde med nogle mennesker og investere vores penge, siger han.
I et interview med tv-stationen NBC siger Apple-topchefen, der har taget over efter den afdøde Apple-stifter Steve Jobs, at en af de eksisterende Mac-linjer udelukkende skal fremstilles i USA.
- Vi har i årevis arbejdet på at lave mere og mere i USA, siger han.
Cook bliver spurgt om, hvorfor Apple ikke helt forlader Kina og flytter hele produktionen til USA.
- Det er ikke så meget om pris, det handler om færdigheder, siger han til NBC.
Men han tilføjer, at han håber, at Apples planer om at lave computere i USA vil anspore andre amerikanske virksomheder til at bringe produktionen hjem.
- Faktisk har den verden, hvor der fremstilles forbrugselektronik, aldrig rigtig ligget her. Det er et spørgsmål om, at det skal startes op her, siger han.
