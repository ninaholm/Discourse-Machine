Markante fordele ved ny jernbane



 Flere og hurtigere tog til hele landet. Bedre muligheder for at pendle fra Sjælland ind mod København og en bedre forretning for samfundet.
 Fordelene er markante ved at løse pladsproblemerne på jernbaneskinnerne mellem Ringsted og København ved at bygge en helt ny jernbane over Køge frem for at udvide den eksisterende strækning med et ekstra spor mellem København og Roskilde.
 Politikerne har bedt om en grundig undersøgelse af begge muligheder, og i dag kunne Trafikstyrelsen fremlægge den omfattende rapport, der nu skal i høring. Styrelsen anbefaler ikke den ene løsning frem for den anden, men lægger mulighederne frem, så politikerne kan træffe deres endelige valg til næste efterår.
 Men hvor en ny jernbane giver en klart bedre togdrift, vinder det ekstra spor på prisen. Nybygningsløsningen koster ni milliarder kroner, mens udvidelsen af den eksisterende strækning løber op i fire milliarder kroner.
 - Rent trafikalt er der nok ikke mange, der ikke ville vælge den nye bane. Men det hører med til historien, at den koster det dobbelte, siger anlægschef i Trafikstyrelsen Martin Munk Hansen.
