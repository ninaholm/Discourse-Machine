Skubbede selvmorder ud fra bro



 En mand i det sydlige Kina er blevet anholdt, efter at han skubbede en selvmorder ned fra en bro, hvor selvmordere ofte forsøger at tage deres liv, skriver avisen China Daily.
 Lai Jiansheng blev anholdt, efter at han havde skubbet manden ned fra Haizhu-broen i Guangzhou, hvor 12 mennesker siden begyndelsen af april har forsøgt at tage deres liv. Ingen af selvmordsforsøgene er lykkedes, men trafikken på broen går i stå hver gang, fordi politiet forsøger at tale folk fra deres forehavende.
 - Jeg skubbede ham ned, fordi folk som ham er meget egoistiske. Deres handlinger forstyrrer en lang række offentlige interesser, sagde Lai til avisen.
 Lai, der var sur over trafikproppen, gik hen til selvmorderen, gav ham hånden og skubbede ham ud. Han faldt otte meter ned på en delvist oppustet luftpude og slap med livet i behold, men kom til skade med ryggen.
