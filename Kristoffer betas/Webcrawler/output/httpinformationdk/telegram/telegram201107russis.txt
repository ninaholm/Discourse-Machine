Russisk rapport: Gaddafi vil forhandle
Den libyske leder er parat til at træde tilbage på visse betingelser, siger russiske kilder.


 Den libyske leder, Muammar Gaddafi, er parat til at opgive magten, hvis han får garantier for sin egen sikkerhed, siger en højtstående russisk embedsmand til erhvervsavisen Kommersant.
Rapporten kommer dagen efter, at Nato's generalsekretær, Anders Fogh Rasmussen, drøftede udviklingen i Libyen med den russiske præsident, Dmitrij Medvedev, i byen Sotji ved Sortehavet.
- Obersten sender signaler om, at han er parat til at opgive magten til gengæld for sikkerhedsgarantier, siger kilden til den ansete avis.
 Ifølge den russiske kilde er Frankrig det land, som øjensynligt er mest interesseret i at spille en rolle i en løsning, hvor en del af Gaddafis indefrosne værdier frigives, og han får hjælp til at undgå at blive retsforfulgt i Haag for krigsforbrydelser.
Rusland har været stærkt kritisk over for Nato's tre måneder lange bombekampagne mod Gaddafis styre.
- Vi ser på Libyens fremtid på stort set samme måde. Alle ønsker, at Libyen skal blive en moderne stat, sagde Medvedev ved mødet med Fogh Rasmussen og udsendinge fra de øvrige Nato-lande.
En oprørsleder i Libyen har sagt, at Gaddafi måske kan blive i Libyen.
- Som en fredelig løsning har vi tilbudt, at han kan gå af og give sine soldater ordre til en tilbagetrækning. I så fald kan han selv bestemme, om han vil blive i Libyen eller tage til udlandet.
Det sagde oprørslederen Mustafa Abdel Jalil i et interview med nyhedsbureauet Reuters mandag.
Den Internationale Straffedomstol (ICC) udstedte 27. juni en arrestordre mod Gaddafi, hans søn Saif al-Islam og lederen af Libyens efterretningstjeneste, Abdullah al-Senussi, for grusomheder, der er begået i forbindelse med det blodige oprør i Libyen.
