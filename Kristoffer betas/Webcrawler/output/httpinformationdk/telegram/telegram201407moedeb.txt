Møde i Berlin kan bane vej for ny våbenhvile i Ukraine
Fire ministre enes om pakke med tiltag, der blandt andet kan betyde fælles ukrainsk-russiske grænsepatruljer.


 Den russiske udenrigsminister, Sergej Lavrov, siger efter drøftelser i Berlin med sine kolleger fra Ukraine, Frankrig og Tyskland, at han venter, at der inden længe kommer en ny våbenhvile i stand i det østlige Ukraine.
 Lavrov siger, at han håber på et snarligt møde i den såkaldte kontaktgruppe omkring Ukraine.
 Også mødets vært, den tyske udenrigsminister Frank-Walter Steinmeier, er optimistisk:
- Det er i dag lykkedes os at nå frem til enighed om en pakke med tiltag, som samlet kan bane vejen for en holdbar, gensidig våbenhvile, siger Frank-Walter Steinmeier, som dog understreger, at der er en hel række skridt, som skal tages.
Ifølge en fælles erklæring efter mødet skal der senest på lørdag være indledt forhandlinger om en gensidig våbenhvile. Hvis den kommer i stand, er Rusland parat til at gennemføre fælles grænsepatruljer med ukrainske toldere under overvågning af OSCE.
- Det her løser ikke alle problemer. Det er ikke et vidundermiddel, der gør alting godt over nat. Men det er et første og vigtigt skridt hen imod en våbenhvile, mener Steinmeier.
Målet med drøftelserne i den tyske hovedstad er at få opbygget gensidig tillid og få banet vej for endnu en våbenhvile.
- Missionen er lykkedes, siger den franske udenrigsminister, Laurent Fabius.
Udenrigsministrene, der mødtes hos Steinmeier i Berlin, var ud over Lavrov og Fabius også ukraineren Pavlo Klimkin.
Siden Petro Porosjenko blev valgt som Ukraines nye præsident 25. maj, har det ukrainske militær optrappet operationerne i det østlige Ukraine, hvor separatister har besat flere regerings- og myndighedsbygninger.
Men forrige fredag udråbte han en ensidig våbenhvile, som præsidenten dog igen ophævede efter 10 dage.
Situationen før mødet i Berling gav ikke anledning til håb om et gennembrud. Ruslands premierminister, Dmitrij Medvedev, sagde kort før drøftelserne, at det ville være vanskeligt at finde tilbage, efter at Ukraine ikke havde forlænget våbenhvilen.
- Det var en dramatisk fejltagelse, som vil koste flere dræbte og sårede, sagde Medvedev på sin Facebook-profil.
 Ukraines præsident havde ikke forlænget våbenhvilen, fordi hverken separatisterne eller Moskva ifølge Porosjenko havde udvist nogen imødekommenhed under våbenhvilen.
