V: Forsvarskommission skal tjekke nye trusler
Rusland udfordrer Danmark - det må en forsvarskommission se på, siger forsvarsordfører Troels Lund Poulsen (V)


 Skønt forsvaret har sparet 2,7 milliarder kroner, kan hær, flåde og flyvevåben stadig kæmpe, fordi besparelserne har ramt støttefunktioner. Men en forsvarskommission må tjekke, om forsvaret kan imødegå nye trusler fra Rusland.
Det siger Venstres forsvarsordfører, Troels Lund Poulsen. Han finder det for tidligt at rulle besparelserne på forsvaret tilbage og genindføre et mobiliseringsforsvar.
- En forsvarskommission skal se på udfordringerne og det trusselsbillede, vi står overfor. Så kan vi bagefter se på, hvad der er behov for. Men jeg tror ikke, at vi er på vej tilbage til et klassisk mobiliseringsforsvar, siger Troels Lund Poulsen.
Jesper Helsø, forsvarschef fra 2002 til 2008, finder hæren utilstrækkelig, mens pensioneret oberst Lars R. Møller i Berlingske kalder hæren en "milits" efter besparelser på 2,7 milliarder kroner i forsvarsforliget fra 2012.
For nylig advarede den russiske ambassadør Mikhail Vanin om, at danske krigsskibe vil være mål for russiske atomvåben, hvis Danmark går med i missilskjoldet, som skal forsvare Natolande mod angreb fra Iran.
- Regeringen har været alt for valen og alt for konfliktsky. Den skulle have indkaldt den russiske ambassadør til møde i Udenrigsministeriet, hvor han kunne få at vide, hvordan vi ser på disse aggressioner, siger Troels Lund Poulsen.
- Det er klart, at Rusland påkalder sig en helt ny forsvars- og sikkerhedspolitisk betydning for Danmark.
Han påpeger, at regeringen ved efterårets Nato-topmøde i Cardiff afviste at spare i forsvaret.
- Regeringen skrev under på, at der ikke skal være nedskæringer i forsvaret. Plus at regeringen i de næste 10 år vil løfte forsvarets budget op mod to procent af BNP. Det tror jeg ikke nødvendigvis vil ske, fordi vi ligger lavt, siger Troels Lund Poulsen.
