V kalder krav om opgør med ungdomsuddannelser spændende
Dansk Industris ønske om "grundlæggende reformer" af ungdomsuddannelserne er "spændende", mener Venstre.


 Dansk Industris ønske "grundlæggende reformer" af hele ungdomsuddannelsessystemet "nu og her" vinder umiddelbart gehør hos det store oppositionsparti Venstre.
Det siger undervisningsordfører, Peter Juel Jensen.
- Der ligger nogle spændende tanker i det her med at lave et introforløb, der kan kvalificere de unge menneskers valg, siger han med henvisning til Dansk Industris forslag om at oprette fælles, campus-lignende forløb for alle elever efter folkeskolen.
- Det er ikke noget, vi har taget endeligt stilling til i Venstre, men der er ingen tvivl om, at hvis vi skal løse de udfordringer, som erhvervsskolerne står med, så kan vi ikke se isoleret på skolerne, siger han.
- I Venstre er vi med på, at vi vender bunden lidt i vejret på vores ungdomsuddannelser. Vi vil ikke acceptere, at der er så mange unge mennesker i Danmark, der møder arbejdsmarkedet uden nogle kompetencer, siger Peter Juel Jensen.
Han mener blandt andet, at man i den kommende reform af erhvervsskolerne blandt andet er nødt til at se på en taxameter-reform, studievejledningen og adgangskrav til gymnasierne.
- Vi skal sørge for at få et uddannelsessystem, der lader dem, som er afklarede og motiverede løbe stærkt, mens dem, som måske ikke helt har overblik over deres fremtid endnu også får en mulighed for at smage på forskellige muligheder, siger han.
Socialdemokraternes undervisningsordfører, Ane Halsboe-Jørgensen, vender overfor Politiken tommelfingeren nedad til DI's forslag.
Undervisningsminister Christine Antorini (S) er på trapperne med sit udspil til en reform af erhvervsuddannelserne.
