Obamas nationstale set af 48 millioner



 Antallet af seere, der tændte tv-apparatet for at overvære Barack Obamas tale til nationen natten til torsdag, kan være seneste tegn på præsidentens dalende popularitet. 48 millioner så med hjemme i stuerne, hvilket er fire millioner færre end, da Obama holdt sin første tale til Kongressen i starten af 2009.
Flere valgte dog at overvære præsidentens tale, end hvad der har været tilfældet med forgængerne George W. Bush og Bill Clinton. De havde begge et gennemsnit på under 46 millioner seere ved deres respektive otte årlige taler til nationen.
Bush havde under 40 millioner seere til sin første nationstale. Til gengæld satte han rekord i 2003, hvilket var kort tid før invasionen af Irak. Her ser så 62 millioner amerikanere med, den officielle rekord for en tale til nationen. 
Clinton nåede op på 66,9 millioner seere i 1993, da han holdt sin første tale til Kongressen, der dog ikke regnes som en officiel tale til nationen.
Barack Obama første tale til Kongressen blev set af 52,3 millioner amerikanere. Meningsmålinger fra de seneste uger viser, at kun omkring 50 procent af USA's befolkning mener, at Obama gør et godt job som præsident. 
Da præsidenten i december præsenterede sin nye Afghanistan-strategi, var der 40,8 millioner seere, der fulgte med.
