Dansk imam: Man kan godt være både bøsse og muslim
Der er kun en imam i Danmark, der åbent argumenterer for, at islam er foreneligt med homoseksualitet.


 Man kan godt være muslim og homoseksuel på samme tid.
Sådan lyder budskabet fra flere muslimske profiler i Danmark, skriver Politiken. Det sker i anledning af, at København torsdag danner ramme om en international konference om tro og seksualitet.
Konferencen fokuserer på de udfordringer, som homoseksuelle ofte støder på i muslimske miljøer. Blandt talerne er imamen Naveed Baig, der til daglig er tilknyttet flere hospitaler i København og næstformand i Islamisk-Kristent Studiecenter.
- Tro er noget, der transcenderer vores seksualitet, vores kultur og vores identitet. Tro er noget, som vi har inden i os - noget, som er inde i mennesket, siger han til Politiken.
- Derfor kan man jo sagtens have en tro, samtidig med at man har en anden seksuel observans, end majoriteten har, siger Naveed Baig og tilføjer, at der generelt har været - og stadig findes - en modstand mod homoseksualitet i islamisk tradition.
Dermed er Naveed Baig den eneste imam i Danmark, der indtil nu åbent plæderer for, at man godt kan være homoseksuel og muslim samtidig.
Synspunktet bakkes op af Saliha Marie Fettah, ekstern lektor i arabisk og mellemøststudier ved Syddansk Universitet, som har forsket i seksualitet.
- Den islamiske kultur kan sagtens rumme homoseksualitet, siger hun.
- Det har tidligere været en naturlig del af samfundet helt op til 1700-tallet, uden at man blev stenet eller dødsdømt. Mange muslimske poeter og skriftkloge var faktisk homoseksuelle, tilføjer Fettah ifølge Politiken.
Samme toner lyder fra foreningen Muslimer i Dialog:
- Jeg ser ikke nogen modsætning mellem det at være muslim og det at være homoseksuel. Seksualitet er et forhold mellem én selv og Gud, og selvfølgelig kan man godt være muslim og homoseksuel, siger talsperson Nihad Hodzid til Politiken.
