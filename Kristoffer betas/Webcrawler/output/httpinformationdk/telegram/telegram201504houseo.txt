House of Cards bekræfter: Francis Underwood vender tilbage
På Twitter oplyser den politiske thriller-serie "House of Cards", at der kommer en fjerde sæson i 2016.


 Den populære og prisvindende serie "House of Cards" vender tilbage med en fjerde sæson næste år.
Det oplyser serien via sin officielle Twitter-profil natten til fredag dansk tid.
- I will leave a legacy (Jeg vil sætte et aftryk, red.) , skriver House of Cards til et billede med teksten "Sæson 4 kommer 2016".
Den politiske thriller med Kevin Spacey i rollen som kongresmedlemmet Francis Underwood, der med kyniske metoder arbejder sig helt til tops i amerikansk politik, bliver produceret af onlinetjenesten Netflix.
Udmeldingen på Twitter er et af Underwoods klassiske citater.
Også seriens hovedforfatter, Beau Willimon, bekræfter en fjerde sæson.
- Sæson 4 af House of Cards er officielt bekræftet. Men seriens forfattere og jeg har i al hemmelighed skrevet på serien i månedsvis, skriver Willimon på Twitter.
"House of Cards" blev den første serie, som udelukkende er skabt for et online-medie, til at vinde en Emmy-pris. Siden er serien kun blevet mere populær verden over.
I alt har serien, der udspiller sig i Washingtons magtcentrum, vundet fire Emmy-statuetter og to Golden Globe-priser.
"House of Cards" var Netflix' første egenproducerede satsning, hvor en hel sæson bliver gjort tilgængelig for fans på en gang i modsætning til traditionelle tv-serier, hvor seere følger med uge efter uge.
Francis Underwoods' brutale og hensynsløse færd i Kongressen har gjort serien til en enorm kommerciel succes og har været med til at redefinere, hvordan folk ser fjernsyn.
Siden har Netflix produceret flere succeser såsom fængselsserien "Orange Is the New Black".

I tredje sæson af "House of Cards" er den danske skuespiller Lars Mikkelsen også på rollelisten som den lunefulde russiske præsident, Viktor Petrov.
Sæsonen havde premiere på Netflix 27. februar.
