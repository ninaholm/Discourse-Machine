Rekordmange kommer ind på en uddannelse
Hele 60.537 er blevet optaget på en af landets videregående uddannelser. Det er det højeste tal nogensinde.


 Jubelskriget bliver rekordstort, når landets unge mandag morgen får svar på, om de er kommet ind på en af deres ønskede uddannelser. Aldrig før er så mange blevet optaget på en videregående uddannelse som i år.
For fjerde år i træk sætter antallet af optagne på landets videregående uddannelser rekord, og i 2012 kan hele 60.537 se frem en tur på skolebænken. Det er seks procent flere end i 2011.
Igen i år er det kvinderne, der sætter sig på størstedelen af de ledige pladser, selvom mændene langsomt haler ind på dem.
43 procent af de optagne i år er nemlig mænd. Det tal er en smule højere end sidste år, hvor fordeling mellem mænd og kvinder lå på 58/42 i kvindernes favør.
Den store interesse for at læse videre betyder dog også, at der er sket en stigning i antallet af unge, der ikke er kommet ind på en af deres drømmeuddannelser.
Hos hele 17.780 af de unge vil mandagens brev indeholde en besked om, at de ikke er inviteret med til det kommende års studiestart.
Selvom antallet af afvisninger er steget i år, er andelen dog ikke. Siden 2009 har antallet af afvisninger nemlig ligget konstant på 22 procent af ansøgerne.
Lidt under halvdelen af de optagne er mellem 21 og 25 år, som derved er den aldersgruppe med flest optagne.
På www.fivu.dk er det fra midnat muligt at tjekke optagelsesgennemsnittet på de forskellige uddannelser.
Derved kan kvote 1-ansøgerne se, om de er blevet optaget på drømmestudiet. Resten må vente på, at posten har været forbi mandag.
På landets bacheloruddannelser, som primært udbydes på universiteterne, er den største fremgang inden for teknisk videnskab, humaniora og samfundsvidenskab, mens den største tilbagegang ses på teologi, arkitekt og design.
På de erhvervsakademiske uddannelser og professionsbacheloruddannelserne er den største fremgang sket inden for det samfundsvidenskabelige, det medie- og kommunikationsfaglige og det it-faglige område.
