Indsatsen virker - færre mobbes
Skolernes kamp mod mobning bærer frugt. En ud af 16 af de 11 til 15-årige elever er udsat for mobning, og det er et markant fald. Tidligere var det hver fjerde.


 Kampagner mod mobning i folkeskolen virker og betyder, at langt færre børn udsættes for mobning. 
Nye data fra foråret 2010 viser, at hver 16. skoleelev i 11 til 15-års alderen udsættes for mobning jævnligt. Det er langt færre end i 1998, hvor mobning ramte hver fjerde.
- Mobning er virkelig skadelig, og niveauet var særdeles højt i Danmark, hvis vi bare går 10-12 år tilbage. I dag ligger niveauet på linje med de lande, hvor man har været dygtig til at begrænse mobning, skriver Statens Institut for Folkesundhed i en pressemeddelelse.
I takt med at antallet af mobbeofre falder, konstaterer undersøgelsen også, at færre deltager i mobning. Mens hver tredje elev i 1998 havde været med til at mobbe en skolekammerat, drejer det sig i dag kun om hver tyvende.
Undersøgelsen omfatter knap 5000 elever fra 73 tilfældigt udvalgte skoler over hele landet.
Mens færre elever mobbes i skolen, ser det mere dystert ud i fritiden. Tidligere på året viste en undersøgelse fra Red Barnet, at over halvdelen af danske teenagere har oplevet mobning på sociale mødesteder som Facebook, Arto eller ungdomssitet Habbo Hotel. Gemt bag den anonyme skærm og langt fra forældre og læreres løftede pegefingre er det let at svine sin jævnaldrende til.
