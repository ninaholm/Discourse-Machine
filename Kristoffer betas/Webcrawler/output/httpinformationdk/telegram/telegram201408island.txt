Islandsk vulkan er gået i udbrud
Efter at have ulmet i lang tid er den islandske vulkan Bardarbunga gået i udbrud


 Den islandske vulkan Bardarbunga er fredag morgen gået i udbrud. Det meddeler Islands Meteorologiske Institut ifølge nyhedsbureauet AFP.
Natten til fredag lukkede de islandske myndigheder en del af landets luftrum efter at man havde registreret vulkansk aktivitet natten til fredag, oplyser Islands nationale center for krisekoordinering.
Bardarbunga ligger vest for den 40 kilometer brede gletsjer Dyngjujökull, og det betyder, at der kan blive sluppet en stor mængde aske ud i forbindelse med udbruddet. Det er dog ikke tilfældet indtil nu.
- Der er ikke blevet registreret vulkansk aske i øjeblikket. Jordskælvet, der udløste udbruddet, er lille, og det indikerer et udbrud uden væsentlig eksplosiv aktivitet, lyder det fra det islandske meteorologiske institut.
Instituttet tilføjer, at forskere er i området for at undersøge udbruddet.
Luftrummet over Akureyri-lufthavnen, der ligger omkring 380 kilometer nordøst for hovedstaden Reykjavik, er lukket i op til 18.000 fods højde, som svarer til knap 5,5 kilometer.
I 2010 betød et udbrud fra vulkanen under gletsjeren Eyjafjallajökull, at en stor askesky blev spredt ud over store dele af Europa. Det bevirkede, at adskillige lufthavne i mange lande måtte indstille lufttrafikken i dagevis.
AFP Photo

