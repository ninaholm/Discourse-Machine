DF til regeringen: Indfør grænsekontrol nu
Regeringen må handle på den svenske beslutning om at indføre midlertidig grænsekontrol, siger Dansk Folkeparti


 Den svenske beslutning om at indføre midlertidig grænsekontrol kalder på omgående handling, mener Dansk Folkepartis formand, Kristian Thulesen Dahl.
- Når Sverige nu genindfører grænsekontrol, skal Danmark omgående gøre det samme, skriver han i en mail til Ritzau.
- Sverige indfører grænsekontrol. Så falder dominobrikkerne. EU og Schengen har spillet fallit.
Partiets integrationsordfører, Martin Henriksen, vurderer, at den svenske beslutning kan få antallet af asylansøgere i Danmark til at stige. Han vil derfor se handling fra regeringen.
- Situationen kalder på to ting. Den ene er, at der kommer nogle asyl- og udlændingestramninger - og gerne ret hurtigt. Der har regeringen rykket sig i den rigtige retning. Desuden skal der være bedre kontrol ved de danske grænser, siger han og tilføjer:
- Det er de to ting, der skal gøre, at vi har noget at stå imod med.
Liberal Alliances retsordfører, Simon Emil Ammitzbøll, oplyser til Ritzau, at han har fortalt regeringen, at også Liberal Alliance mener, at der skal indføres midlertidig grænsekontrol.
- Jeg mener, at hvis Sverige foretager midlertidig grænsekontrol, så bør Danmark gøre det samme i den periode, siger han.
- Hvis man vil sikre den frie bevægelighed i Europa, kommer man ikke uden om at sikre de ydre grænser. Gør man ikke det, risikerer man, at hele systemet bryder sammen.
- Vi skal sikre de ydre grænser, men hvis Sverige på den korte bane indfører grænsekontrol, så er vi nødt til at gøre det samme, siger Simon Emil Ammitzbøll.
