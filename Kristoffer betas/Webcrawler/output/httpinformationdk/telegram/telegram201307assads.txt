Assads parti udskifter hele ledelsen
Præsident Assad bevarer sin position i partiet, men vicepræsidenten er færdig i partitoppen.


 Syriens regerende Baath-parti udskifter hele partiledelsen med undtagelse af landets kontroversielle diktator, Bashar al-Assad.
Det betyder, at blandt andre vicepræsident Farouk al-Sharaa er færdig i toppen af partiet.
Beslutningen blev ifølge en meddelelse på partiets hjemmeside truffet, da partiets centralkomité mandag holdt møde.
Her blev den gamle ledelse skrottet og en ny udpeget.
På hjemmesiden offentliggør partiet 16 navne på medlemmer af det nye lederskab, som altså ikke inkluderer andre af partiets hidtidige topfolk ud over Assad.
Således lyder meldingen, at præsidenten forbliver partiets generalsekretær.
Farouk al-Sharaa, der har været Syriens vicepræsident siden 2006, bevarer imidlertid stillingen som vicepræsident.
Blandt de nyligt valgte er premierminister Wael al-Halqi og leder af parlamentet, Jihad al-Laham.
Bassam Abu Abdullah, leder af Center for Strategiske Studier i Damaskus, siger, at udskiftningen er et udtryk for en stor intern utilfredshed med styringen af partiet.
- Der har været meget kritik mod lederskabet, som er blevet beskyldt for at være ufleksibelt, både før og efter krisen, siger han med henvisning til optøjerne, der startede i marts 2011.
En anden syrisk analytiker, der ønsker at være anonym, vurderer, at beslutningen er et resultat af det gamle lederskabs "manglende formåen til at tage initiativ og konfrontere krisen".
Baath-partiet har været ved magten i Syrien siden 8. marts 1963.
Mandagens møde i partiets centralkomité var det første siden 2005. Også dengang blev store dele af ledelsen skiftet ud.
