Elbil-salget drøner derudaf i vores nordiske nabolande
Alene i år er der solgt 12.500 elbiler i Norge, hvor der er adskillige fordele at hente ved at købe elbil.


 Salget af elbiler går strygende hos vores naboer i Norge og Sverige.
Især i Norge er væksten enorm. Her blev der alene i august solgt 1736 elbiler, hvilket er næsten lige så mange elbiler, som der kører i Danmark, hvor vi tidligere på året rundede 2000 elbiler.
Sverige er på nogenlunde samme niveau som Danmark, men her begynder salget så småt at rykke på sig, skriver nyhedsbureauet TT.
Men Norge er Nordens duks, når det kommer til elbiler. Det olierige land har bestemt sig for at blive førende i verden, når det kommer til at have supermiljøbiler kørende på vejene.
I årets første otte måneder har nordmændene købt 12.500 elbiler, hvilket er en stigning på 300 procent i forhold til samme periode året før. Det svarer til, at hver syvende solgte bil i Norge kører på strøm.
Norge har et officielt mål om at have 50.000 elbiler kørende, og fortsætter tendensen, vil det mål snart være opnået. Sveriges mål er for nuværende 5000 elbiler.
I januar udtalte den daværende danske klimaminister Martin Lidegaard (R), at han håbede på, at der ville køre 3000 elbiler i Danmark ved udgangen af 2014, og salget er da også stigende herhjemme.
I årets første fire måneder blev der ifølge De Danske Bilimportører solgt 407 elbiler i Danmark, hvilket er en markant stigning i forhold til året før.
Der er dog en risiko for, at der bliver sat en stopper for udviklingen. I regeringens udspil til en finanslov fremgår det, at afgiftsfritagelsen for miljøskånsomme elbiler ophører efter 2015.
I Norge skal personer, der køber en elbil, hverken betale moms, vægtafgift, vejskatter eller bompenge, og der er gratis opladning på flere parkeringspladser.
