Lettet Lidegaard: Bedre klimaudspil end jeg frygtede
Energi- og klimaministeren er tilfreds med klimaplan fra EU-Kommissionen, men vil kæmpe for forbedringer


 Klima- og energiminister Martin Lidegaard (R) er lettet, nu da EU-Kommissionen onsdag har offentliggjort sin klima- og energipolitiske plan frem mod 2030.
Planen lægger op til, at EU om 16 år skal have reduceret sin CO2-forurening med 40 procent i forhold til niveauet i 1990 og sat sig et bindende mål om, at 27 procent af energiforsyningen kommer fra vedvarende energikilder på det tidspunkt.
- Det er ikke så ringe endda og bedre, end vi havde frygtet. Det placerer stadig EU i front globalt i kampen for et bedre klima.
- Men det åbner også op for håbet om, at vi kan erstatte den dyre eksport af russisk gas med vedvarende energikilder over de næste 20 år, siger Martin Lidegaard.
Udspillet fastlægger ikke nationale mål for de enkelte lande, ligesom det heller ikke indfrier de grønne organisationers ønsker om mindst 30 procents andel af vedvarende energi som sol og vind.
- Jeg kunne da altid sammen med den grønne industri ønske mig et endnu mere ambitiøst udgangspunkt.
Men i lyset af den økonomiske krise, Europa også har stået i, er det her et godt udgangspunkt for de fortsatte forhandlinger, hvor vi vil kæmpe fra dør til dør for at sikre et endnu bedre resultat, siger ministeren.
 - Og det at vi får et ambitiøst mål 40 procent for CO2-reduktion og bindende mål for den vedvarende energi betyder i sig selv, at vi er sikret, at der fortsat er et marked for grønne teknologier i de næste 10-20 år, mener han.
Det er af stor betydning for dansk industri.
- 10 procent af vores eksport er grønne teknologier til en samlet værdi af 32 milliarder kroner. Vi har over 100.00 private arbejdspladser, der arbejder med det her.
- Så den politiske kamp er ikke over på det her område. Nu skal vi for alvor forhandle på minister- og regeringschefniveau for det bedst mulige resultat, siger Martin Lidegaard, der mener, at der fortsat er plads til forbedringer.
- Vi ønsker blandt andet jo også et bindende mål for bedre energieffektivitet, og det er noget af det, vi skal have boret ud i de kommende forhandlinger, siger Lidegaard.
