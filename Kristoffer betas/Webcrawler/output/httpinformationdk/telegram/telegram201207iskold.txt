Iskold Federer ødelægger briters titeldrøm
Stensikre Roger Federer var nådesløs, da han kom i vejen for Andy Murrays håb om en Wimbledon-titel.


 Selv med millioner af landsmænd i ryggen lykkedes det ikke for Andy Murray at gøre kål på 76 års britisk titeltørke ved Wimbledon.
I sin første finale på græsbanerne i Londons sydvestlige udkant måtte skotten se sig besejret med 6-4, 5-7, 3-6, 4-6 af Roger Federer.
Dermed er Federer oppe på i alt syv Wimbledon-titler, og han tangerer således Pete Sampras rekord for flest finalesejre i den engelske turnering.
Det er samtidig schweizeren første grand slam-triumf siden Australian Open i 2010 og hans 17. af slagsen i alt.

Finalesejren betyder også, at han tilbageerobrer førstepladsen på verdensranglisten, som han senest besatte i juni 2010.

Murray havde ellers krammet på den mangfoldige mester i kampens begyndelse.
Allerede i kampens første parti brød han Federers serv, og han fulgte op ved at vinde første sæt 6-4.
Det var første gang, at det overhovedet lykkedes for skotten at vinde et sæt mod Federer i en grand slam-finale.
Murray tog det vundne momentum med over i andet sæt, hvor han virkede ovenpå. Federer begik flest uprovokerede fejl af de to og måtte fire gange afværge breakbolde i egen serv.
Alligevel var det Federer, der vandt sættet takket være to sublime point ved stillingen 6-5 og 30-30 i Murrays serv.
På sin blot anden breakbold i sættet slog schweizeren kontra og vendte fuldstændig kampen på hovedet.
Andy Murray fik en lille smule hjælp af en regnsky, der fremtvang en længere pause, mens skydetaget blev trukket hen over centre court.
Men Federer slap ikke sit tag i kampen, og da schweizeren efter et 18 minutter langt parti brød Murrays serv til 4-2 og senere også vandt tredje sæt, lignede Murray en knækket mand.
Gnisten var forsvundet, også selv om han fik massiv opbakning af publikum inde i arenaen.
Her befandt sig blandt andre hertuginde Kate af Cambridge, premierminister David Cameron, Sir Alex Ferguson og David Beckham, og på græsbakken lige uden for - kaldet Murray Mountain - var støtten også enorm.

Det kunne dog ikke ændre på, at Roger Federer fortsatte sin elegante og næsten fejlfrie stil og i sidste ende også tog fjerde sæt.

Dermed må briterne nøjes med at glæde sig over, at det trods alt blev til en hjemmesejr i mændenes double, hvor britiske Jonathan Marray og danske Frederik Løchte Nielsen lørdag aften forvandlede et wild card til en overraskende grand slam-titel.

