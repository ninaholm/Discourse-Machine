Voksne gemmer slik for deres børn
Hver dansker spiser i gennemsnit 17 kilo slik om året. Men hver anden gemmer de gode sager for familiens børn.


 Hver dansker gumler sig igennem mange kilo slik hvert år - men de voksne er ikke særligt glade for at dele.
Hver anden af de danske voksne har slik gemt i skabe, skuffer eller tasken, og slikket bliver ikke delt med børnene, skriver månedsmagasinet Samvirke.
Det er især familier med høj husstandsindkomst, hvor de voksne gemmer på slikket.
60 procent af husstande med en høj indkomst gemmer slik for børnene, mens kun to ud af fem husstande med lav eller middel indkomst har hemmeligt slik.
I det hele taget elsker danskerne de søde sager. Vi spiser i gennemsnit næsten 17 kilo slik hvert år. Og det er især chokolade, kage og lakrids, som frister.
I løbet af et gennemsnitligt døgn spiser næsten hver tredje dansker chokolade, lidt mere end hver fjerde har spist kage, og hver femte har spist lakridser.
Kun 17 procent af de voksne danskere har ikke spist slik i løbet af de forgangne 24 timer, viser en undersøgelse af danskernes slikvaner, FDB Analyse har lavet for Samvirke.
72 procent af slikspiserne spiser godbidderne med fjernsynet tændt eller en god bog i hånden.
Den danske hyggekultur har altid betydet usund mad og søde sager, fortæller Heidi Boye, der er lektor på CBS og forfatter til en afhandling om den danske hyggekultur.
- Hyggen bliver ikke lige så god, hvis den er sund. Man må gerne spise usundt, når man hygger.
- Danskerne mener ikke, at slik og kage man spiser, når man hygger, er lige så usund som det slik, vi spiser, når vi er alene, siger Heidi Boye til magasinet.
