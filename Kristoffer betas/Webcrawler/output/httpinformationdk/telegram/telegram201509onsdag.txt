Onsdagens aktier: Investorer straffer Coloplast for hensættelse



 
Det var en drøj onsdag for medicoselskabet Coloplast, der blev straffet for skidt nyt til investorerne i form af en ekstra hensættelse på 3 mia. kr. til retssager i USA.
- Når man skal til at afholde konkrete retssager, så bliver det bare dyrere i forhold til, hvis man for eksempel kunne indgå forlig med en række af brugerne af disse transvaginale net. Men ikke desto mindre synes jeg, at det er overraskende, at selskabet kommer med de her hensættelser, siger Søren Løntoft Hansen, senioranalytiker hos Sydbank, til Ritzau Finans.
Medicokoncernen har tidligere hensat 1,5 mia. kr. - heraf blev 500 mio. kr. dækket af selskabets produktansvarsforsikring. Og netop set i lyset af den forrige hensættelse, er det som en overraskelse, at der er blevet hensat ekstra milliarder, vurderer Sydbank-analytikeren.
Som følge af hensættelserne venter Coloplast nu en EBIT-margin på 10 pct. ved faste valutakurser. Tidligere ventede selskabet en overskudsgrad på 32 pct.
- Det er værd at hæfte sig ved, at det her ikke er noget, der kommer igen år efter år. Og det ser ud til, at niveauet for kursfaldet er fundet nu, vurderer Mads Zink, der er chefhandler i Danske Bank.
En aktie i Coloplast måtte notere et minus på 4,7 pct. til 457,70 kr. onsdag, og der var langt til den næstmest faldende aktie FLSmidth, der lagde sig i slipstrømmen med et fald på 1,5 pct. til 220,20 kr.
C20 Cap-indekset sluttede med et fald på 0,04 pct til 961,5.
Dermed hang det danske eliteindeks fast i det svage kinesiske nøgletal, som blev offentliggjort onsdag nat. Det var PMI-indekset, en slags temperaturmåling blandt indkøbschefer, som nok en gang stillede spørgsmålstegn ved væksten i landet.
- Vi har fået lidt stabilitet ind i markedet igen - hellere det end de store udsving frem og tilbage. Men der skal ikke meget til, før man rykker et par procent frem eller tilbage, konstater Mads Zink.
Carlsberg var med i toppen med en stigning på 1,5 pct. til 510 kr. uden selskabsspecifikke nyheder.
- Det er under forholdsvis lav aktivitet, at Carlsberg stiger i dag. Efter en hård august har aktien fundet sig en bund og er ved at stabilisere sig, siger Danske Banks chefhandler.
GN Store Nord lagde sig forrest med en stigning på 1,6 pct. til 121,60 kr. Også Novo Nordisk lå også blandt de bedst placerede aktier onsdag. Medicinalkoncernens aktier steg ligeledes med 1,6 pct. til 371,30 kr.
- Vi ser lidt på Novo Nordisk i dag forud for, at den amerikanske lægemiddelstyrelse, FDA, omkring 1. oktober ventes at melde ud, om den kan give Novos nye langtidsvirkende insulin, Tresiba, markedsføringstilladelse i USA. Det betyder, at der vil blive holdt øje med Novo i den kommende uge, sagde Mads Zink tidligere på dagen.
Danske Bank har solgt to mindre afdelinger for privatkunder i Litauen og Letland. Afdelingerne, der tæller cirka 120.000 kunder i Litauen og 7000 af slagsen i Letland, er købt af Swedbank, der dermed overtager en udlånsportefølje på omkring 640 mio. euro eller 4,8 mia. kr.
Danske Bank-aktien faldt 0,8 pct. til 206 kr. på trods af, at Nordea har hævet kursmålet for aktien med 20 kr. til 255 kr. Banken er Nordeas foretrukne i Norden.
Uden for C20 Cap-indekset var der opmærksomhed til industriselskabet NKT, der holdt kapitalmarkedsdag for investorer, analytikere og journalister i København. Der kom nyheder i form af besparelser på interne funktioner, en 2020-plan samt opkøbsmuligheder. NKT-aktien faldt med 0,1 pct. til 355,90 kr.
Der var et enkelt regnskab på menuen onsdag, hvor malervarekoncernen Flügger kom med regnskab for første kvartal. Der er fortsat it-udfordringer med koncernens ERP-system, der samordner salg, indkøb og ordrer. Og vanskelighederne, der ikke mindst påvirker salget i Sverige og Norge, vil også påvirke omsætning og indtjening i negativ retning i årets andet kvartal. Påvirkningen vil dog blive reduceret i de følgende kvartaler, fremgår det af regnskabet for første kvartal af regnskabsåret 2015/2016.
Flügger kom ud af første kvartal med et resultat på 61,8 mio. kr. mod 65,3 mio. kr. i samme kvartal sidste år. EBIT endte på 77,2 mio. kr. mod tidligere 85,5 mio. kr. Koncernen omsatte for 553,9 mio. kr. mod tidligere 561,9 mio. kr.
Flügger faldt med 1,6 pct. til 374 kr.
