Sædbank åbner igen for leverancer
Verdens største sædbank Cryos genoptager salget af sæd til det danske marked, som var stoppet efter lovændring


 Danske fertilitetsklinikker og barnløse par kan igen købe sæd fra Cryos, verdens største sædbank.
Ved årsskiftet meddelte Cryos ellers, at sædbanken stopper for salget af sæd til det danske marked.
Men efter et møde med Sundhedsstyrelsen mandag, hvor også den anden store danske sædbank, European Sperm Bank, deltog, har Cryos besluttet at genoptage leverancerne til danske kunder.
Årsagen til pausen i sædleverancerne er en ny lovgivning, der trådte i kraft 1. oktober 2012. De nye regler pålægger sædbankerne at sikre, at maksimalt 12 familier i Danmark får sæd fra den samme donor. Loven skal blandt andet mindske risikoen for indavl.
Cryos lukkede for forsyningerne, da man i hovedsædet i Aarhus mente, det var umuligt at overholde og kontrollere kravet om de færre familier pr. donor.
Nu ser man lidt anderledes på sagen, oplyser Cryos' direktør Ole Schou til Ritzau.
- Vi har fået øjnene op for nogle muligheder, som vi ikke var opmærksomme på før, siger han.
Hvad det mere konkret går ud på, ønsker han ikke at uddybe, ud over at det handler om kravet om højst 12 familier pr. donor.
- Der har været en del ballade omkring stoppet, og hovedsagen er så, at nu er stoppet ophørt igen, siger Ole Schou.
Selv om Cryos igen vil levere sæd til de danske klinikker, mener Ole Schou, at der er behov for at justere de nye regler.
- Vi er i dialog med myndighederne for at rette nogle ting op, og vi forventer, at reglerne bliver justeret. Nu har vi fundet er midlertidig løsning og håber, at der kommer en permanent løsning, siger han.
Men ifølge Vagn Nielsen, direktør hos Sundhedsstyrelsen, handler dialogen mellem sædbankerne og Sundhedsstyrelsen ikke om at ændre loven en gang til.
- Loven er som den er. Det, vi har talt med sædbankerne om, er at sikre det bedst mulige grundlag for at kunne administrere loven. Vi har ikke diskuteret at ændre loven, siger Vagn Nielsen til Ritzau.
Han ønsker ikke at give et bud på, hvad sædbankerne i fremtiden konkret skal gøre for at sikre, at loven om de 12 familier bliver overholdt.
- Jeg er sikker på, at vi når et godt resultat, men jeg vil ikke foregribe dialogen med sædbankerne om, hvordan vi løser opgaven, siger han.
