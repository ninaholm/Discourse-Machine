Soldrevet fly på vej over Stillehavet: Ingen vej tilbage
Flyet er nået en ottendedel af rejsen over Stillehavet, og der er ingen vej tilbage, skriver folkene bag.


 Det store eksperiment med det soldrevne fly Solar Impulse 2 er omsider igen på vingerne og undervejs over Stillehavet, og det har mandag nået et punkt, hvor der "ikke er nogen vej tilbage."
Flyets ottende etape af den planlagte jordomrejse går fra Japan til Hawaii. Det er også den sværeste, da der ikke er noget sted at lande, hvis vejret bliver dårligt.
- Der er ingen vej tilbage. Dette er en enkeltbillet til Hawaii, skriver folkene bag projektet på Twitter om flyets pilot, schweizeren André Borschberg.
- André Borschberg har passeret et punkt, hvor der ingen vej er tilbage, og han må nu gennemføre den fem dage og fem nætter lange rejse.
Efter en måneds udsættelser på grund af dårligt vejr lettede Solar Impulse søndag klokken 20.
Flyet er allerede nået længere end 1000 kilometer på den 7900 kilometer lange tur over havet.
Borschberg bliver nødt til at skyde sig selv ud med faldskærm, hvis flyet svigter. Han har en oppustelig redningsbåd om bord på flyet.
Cockpittet i flyet er kun 3,8 kvadratmeter, og stolen, piloten sidder i, fungerer både som seng og toilet. Hvis der ikke er turbulens, er det muligt at slå autopiloten til og tage en lur, men højst i 20 minutter ad gangen.
Solar Impulse har et vingefang på 72 meter og er dækket af 17.248 solpaneler, der ikke er tykkere end et hårstrå.
Flyet samler solenergi om dagen, som bliver gemt i lithiumbatterier, og den opbevarede energi holder så flyet på vingerne om natten, når solen er væk.
Formålet med den revolutionerende flyvetur er at skabe opmærksomhed om mulighederne i alternative energikilder og at præstere noget, der i mange år er blevet betragtet som umuligt.
