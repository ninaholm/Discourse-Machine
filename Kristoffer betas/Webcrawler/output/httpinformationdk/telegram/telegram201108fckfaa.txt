FCK får tjekkiske klø i CL-fiasko i Parken
Tjekkiske Viktoria Plzen vandt højst overraskende med hele 3-1 over FC København, som nu er tæt på CL-exit.


 Det var tæt på en fadæse i Parken.
FC København tabte skuffende 1-3 hjemme til Viktoria Plzen i den første af to afgørende kvalifikationskampe om at komme i Champions League-gruppespillet.
 Dermed fik FCK et særdeles skidt udgangspunkt før næste uges returopgør. Og det var kun Sölvi Ottesens reducering, som sikrede en livline til det danske mesterhold.
Den islandske landsholdsspiller viste endnu en gang sine evner på dødbolde, da han headede 1-2-scoringen ind efter et hjørne 20 minutter før tid.
Forinden var skaden sket, da tjekkerne havde bragt sig foran 2-0. Først på et kludemål efter 53 minutter, hvor Daniel Kolar fik headet en bold ind forbi FCK-keeper Johan Wiland, som Sölvi Ottesen kun kunne nå at bugsere ind i eget net.
Blot syv minutter senere stod det 2-0 til Plzen, som effektivt udnyttede et kontraangreb med Victor Pilar som afslutter.
Og Plzen blev ved med at udstille FCK's svagheder, da indskiftede Martin Fillo flot hamrede 3-1-scoringen ind bag en forstenet Wiland.
Symbolsk kastede anfører Mathias "Zanka" Jørgensen sig opgivende i græsset. Og det mindede lidt om tidligere tiders fiaskoer som mod cypriotiske Apoel FC og slovenske Gorica.
FCK kan stadig nå at redde et mirakuløst resultat hjem i Tjekkiet, men det ligger ikke i kortene bedømt ud fra tirsdagens opgør.
For tjekkerne var bedre organiseret og mere fejlfri end FCK.
Træner Roland Nilsson havde endda benyttet lejligheden til at eksperimentere med en helt ny offensiv.
Nilsson havde valgt at sætte den brasilianske angriber Cesar Santin på bænken fra kampens start. I stedet var Claudemir - der normalt spiller på midtbanen - overraskende foretrukket som hængende angriber.
Det lignede forgængeren Ståle Solbakkens gamle koncept - som ofte brugte Jesper Grønkjær som hængende angriber i et 4-5-1-system i de europæiske kampe, hvor der skulle spilles lidt mere med livrem og seler.
Det blev der også i hele den første målløse halvleg, hvor 19.148 forventningsfulde tilskuere stadig troede på det. Deriblandt også omkring hundrede barmavede og højrøstede tjekkiske fans.
Der var på forhånd varslet to tætte opgør mod det tjekkiske mesterhold, men det tyder på, at det bliver mindre tæt end forventet. Men til tjekkernes fordel.
FCK har endnu ikke fundet det niveau, holdet viste i sidste sæson. Der var tydelig nervøsitet hos flere af spillerne, som lavede for mange fejlafleveringer og sjuskede aktioner.
Bedste forsøg i første halvleg kom fra Claudemir, som skød fra kanten af feltet, men bolden røg lige forbi den ene opstander.
Men man fornemmede, at det skulle komme fra Dame N'Doye, hvis FCK'erne skulle score. Men senegaleseren var for uskarp i sine afslutninger både med fødderne og hovedet.
Der er returkamp på næste onsdag i tjekkiske Prag.
