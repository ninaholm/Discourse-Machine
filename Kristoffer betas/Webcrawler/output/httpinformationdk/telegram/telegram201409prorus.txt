Pro-russere ligger til sejr ved lokalvalg på Krim
Der har været lokalvalg på Krim, som Rusland har annekteret. Putins venner ser ud til at sejre stort.


 Ruslands ledende parti er på vej mod en knusende sejr ved lokalvalget på halvøen Krim, som Rusland tidligere i år annekterede fra Ukraine.
Det viser resultatet ifølge nyhedsbureauet Itar-Tass efter optælling af 67 procent af stemmerne fra valget, der fandt sted søndag.
- Som det ser ud nu, har partiet Forenede Ruslands regionale afdeling på Krim fået 71,04 procent af stemmerne, siger valgkommissionen på Krim.
Det ultranationalistiske russiske parti Ruslands Liberaldemokratiske Parti, der ledes af den åbenmundede nationalist Vladimir Sjirinovskij, ligger til at få næstflest stemmer, nemlig otte procent.
Ingen andre partier ser ud til at klare spærregrænsen på fem procent af stemmerne, siger kommissionen.
Nyhedsbureauet AFP skriver, at resultatet viser, at Ruslands præsident, Vladimir Putin, har cementeret sit greb om halvøen.
Der var lokalvalg mange steder i Rusland søndag, og således også på Krim, der frem til marts i år hørte til Ukraine.
 Men i forbindelse med opbruddet i Ukraine, hvor demonstranter i hovedstaden Kijev fik fremtvunget den prorussiske regerings afgang, udskrev lokale myndigheder på Krim en folkeafstemning om løsrivelse og indlemmelse i Rusland, som et stort flertal stemte ja til.
Trods omverdenens protester over blandt andet valgsvindel endte det med, at det lokale styre erklærede, at det rev sig løs, hvorefter det søgte om indlemmelse i Rusland.
Kort efter annekterede Rusland Krim, og det var med til, at striden mellem Rusland og
EU tog til, idet prorussere i det østlige Ukraine intensiverede deres oprør.
EU har ikke anerkendt annekteringen.
