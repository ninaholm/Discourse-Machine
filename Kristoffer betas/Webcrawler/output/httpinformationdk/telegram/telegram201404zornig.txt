Zornig-undersøgelse er udskudt en måned
Socialministeriets undersøgelse af penge til Lisbeth Zornig er udskudt, siger socialordfører Eyvind Vesselbo.


 Offentligheden må vente på advokatundersøgelsen af Socialministeriets støtte på en million kroner til Lisbeth Zornig Andersens projekt "Stemmer på kanten". Ministeriets undersøgelse, som skulle være færdig 1. april, er udskudt.
Det oplyser Venstres socialordfører, Eyvind Vesselbo, til Ritzau.
31. marts mødte han socialminister Manu Sareen (R) i Socialministeriet og bad ham udlevere rapporten, når den kom 1. april.
- Manu Sareen kendte ikke umiddelbart noget til sagen. Departementschefen kunne så meddele - hvad der chokerede mig - at rapporten ikke kom 1. april. Den havde de udsat til 1. maj, siger Eyvind Vesselbo.
16. januar fremlagde daværende socialminister Annette Vilhelmsen (SF) kommissoriet for en uvildig advokatundersøgelse. Den skal tjekke hendes gave på én million kroner til Lisbeth Zornig Andersen, som kan være uddelt udenom almindelige bevillingsregler.
Ministeriet skrev 16. januar i sin pressemeddelelse: "Der udpeges snarest et advokatfirma, der skal forestå den uvildige advokatundersøgelse, og undersøgelsen skal så vidt muligt afsluttes senest d. 1. april 2014".

 Socialministeriet understreger, at man aldrig har lovet, at advokatundersøgelsen var færdig 1. april.

- Det fremgår også af kommissoriet for advokatundersøgelsen, at "advokatundersøgelsen skal afsluttes snarest muligt og så vidt muligt den 1. april 2014 ." Imidlertid har advokaten bedt om mere tid til undersøgelsen for at sikre en grundig analyse af sagen, skriver ministeriet i en pressemeddelelse.
Ministeriet har aftalt med advokaten, Pernille Backhausen, at rapporten afleveres primo maj måned 2014.
Socialminister Manu Sareen lovede sidst i februar også en analyse af ministeriets puljer. Vesselbo vil gerne vide, hvornår denne analyse er færdig.
