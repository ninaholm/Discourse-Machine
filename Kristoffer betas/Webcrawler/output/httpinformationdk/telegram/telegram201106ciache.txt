CIA-chef overtager som forsvarsminister
Senatet i Washington har godkendt CIA-chef Leon Panetta som forsvarsminister Robert Gates' afløser.


 Med 100 stemmer for og ingen imod godkendte Senatet i Washington tirsdag Leon Panetta som ny forsvarsminister efter Robert Gates, der går på pension.
Dermed får den nuværende chef for efterretningstjenesten CIA ansvar for at gennemføre såvel tilbagetrækning fra krigene i Afghanistan og Irak som en række besparelser på forsvarsområdet.
Den 72-årige Panetta indledte sin politiske karriere som medlem af Repræsentanternes Hus for Demokraterne i 1977. Her sad han til 1993, hvor han blev budgetdirektør og stabschef under præsident Bill Clinton.
Siden 2009 har han været chef for CIA.
Panettas mangeårige karriere har skaffet ham opbakning fra begge de store partier. Den fremtrædende republikanske senator John McCain betegnede ham som et oplagt valg som Pentagon-chef og opfordrede sine partifæller i Senatet til at stemme for.
Panetta ventes at tiltræde som forsvarsminister 1. juli.
