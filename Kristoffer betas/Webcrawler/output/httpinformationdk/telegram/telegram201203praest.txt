Præster kræver straf for Koran-afbrænding
Afghanistans øverste religiøse råd vil ikke tage imod undskyldning fra USA's præsident for skænding af Koran.


 Afghanistans øverste religiøse råd kræver efter et møde med præsident Hamid Karzai, at de ansvarlige for Koran-afbrændinger på en amerikansk base ved Kabul stilles for en domstol.
Det fremgår af en erklæring fra den afghanske præsident.
Det religiøse råd, også kaldet ulema, "insisterer på, at sådanne djævelske handlinger ikke kan tilgives med undskyldninger". De skyldige skal dømmes og straffes, hedder det.
Både præsident Barack Obama og den amerikanske øverstbefalende i Afghanistan har i stærke vendinger beklaget afbrændingerne af muslimernes hellige bog på basen Bagram uden for den afghanske hovedstad.
"Rådet fordømmer stærkt den afskyelige, umenneskelige og barbariske handling", siger de religiøse lærde.
Det står ikke helt klart, hvad der skete på Bagram-basen, der drives af USA. Det har forlydt, at de hellige bøger var beslaglagt blandt fanger i et fængsel og sendt til forbrændingen i Bagram.
Her skal flere lokalt ansatte have opdaget bøgerne og protesteret voldsomt, da amerikanske soldater forsøgte at brænde dem.
Det har udløst mange dages uroligheder rundt om i Afghanistan, der har kostet cirka 40 mennesker livet.
