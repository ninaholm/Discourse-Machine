Frankrig kræver nye hårde Iran-sanktioner
Frankrig ønsker, at EU indfører strenge sanktioner mod Iran, der siger, de venter på mødeinvitation fra EU.


 Frankrig opfordrer sine unionsfæller i EU til at blive enige om indførelsen af hårdere sanktioner mod Iran.
Det siger udenrigsminister Alain Juppe.
- Frankrig ønsker en skærpelse af sanktionerne, og præsidenten (Nicolas Sarkozy, red.) har udformet to konkrete forslag.
- Det første er en indefrysning af den iranske centralbanks værdier, og det andet er en embargo på Irans olieeksport, siger Juppe til fransk tv.
USA er i gang med at indføre netop sådanne sanktioner, og Frankrig ønsker altså, at Europa skal følge trop inden udgangen af årets første måned.
Ifølge Alain Juppe skal EU tage lignende skridt inden den 30. januar for at vise landenes "beslutsomhed".
Sanktionerne kommer som følge af Irans omstridte atomprogram.
- Iran forfølger muligheden for at fremstille atomvåben. Det er jeg på ingen måde i tvivl om, siger Juppe.
Styret i Teheran nægter Vestens beskyldninger om, at programmet er et skalkeskjul for fremstilling af højt beriget uran, der kan benyttes i atomvåben.
Iran understreger, at programmet kun tjener fredelige formål.
Tirsdag siger både Iran og EU, at de venter på den anden part i forhold til en genoptagelse af atomforhandlingerne.
- Vi venter på en dato og et mødested, siger Ramin Mehmanparast, der er talsmand for Irans udenrigsministerium.
Men iranerne har misforstået, hvordan tingene hænger sammen, siger Michael Mann, talsmand for EU's udenrigspolitiske chef, Catherine Ashton, der i oktober sidste år sendte et brev til Teheran og lagde op til nye møder.
- De (iranerne, red.) har ikke forstået sagens sammenhæng. Det vigtigste først. Iranerne må svare på vores brev, og så tager vi den derfra, siger Mann.
