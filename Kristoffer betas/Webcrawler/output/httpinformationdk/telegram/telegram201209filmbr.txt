Filmbranchen presset af premiereboom
De danske biografer frygter, at bunken af nye film i efteråret vil medføre store tab til hele branchen.


 Den danske filmbranche misforvalter sin filmstøtte og må imødese store tab.
Sådan lyder vurderingen næsten overalt i filmmiljøet, efter at ni danske spillefilm - støttet med tilsammen 56 millioner kroner - er premieresat inden for halvanden måned.
Filmene vil kannibalisere hinanden med økonomiske lussinger for producenter, distributører og biografer til følge, skriver Morgenavisen Jyllands-Posten.
- Det strider mod samtlige kulturelle og forretningsmæssige principper at drukne markedet, som det sker i år, siger Kim Pedersen, formand for Danske Biografer.
- Man hører tit filmfolk klage over, at de har det hårdt. Nu er de for alvor i gang med at drukne sig selv, tilføjer han.
De ni spillefilm, som kører i september og oktober, svarer til 42 procent af årets danske titler. Klaus Hansen, direktør i Producentforeningen, kalder sammenklumpningen "skør" og "spild af penge".
- Nogle film vil unødvendigt tabe betydelig omsætning, fordi der er grænser for, hvor mange biografbesøg folk kan nå og har råd til hurtigt efter hinanden. Det sætter landets trængte producenter under yderligere pres, siger Klaus Hansen.
Direktøren for Zentropa, Peter Aalbæk Jensen, er enig.
- Det er tåbeligt, at filmene ligger så tæt, siger han.
Kun Nordisk Film, der er markedsleder og ejer halvdelen af Zentropa ser lyst på situationen.
- Der er få amerikanske blockbustere i perioden, og det skaber plads til de danske film. Konkurrence er med til at udvikle dansk film, siger Allan Hansen, administrerende direktør i Nordisk Film.
Det Danske Filminstitut, som fordeler støttemidlerne til branchen, har appelleret til distributørerne om at sprede filmene, men instituttet har ikke hjemmel til at regulere markedet, da konkurrencen skal være fri.
