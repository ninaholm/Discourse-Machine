Nyt Malaysia Airlines-fly i problemer: Måtte nødlande
Et fly med 166 personer om bord måtte nødlande i Kuala Lumpur, efter at flydækket punkterede under takeoff.


 Malaysia Airlines har haft endnu en uheldig sag søndag aften, da MH192-flyet mod Bangalore i Indien måtte vende om og nødlande i Malaysias hovedstad, Kuala Lumpur.
Nødlandingen blev foretaget, fordi et flydæk punkterede under takeoff, oplyser flyselskabet.
- Da sikkerhed er af højeste prioritet for Malaysia Airlines, var flyet nødt til at vende tilbage til KLIA (Kuala Lumpur International Airport), fortæller selskabet i en meddelelse.
Flyet landede sikkert kort før klokken 20, hvilket er knap fire timer efter, det lettede.
- Alle 159 passagerer og syv besætningsmedlemmer om bord har forladt flyet, oplyser Malaysia Airlines.
Det var dækrester på landingsbanen, der førte til beslutningen om, at Boeing 737-800-flyet skulle vende tilbage til Kuala Lumpur.
- De er landet sikkert - gudskelov, skrev Malaysias transportminister, Hishammuddin Hussein, på Twitter efterfølgende.
Passagererne er blevet indkvarteret på hoteller i området og flyver efter planen mod deres destination mandag eftermiddag lokal tid.
Imens fortsætter eftersøgningen efter MH370-flyet fra Malaysia Airlines, der forsvandt 8. marts med 239 mennesker om bord.
Fly og skibe fra flere forskellige lande har dagligt i løbet af de sidste to måneder forgæves forsøgt at fange glimt af vragdele fra flyet, der forsvandt sporløst fra radaren på vej fra Kuala Lumpur mod Beijing.
