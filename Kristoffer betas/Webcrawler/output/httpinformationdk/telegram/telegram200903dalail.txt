Dalai Lama farer frem mod Kina



 Tibets åndelige leder, Dalai Lama, tordnede i dag mod Kina, der for 50 år siden slog et tibetansk oprør ned med hård hånd. 
 Modtageren af Nobels fredspris anklagede Kina for at have skabt "et helvede på jord" i sit tidligere hjemland, Tibet. 
 - De trænger tibetanere ind i dyb lidelse og afsavn. Selv i dag lever tibetanere i Tibet i konstant frygt, sagde den 73-årige Dalai Lama, der har levet i eksil siden det fejlslagne oprør i 1959.
 Dalai Lama kunne fortælle sine tilhængere, at støtten til Tibet er stigende i Kina.
 - Flere og flere kinesere er ved at indse, at der er et problem, sagde han til de 10.000 tibetanere, der var samlet i byen Dharamsala i Indien for at høre ham tale. 
 De har - i lighed med tibetanere over hele verden - varslet omfattende demonstrationer mod det kinesiske styre. 
 I Tibets hovedstad, Lhasa, har der været påfaldende stille. Det skyldes dog formentlig de bevæbnede soldater og de politibetjente, der patruljerer i gaderne. 
