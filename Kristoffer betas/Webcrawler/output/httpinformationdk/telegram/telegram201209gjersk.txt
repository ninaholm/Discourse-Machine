Gjerskov vil tage farlig resistens op i EU
Fødevareministeren vil "handle straks" på grund af stigning i multiresistente bakterier i dansk kyllingekød.


 Fødevareminister Mette Gjerskov (S) vil nu tage fat i sine EU-kolleger for at få gjort noget effektivt ved situationen omkring farlige resistente bakterier i blandt andet dansk kyllingekød.
- Det er et grænseoverskridende problem, og derfor vil jeg tage det op i Bruxelles, siger hun til Ritzau.

Mette Gjerskov er således overrasket over nye tal, som viser, at forekomsten af multiresistente ESBL-colibakterier i dansk kyllingekød er steget fra 8,6 procent i 2010 til 44 procent 2011.
- Jeg vil gerne sige, at jeg synes, at det her ser meget alvorligt ud. Og det må vi naturligvis handle på straks, siger hun.
Mette Gjerskov mener, at det er helt afgørende, at EU står sammen om at bekæmpe de multiresistente bakterier, som Verdenssundhedsorganisationen WHO har udpeget som et af de hurtigst voksende globale sundhedsproblemer.
- Vi har i Danmark lagt et kæmpearbejde i at nedbringe vores forbrug af antibiotika, og nu bliver nødt til at stille krav til de andre lande.
- Det er helt uacceptabelt, at dansk produceret kyllingekød er inficeret af multiresistente bakterier, som kommer udefra, siger Gjerskov.
Hun glæder sig over, at brancheforeningen Dansk Slagtefjerkræ sammen med de øvrige skandinaviske lande har indledt et tilsyneladende effektivt samarbejde med de britiske producenter af avlsdyr.
- Men der er stadig brug for at undersøge nærmere, hvordan man kan sikre, at bakterierne ikke kan spredes i systemet, når og hvis de optræder, siger hun.
Emnet vil desuden være på dagsordenen, når veterinærforligs-partierne onsdag skal mødes for at indlede forhandlingerne om et nyt veterinærforlig.
Mette Gjerskov understreger, at danskerne ikke skal holde op med at spise kyllingekød.
- Vi skal overholde de almindelige hygiejneråd, som langt de fleste kender til. Selv om resistente bakterier er med til at slå 25.000 europæere ihjel om året, så ved vi stadigvæk ikke præcis, hvordan bakterierne bliver overført til mennesker, siger hun.
