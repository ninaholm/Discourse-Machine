Nelson Mandela er igen indlagt med lungeinfektion
Sydafrikas præsident, Jacob Zuma, opfordrer verden til at bede for den 94-årige Nelson Mandela.


 Sydafrikas tidligere præsident Nelson Mandela er igen blevet indlagt på hospitalet med en lungeinfektion.
Den 94-årige ekspræsident blev indlagt onsdag kort før midnat lokal tid, oplyser præsident Jacob Zumas kontor i en pressemeddelelse.
- Vi bønfalder det sydafrikanske folk og verden om at bede for vores elskede Madiba og hans familie og tænke på dem.
- Vi har fuld tiltro til lægerne og holdet bag dem, og vi ved, at de vil gøre alt, hvad der er muligt for at sikre, at Mandela bliver rask igen, skriver præsident Zuma.

Der er ikke yderligere oplysninger om Mandelas tilstand, eller hvor han er indlagt, kun at han modtager "den bedst mulige medicinske behandling".
Nelson Mandela var kortvarigt indlagt til et tjek tidligere på måneden, efter at han i december var indlagt i næsten tre uger som følge af en lungeinfektion efter en galdestensoperation på et hospital i Pretoria.
Dengang fik Mandela besøg af præsident Zuma, der fortalte, at Mandela var glad for at få gæster.
Da Nelson Mandela blev indlagt på hospitalet 8. december med lungebetændelse, opdagede lægerne også, at han led af galdesten, som derefter er blevet fjernet ved en operation.
Nelson Mandela var med til at grundlægge Den Afrikanske Nationalkongres, ANC, som har regeringsmagten i Sydafrika.
Han sad i fængsel i 27 år for sin kamp mod apartheid og blev løsladt i 1990. I 1993 blev Mandela tildelt Nobels fredspris, og året efter blev han valgt som den første sorte præsident i Sydafrika.
Mandela har ikke vist sig offentligt siden VM i fodbold i Sydafrika for tre år siden.
Tidligere i marts har apartheid-modstanderens forhenværende advokat og gode ven, George Bizos, fortalt, at Mandela fortsat holder et vågent øje med politik, men at han dog har nogle huller i sin hukommelse.
