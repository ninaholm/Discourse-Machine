LA: Venstres forslag er for ukonkret
LA "venter spændt" på konkrete løsninger i Venstres forslag om at stille særlige krav til bestemte indvandrere


 Liberal Alliances leder, Anders Samuelsen, "venter spændt" på, at Venstre uddyber sit forslag om at stille bestemte krav til indvandrere alt efter, hvor de kommer fra.
Forslaget fra Venstre præsenteres mandag af partiets integrationsordfører, Inger Støjberg i en kronik i Berlingske.
Her skriver Støjberg blandt andet, at "det ikke er nødvendigt at stille samme krav til alle", fordi "der er stor forskel på viljen til integration alt efter, om det er en kristen amerikaner eller en muslimsk somalier, der kommer hertil".
- Vi er positive over for at forsøge at begrænse indvandringen fra personer, der ikke kan klare sig selv. Men da det er meget ukonkret, kan jeg ikke forholde mig til Venstres løsningsforslag, siger Anders Samuelsen.
Liberal Alliance har tidligere fastslået, at partiet er parat til et regeringssamarbejde med Venstre, og i weekenden præsenterede partiet så et bud på et regeringsgrundlag, der blandt andet lagde op til en justering af udlændingepolitikken.
Spørgsmål: Kunne forslaget være en justering i den rigtige retning?
- Det ved jeg jo ikke, for jeg ved ikke, hvad deres retning er. Men det er klart, at der er udfordringer i udlændingepolitikken. Vi har integrationsproblemer, og de, tror vi, løses bedst ved, at de, der kommer ind i landet, kan klare sig selv, siger Anders Samuelsen og fortsætter:
- Vi tror på, at man løser problemerne ved at lukke kasserne i. Det giver en ret præcis sortering i folk, som vil, og folk, som ikke vil. Det er det, vi skal måle folk på. Men jeg venter spændt på Venstres udspil. Jeg er et åbent menneske.
