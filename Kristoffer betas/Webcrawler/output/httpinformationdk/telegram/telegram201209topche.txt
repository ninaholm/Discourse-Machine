Topchef: Halvdelen af bankerne forsvinder
Mange banker vil bukke under, forudser Jyske Banks direktør. Nye krav gør det svært at klare sig på egen hånd.


 Danske banker vil lukke og slukke i hobetal inden for en overskuelig fremtid.
Faktisk vil op mod hver anden bank herhjemme blive opslugt eller bukke under inden for de næste otte år, forudser topchef Anders Dam fra Danmarks tredjestørste bank, Jyske Bank, ifølge Politiken.
- Jeg gætter på, at der er væsentlig færre pengeinstitutter i 2020, siger han til avisen.
- Vi taler muligvis om en halvering, altså at der forsvinder 40-50 banker. Det er en række mindre pengeinstitutter, som formentlig de næste to-tre år må lade sig opkøbe, tilføjer Jyske Bank-direktøren.
Bankanalytikeren Nicholas Rohde fra Niro Invest er enig og peger på, at en række nye hårde krav til bankerne - for eksempel til indtjeningskrav, kapital og bestyrelsesmedlemmernes evner - gør det sværere at være et lille pengeinstitut.
- Det er ikke et urealistisk tal, Anders Dam kommer med, siger analytikeren til Politiken.
Hvis små banker forsvinder, og de mellemstore slår sig sammen, kan det betyde masselukninger af filialer - noget de fleste analytikere forventer de kommende år.
En analyse fra Danske Markets anslog sidste uge, at en af de mest oplagte sammenlægninger - mellem Sydbank og Jyske Bank - kunne få fusionsbanken til at lukke hver anden filial og fyre hver fjerde ansat.
 Anders Dam afviser ikke en fusion med Sydbank.
Tværtimod siger han, at Jyske Bank også er på udkig efter større banker at fusionere med. Derfor vil Jyske Bank agere som til et skolebal ved "at vaske sig, se lækker ud og på alle måder shine sig op til sjov", lyder det.
