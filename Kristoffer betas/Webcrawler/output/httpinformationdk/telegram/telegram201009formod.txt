Formodet bombemand er kørt på hospitalet
Skadet mand lå i Ørstedsparken i mere end fire timer, før han blev kørt væk af en ambulance.


 Den mand, der mistænkes for en eksplosion på et københavnsk hotel, er efter en flere timer lang politiaktion båret ud af Ørstedsparken og kørt væk i en ambulance.
Manden befandt sig i parken i mere end fire timer, før han cirka klokken 20.15 blev kørt væk i en ambulance med politieskorte.
Operationen trak ud, fordi hærens ammunitionsryddere skulle sikre, at ingen kom til skade.
Med et skud fra den kendte robot med tilnavnet Rullemarie blev tasken, der var gjort fast til mandens mave, uskadeliggjort.
Klokken 13.29 kom alarmen om eksplosionen fra Hotel Jørgensen ved Israels Plads.
Kort efter blev en mand set forlade hotellet med blod i ansigtet.
Store politistyrker blev tilkaldt til området, og i den nærliggende Ørstedsparken lykkedes det for betjente at lokalisere manden, der var skade på arm og i ansigtet.
Den liggende mand blev tilset af en læge i parken.
I operationen i Ørstedsparken har specialtrænede betjente fra Aktionsstyrken fra Politiets Efterretningstjeneste deltaget.
Politiets tekniske eksperter klædt i hvide dragter har også været tilkaldt, ligesom eksperter fra hærens ammunitionsryddere - EOD - har været med i den langvarige aktion.
