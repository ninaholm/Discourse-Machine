Østjydsk Banks direktør forsikrer: Vi har en fremtid
Østjydsk Bank skal hente 175 millioner kroner for at overleve. Men direktøren er sikker på, det lykkes.


  Østjydsk Banks redningsplan sikrer bankens fremtid som selvstændigt pengeinstitut. Det forsikrer direktør i banken, Max Hovedskov, efter at have fremlagt et dundrende underskud i første kvartal på 242 millioner kroner efter skat.
For at leve op til Finanstilsynets krav til bankens finansielle polstring skal Østjydsk Bank hente 175 millioner kroner hos sine nuværende aktionærer og andre investorer.
Samtidig er banken nødt til at sælge tre filialer til Arbejdernes Landsbank.
- Jeg vil sige til dem (aktionærerne, red.), at det er stærkt utilfredsstillende, at vi har tabt så mange penge. Det er også smerteligt, at vi må sælge tre gode filialer fra, siger Max Hovedskov til Ritzau Finans.
Halvdelen af aktieemissionen på 175 millioner kroner er garanteret af Arbejdernes Landsbank, lokale investorer og andre kvalificerede investorer.
Men også bankens øvrige aktionærer bliver bedt om at stille op, og Max Hovedskov lover, at banken under alle omstændigheder vil køre videre.
- Selv om jeg håber en større tegning end den, der er garanteret, så er der et solidt pengeinstitut tilbage, og vi vil også fremadrettet være i stand til at tjene penge, siger Max Hovedskov til Ritzau Finans.
Han blev i forbindelse med årsregnskabet udnævnt som ny bankdirektør og skulle sammen med den hidtidige direktør, Jens Vendelbo, stå for bankens daglige ledelse, indtil Jens Vendelbos fratrædelse.
Men de store nedskrivninger, som skyldes, at banken ikke har haft styr på sin kreditgivning, har nu kostet Jens Vendelbo en fyring.
Arbejdernes Landsbank og Nykredit spiller en væsentligt rolle i redningen af Østjydsk Bank. Arbejdernes Landsbank køber tre filialer og garanterer tegning af nye aktier for 37,5 millioner kroner.
Nykredit Realkredit tegner hybrid kernekapital for 50 millioner kroner. Desuden betyder planen, at ansvarlige lån ydet af Arbejdernes Landsbank og Nykredit på henholdsvis 30 og 75 millioner kroner indfries.
