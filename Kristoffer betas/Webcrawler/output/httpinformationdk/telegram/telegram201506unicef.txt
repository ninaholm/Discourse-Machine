Unicef: 68 millioner små børn kan reddes
600 millioner børn lever i ekstrem fattigdom for mindre end 8,30 kroner om dagen, siger ny FN-rapport.


 I løbet af de næste 15 år vil 68 millioner børn under fem år dø af årsager, som kunne være forhindret.
 Beregningerne fremlægges i en ny rapport fra Unicef forud for et møde i september mellem verdens ledere om nye udviklingsmål frem til 2030.
Disse mål skal sættes i stedet for de såkaldte Millennium-mål, der blandt andet gik ud på at halvere den globale fattigdom frem til 2015 - regnet ud fra 1990. Netop dette mål er nået, mens andre af millennium-målene ikke er nået.
Men selv om denne målsætninger opnået, så er der stadig 600 millioner børn, som lever i ekstrem fattigdom for mindre end 1,25 dollar (8,30 kroner) om dagen.
Med hensyn til dødeligheden blandt børn under fem år var målet at få den reduceret med to tredjedele. Den er blevet godt og vel halveret.
Et andet mål var, at underernæring blandt børn under fem år skulle halveres. Den er blevet reduceret med omkring 40 procent. De børn, der har det værst, lever i det sydlige Afrika og i Sydasien.
Et mål, der er vigtigt for børn, og som ikke er blevet opnået, er at få sikret yderligere 2,6 milliarder mennesker adgang til rent vand.
- Hvis det internationale samfund ikke optrapper indsatsen for verdens fattigste vil 68 millioner børn under fem år dø af forskellige årsager frem mod 2030. 119 millioner børn kommer til at være kronisk underernærede, skriver FN-organisationen den nye rapport.
- Livet for de mest sårbare har betydning. Ikke blot for børnene selv, men også for deres familier og for deres samfund, fremhæver Anthony Lake, der er administrerende direktør i Unicef.
Lake opfordrer verdens ledere til at sætte børnene i verdens fattigste områder øverst på dagsordenen, når de nye udviklingsmål skal defineres.
