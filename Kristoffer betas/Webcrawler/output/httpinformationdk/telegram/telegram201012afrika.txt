Afrikansk leder skal fjernes med magt
Elfenbenskystens kommende premierminister vil have omverdenen til at bruge våben for at fjerne Laurent Ghagbo.


 Det internationale samfund skal bruge magt for at fjerne Elfenbenskystens leder, Laurent Ghagbo, der tabte præsidentvalget i sidste måned.
Det siger den tidligere oprørsleder Guillaume Soro. Han er udset til kommende regeringsleder af Alassane Ouattara, der regnes som vinderen af præsidentvalget.
- Jeg opfordrer FN's Sikkerhedsråd, EU, Den Afrikanske Union og Ecowas til at indstille sig på at bruge magt, siger Soro til fransk tv.
- Sikkerhedssituationen er meget bekymrende, siger han.
Soro mener, at alle elementer til en borgerkrig er på plads.
Flere lande, blandt dem Frankrig og Tyskland, har besluttet at evakuere deres statsborgere i det store vestafrikanske land.
Det internationale samfund med FN og USA i spidsen siger, at Ghagbo må træde tilbage efter valgnederlaget den 28. november.
Men i stedet har Ghagbo mobiliseret militæret og militante grupper, der truer med at svare igen.
Ouattara selv er omringet på et hotel, men han beskyttes af 800 fredsbevarende soldater fra FN.
