30 personer frygtes omkommet under vulkanudbrud i Japan
Hundredvis af mennesker blev fanget af vulkanudbrud 200 kilometer vest for Tokyo. Mindst 30 frygtes omkommet.


 Mere end 30 mennesker frygtes omkommet på den japanske vulkan Mount Ontake, som uden varsel gik i udbrud lørdag, og udsendte en massiv sky af aske og sten.
Ifølge japansk politi blev de mere end 30 personer fundet livløse nær vulkanens top søndag, men efter japansk tradition vil politiet ikke bekræfte, at de er døde, før de er tilset af en læge, skriver Reuters.
Hundredvis af børn og voksne blev fanget på vulkanen lørdag, da den pludseligt og uventet gik i udbrud og sendte en strøm af aske og klippestykker op i luften og tre kilometer ned ad vulkanens sider.
De fleste mennesker nåede ned i sikkerhed, men mindst 30 mennesker tilbragte altså natten i omkring 3000 meters højde nær toppen.
Flere end 40 mennesker er såret, mens myndigheder forsøger at finde andre 45 mennesker, der savnes.
Søndag spyr vulkanen fortsat røg og aske. Udbruddet er så kraftigt, at der er fundet aske fra vulkanen op til 80 kilometer væk.
Vulkanen ligger omkring 200 kilometer vest for Tokyo og er et populært mål for klatrere og vandrere.
