Ekspert til Joachim B.: Sådan er politik
Liberal Alliances Joachim B. Olsen har grebet kritikken mod hans mulige interesse for flere partier forkert an, siger politisk kommentator: Sådan er politik.


 Folketingskandidat og tidligere kuglestøder Joachim B. Olsen må finde sig i de metoder og spilleregler, der findes i politik. Sådan lyder det fra politisk kommentator Peter Goll fra Geelmuyden. Kiese.
Det sker efter, at den tidligere topatlet har kaldt det for "bagvaskelse", at flere anonyme politikere over den seneste uge har fortalt om, at han har været interesseret i at stille op for både Venstre, Konservative og Socialdemokraterne, før han valgte Liberal Alliance.
- Han har været elitesportsmand og ved, hvordan reglerne er der. Men nu er han kommet op i den politiske superliga - og det er en barsk verden med politikere, som er ligeså gode til politik, som han var til kuglestød, siger Peter Goll.
Den politiske kommentator mener, at Joachim B. Olsen og Liberal Alliance har grebet historierne forkert an - for faktisk kunne de have brugt kuglestøderens politiske interesse positivt.
- Lige nu fremstår han som en utroværdig opportunist, som ikke har en reel holdning, men bare er på jagt efter en post på Christiansborg, siger han.
- Men partiet kunne i stedet have beskrevet ham som en mand, der har været søgende og haft en reel interesse for politik, og til sidst fandt sine mærkesager bedst afspejlet i Liberal Alliance, siger Peter Goll.
Den politiske kommentator opfordrer Liberal Alliance til at hjælpe den tidligere "Vild med dans"-vinder meget bedre, hvis ikke han skal blive vejet og fundet for let af vælgerne.
- Han har snakket om bagvaskelse og valgt den konfrontatoriske stil. Hvis han lægger den om hurtigt, så kan han godt nå at redde sig. Ellers er det ikke et spørgsmål om måneder, men om uger, før de andre partier har fremstillet ham som utroværdig, siger Peter Goll.
