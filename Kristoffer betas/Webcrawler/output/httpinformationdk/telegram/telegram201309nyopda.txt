Ny opdagelse: Stort landskabsbillede af Van Gogh er ægte
Nordmand troede, at hans maleri af Van Gogh var en forfalskning. Nu hænger det i Amsterdam.


 På Van Gogh museet i Amsterdam har man gjort en usædvanlig opdagelse og udvidet samlingen med endnu et værk af den berømte hollandske maler.
Et stort landskabsmaleri med titlen "solnedgang ved Montmajour" fra 1888 blev mandag afsløret af museumsdirektør Axel Rüger til klapsalver og jubel.
- Dette er en meget, meget speciel morgen, og I står og ser på en meget, meget lykkelig direktør, siger Axel Rüger.
- Da jeg blev klar over, at man havde fundet et ægte Van Gogh maleri, kunne jeg næsten ikke tro det.
Oliemaleriet forestiller et landskab med egetræer i Sydfrankrig. Det blev købt fra en privat samling, og man har tidligere troet, at det var en forfalskning.
Eksperter har undersøgt maleriet og et brev fra sommeren 1888, hvori Vincent Van Gogh beskriver det.
Billedet har været gemt væk hos en norsk samler, som troede, at det var en forfalskning.
 - En opdagelse af denne kaliber er noget, der sker en gang i livet, siger kunsteksperten Louis van Tilborgh
- Alle undersøgelser peger på, at dette er et maleri af Van Gogh.
Billedet er malet omkring samme tid, som Van Gogh malede de kendt værker "solsikkerne" og "soveværelset".
