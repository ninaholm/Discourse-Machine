Kunderne strømmer mod udgangen i Danske Bank
Et enormt tab af kunder var en væsentlig årsag til mandagens overraskende fyring af Danske Banks topchef.


 Danske Bank mister kunder som aldrig før. For bare et år siden betragtede 29,4 procent af befolkningen Danske Bank som deres primære bankforbindelse - det tal er nu skrumpet til 27,5 procent svarende til en kundeflugt på godt 100.000 kunder.
Det viser en ny måling, som Voxmeter har foretaget for Jyllands-Posten.
- Det seneste år under Eivind Kolding har været en udfordring for Danske Bank. Kundeafgangen har været markant, og omdømmet har været under pres, siger Christian Stjer, administrerende direktør i Voxmeter.
Den markante kundeafgang var blandt årsagerne til, at Danske Banks bestyrelse mandag valgte at fyre den ordførende direktør, Eivind Kolding, efter bare halvandet år på posten og indsætte Thomas F. Borgen som ny topchef.
En bankanalytiker kalder tabet af kunderne for "voldsomt", men det skyldes i høj grad, at Danske Bank har taget en masse tæsk på branchens vegne.
- Banken er gået forrest med en række tiltag, som var nødvendige for hele branchen. Det har medført negativ omtale, hvilket nogle kunder selvfølgelig har reageret på, siger Jesper Christensen, aktieanalytiker i Alm. Brand Markets, til Jyllands-Posten.
 Ifølge Danske Banks bestyrelsesformand, Ole Andersen, skal den nye direktør også arbejde på at tiltrække nye kunder.
Det kan godt gå hen og blive lidt af en udfordring.
Målingen fra Voxmeter viser nemlig, at mere end 38 procent af den voksne befolkning aldrig kunne finde på at vælge Danske Bank som bankforbindelse i dag. For bare et år siden var tallet 23,1 procent.
