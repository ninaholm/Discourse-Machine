Mineryddere fra dansk NGO såret i Libyen
Efter Libyen-krigen er det nødvendigt med mine- og bomberydning. To kom til skade onsdag under arbejdet.


 Under arbejdet med at fjerne ueksploderet ammunition i Libyen er to mineryddere fra Folkekirkens Nødhjælp blevet såret.
- Den ene er ramt i højre hånd og har mindre skader på højre ben, den anden slap med lettere skammer og er udskrevet fra hospitalet, siger leder af Folkekirkens Nødhjælps minerydningsindsats, Richard MacCormac.
Ulykken skete i nærheden af byen Misrata, mens de to var i færd med at uskadeliggøre en kinesisk anti-tank mine.
- Denne uheldige situation viser, at der altid er en risiko forbundet med minerydning, siger Richard MacCormac.
Begge de tilskadekomne har britisk baggrund og er en del af nødhjælpsorganisationens i alt syv minerydningsteams i Libyen.
Efter Nato-landenes syv måneder krig mod Libyen kan der fortsat ligge mange ueksploderede flybomber i de libyske byer.
 Både Nato-bomber og andet sprængstof fra de stridende parter er en vedvarende sikkerhedsrisiko, vurderer eksperter. Derfor kan der gå lang tid, inden organisationer med ekspertise i minerydning forlader landet igen, forklarer Richard MacCormac.
For øjeblikket er der så vidt vides kun en enkelt dansker, en læge, i et team, der fjerner miner og anden ueksploderet ammunition. Indsatsen er ledet af briter, tyskere og franskmænd.
- Vi bliver i Libyen så længe det er nødvendigt, måske et år, siger Richard MacCormac.
Han kan ikke sige, hvor mange mennesker, det bliver nødvendigt at udsende og hvad det i givet fald vil koste.
 - Vores første og vigtigste opgave bliver at fjerne miner og bomber, der ikke er eksploderet, siger han.
Richard MacCormac henviser til, at der for kort tid siden blev fundet fem 500-kilo-bomber, som var kastet af britiske fly og som ikke var eksploderet, et sted i Libyen. De blev fundet i en skole.
Onsdagens ulykke i Libyen skete på dagen, de danske Nato-fly vendte tilbage til Danmark efter måneders virke i Libyen.
