Mindst 18 døde ved togkollision i Belgien



 En frontalkollision mellem to passagertog uden for Bruxelles mandag har kostet mindst 18 mennesker livet og kvæstet omkring 125 andre, oplyser de belgiske myndigheder. De mener, at ulykken skyldes en fejl hos lokoføreren.
Kollisionen, en af de værste togulykker i Belgien nogensinde, skete i morgenmyldretiden, da passagerer var på vej til arbejdet i Bruxelles. De voldsomme sammenstød efterlod forenderne af begge tog presset op i luften i et virvar af forvredent metal.
Andre togvogne blev væltet om på siden efter ulykken, der fandt sted i voldsom sne i nærheden af Halle, ca. 15 km, sydvest for den belgiske hovedstad.
Blodtilsølede tilskadekomne blev i snevejret hastet på bårer til ambulancer langs banelegemet, mens læger, ifølge en embedsmand, måtte foretage amputationer på selve ulykkesstedet.
Redningsfolk søgte fortsat mange timer efter kollisionen i togvognene i håb om at finde overlevende.
Guvernøren for Brabant-provinsen, Lodewijk De Witte, siger, at man har fundet ligene af 15 mænd og tre kvinder, men at dødstallet kan stige yderligere. Andre kilder siger, at op imod 25 personer har mistet livet.
- Der er fortsat mennesker fastklemt derinde, siger en af redningsfolkene.
Ifølge den belgiske avis De Standaard skyldtes ulykken, at et af togene ignorerede et rødt stopsignal. Her kan snevejret have spillet ind på oversigtsforholdene. Disse oplysninger er dog endnu ikke bekræftet.
Både den belgiske premierminister, Yves Leterme, og kong Albert har afbrudt udenlandsrejser, og vil senere mandag besøge ulykkesstedet.
