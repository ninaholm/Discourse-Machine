Nyhedsbureau: Enighed om at lette sanktioner mod Iran
Højtstående diplomater siger, at atomforhandlingerne mellem Iran og de seks stormagter er tæt på en aftale.


 Iran og de seks internationale stormagter er blevet enige om en foreløbig aftale om lettelser af sanktioner mod Teheran, oplyser diplomater til internationalt nyhedsbureau.
Enigheden er en del af forhandlingerne om Irans atomprogram, der i disse dage er inde i en afgørende fase i den østrigske hovedstad Wien, hvor der senest 7. juli skal skrives under på en endelig aftale.
To diplomater siger til det amerikanske nyhedsbureau AP, at højtstående embedsmænd fra Iran og de seks stormagter - USA, Rusland, Kina, Frankrig, Storbritannien og Tyskland - som landet forhandler med, har endnu ikke underskrevet dokumentet.
Ifølge diplomaterne er eksperter fra begge sider blevet enige om dokumentet. Af det vil det fremgå, hvilke sanktioner, der vil blive hævet, og hvornår det vil blive effektueret.
En lettelse af de vestlige sanktioner over for Teheran er blevet beskrevet som en af de vanskeligste uenigheder mellem Iran og USA, som er den ene af de seks stormagter, som iranerne forhandler med.
En endelig aftale, som har til formål at begrænse Irans atomprogram, så landet ikke udvikler atombomber, skulle have været færdigforhandlet 30. juni, men forhandlingerne er efter gensidig forståelse forlænget til 7. juli.
Den iranske udenrigsminister Mohammad Javad Zarif udtalte fredag, at parterne "aldrig har været tættere på en aftale".
USA's udenrigsminister, John Kerry, var ikke ligeså optimistisk, men han sagde at parterne gør fremskridt.
De udenrigsministre, der ikke allerede er til stede i den østrigske hovedstad, ventes at ankomme søndag for at afslutte de langstrakte forhandlinger, der har stået på i årevis.
