Lovændring kan stoppe sexdømte læger
En lovændring vil stoppe sexdømte læger, der rejser fra land til land, selv om de er fradømt autorisationen.


 Danske læger, der har fået frataget deres autorisation i et nordisk land efter domme om sexmisbrug af patienter, kan fortsat arbejde i Danmark.
Men det kræver blot en lovændring at stoppe dem, så lægerne ikke kan fortsætte deres arbejde i Danmark.
Det siger professor, dr.jur. Helle Bødker Madsen, Aarhus Universitet.
- Der skal en lovændring til, der betyder, at når en læge har mistet sin autorisation i en andet nordisk land, så kan den pågældende også miste sin autorisation her i landet, siger hun.
- Loven skal beskrive, at når en læge har mistet sin autorisation i et andet nordisk land, så kan den pågældende også miste autorisationen her i landet.
Som loven er i dag, kan læger, der er frataget deres autorisation, arbejde helt lovligt i Danmark, selv om de har domme for sexmisbrug af patienter i vores naboland. Lægerne kan nemlig ikke straffes i to lande, lyder forklaringen fra Sundhedsstyrelsen.
Sundhedsstyrelsen registrerer, at lægerne har fået frataget deres autorisation og holder øje med dem.

En ny lov vil også kræve en form for meldesystem, mener Helle Bødker Madsen.
 - For at loven kan få den tilsigtede virkning, så skal der være et system, der fanger op på de situationer, hvor lægen har mistet sin autorisation i et andet land, så det også er muligt at fratage lægen autorisationen her, siger hun.
Flemming Møller Mortensen har allerede meddelt, at han vil tage sagen op med regeringen.
Også Liselott Blixt, sundheds- og psykiatriordfører for Dansk Folkeparti siger, at hun vil have sundhedsministeren til at stoppe de forhold og sikre danske patienter her i landet.
Det har ikke været muligt at få en kommentar fra sundhedsminister Astrid Krag (SF).
