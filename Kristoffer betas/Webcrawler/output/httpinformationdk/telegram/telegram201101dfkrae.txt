DF kræver undervisning på dansk
DF vil pille forslag om undervisning på engelsk i de største klasser ud af regeringens skoleudspil.


 Undervisningen i den danske folkeskole skal foregå på dansk. Sådan lyder det fra Dansk Folkeparti.
Regeringen har i sit folkeskoleudspil ellers åbnet op for, at der i de største klasser i folkeskolen kan oprettes internationale linjer, hvor der er mulighed for, at noget af undervisningen foregår på engelsk.
Men det vil Dansk Folkeparti forsøge at få sat en stopper for i de forhandlinger, der venter.
- Vi har ikke noget imod undervisning i fremmedsprog. Men kæden hopper af, når man vil have engelsk som undervisningssprog. Det er en vigtig del af folkeskolens opgave at gøre eleverne fortrolig med dansk kultur og historie, siger Martin Henriksen, der er medlem af Dansk Folkepartis gruppebestyrelse.
Ifølge regeringen skal et øget internationalt fokus styrke elevernes muligheder for at klare sig i en mere globaliseret verden, og det skal altså blandt andet ske ved at give mulighed for at undervise på engelsk.
- Der er god mening i, at vi skal klare os bedre en i global verden. Men sproget er fundamentet for kulturen, og når det skrider på folkeskoleniveau, er det for vidtgående. Hvis vi skal være gode til fremmedsprog, skal det ske i de fag, siger Martin Henriksen.
Spørgsmål: Men kunne det ikke være en god idé at undervise i matematik og fysik på engelsk, så eleverne bliver bedre til at bruge den viden internationalt?
- Folkeskolen er en kulturinstitution, så man kan ikke bare snakke om, hvad der er smart. Så må man i stedet sørge for, at engelskundervisningen er god nok. Man skal ikke røre ved undervisningssproget, siger Martin Henriksen.
Han håber, at det kommer til at stå helt klart i folkeskoleloven, at undervisningssproget i den danske folkeskole er dansk.
