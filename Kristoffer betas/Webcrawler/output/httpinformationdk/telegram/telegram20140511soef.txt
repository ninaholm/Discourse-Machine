11 søfolk frygtes omkommet efter skibskollision
Et besætningsmedlem er reddet fra fragtskib efter sammenstød med tre gange så stort containerskib nær Hongkong


 11 besætningsmedlemmer savnes og frygtes omkommet efter en skibskollision ud for Hongkong. De savnede befandt sig på et fragtskib, der før daggry mandag lokal tid sank efter at have ramt et containerskib.
Det skriver South China Morning Post.
Foreløbigt er kun et besætningsmedlem reddet. En fiskerbåd samlede en 47-årig mand op fra vandet. En redningsaktion med deltagelse af flere skibe og en helikopter er i gang.
Det næsten 100 meter lange fragtskib er indregistreret i Kina. Det var lastet med cement, da det klokken cirka 02.30 kolliderede med det 300 meter lange containerskib MOL Motivator.
