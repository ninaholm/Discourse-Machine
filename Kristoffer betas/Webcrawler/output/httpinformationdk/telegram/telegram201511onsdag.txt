Onsdagens aktier: Genmab og Mærsk sikrede plus i C20



 
En sparerunde hos A.P. Møller-Mærsk og en opjustering fra Genmab blev modtaget pænt på det danske aktiemarked onsdag, hvor store stigninger i begge aktier bidrog til et plus i C20 Cap-indekset.
Det danske eliteindeks lukkede 0,8 pct. højere i 997,83 anført af biotekselskabet Genmab, der sent tirsdag opjusterede forventningerne til hele året som følge af udsigt til flere milepælsbetalinger og færre omkostninger.
Investorerne syntes godt om den melding, og aktien lukkede i rekordhøje 707,50 kr. efter et kurshop på 5,2 pct.
- Aktien bliver belønnet for det gode regnskab, og så står Genmab over for en spændende periode, hvor selskabet skal fremlægge resultater på en kræftkonference i USA i starten af december, og derudover kan kræftmidlet Daratumumab stå over for en godkendelse på det amerikanske marked, siger Jesper Bamberger, senioraktierådgiver i Nordea.
I toppen fik Genmab selskab af A.P. Møller-Mærsk. Investorerne tog pænt imod en spareplan i containerrederiet Maersk Line, hvor rederiet vil nedlægge omkring 4000 stillinger, mindske sin netværkskapacitet og skrotte optioner på nye skibskøb.
Det sker som følge af svage markeder, der er præget af lave priser, lav volumen og for mange skibe på søen.
Netop udviklingen i Maersk Line var årsagen til, at det lyseblå konglomerat i slutningen af oktober måtte nedjustere forventningerne til årets resultat.
- Maersk Line viser rettighed omhu, og det er et godt tiltag, så de kan udnytte ressourcerne bedre i et marked, der er meget svært.
- Vi ser det som et godt tiltag af Maersk Line som markedsleder, og vi forventer egentlig også, at flere af konkurrenterne følger efter, siger Jesper Bamberger.
Mærsk-aktien steg med 3,2 pct. til 10.440 kr. og sluttede tæt på toppen i C20. Her endte også medicokoncernen Coloplast, der tirsdag kom med et pænt regnskab. Aktien steg 1,6 pct. til 537,50 kr., efter at Danske Bank hævede anbefalingen af aktien til "køb" fra "hold".
I samme luftlag fandt man ingeniørkoncernen FLSmidth, der leverer udstyr til mineindustrien og er følsom over for udviklingen i Kina. Aktien sluttede med et plus på 2,7 pct. til 272,70 kr.
- Der har været gode meldinger fra den schweiziske minegigant Glencore i dag, og så ser vi også udmærkede meldinger fra Kina, hvor væksten ikke ser ud til at være helt så meget under pres, som det tidligere har været frygtet, siger Jesper Bamberger.
I bunden af det danske eliteindeks sluttede Danske Bank, der uden de store bagvedliggende nyheder måtte notere et fald på 1,8 pct. til 184,80 kr.
- Bankregnskaberne i Danmark har været skuffende i tredje kvartal, og med udsigt til lave renter i lang tid vil bankernes indtægter være under pres i den kommende tid, siger Jesper Bamberger.
Danske Bank havde selskab af Vestas i bunden. Aktien faldt med 0,9 pct. til 393,60 kr. forud for torsdagens regnskab, hvor flere analytikere spår en opjustering fra vindmølleproducenten.
Uden for C20-indekset var der regnskab fra medicinalkoncernen Lundbeck, som overraskede aktieanalytikerne positivt med et højere end ventet salg i tredje kvartal og opjusterede forventningerne til årets resultat med omkring 200 mio. kr.
Investorerne kvitterede hurtigt, og aktien var en overgang oppe med omkring 15 pct., men ud på eftermiddagen faldt aktien tilbage og endte kun 3,5 pct. højere i 212 kr.
- Der har været investorer, som blev fanget på det forkerte ben, fordi de var gået short i aktien og derfor skulle ud af de positioner efter et ganske pænt regnskab.
- Derfor har vi set den her reaktion, hvor aktien først steg voldsomt og derefter faldt tilbage, for der er ikke noget i tallene, som peger på en så kraftig reaktion, siger Jesper Bamberger fra Nordea, der anbefaler salg af Lundbeck-aktien.
Blandt de mindre selskaber var der regnskab for tredje kvartal fra Salling Bank. Banken opnåede sit næstbedste resultat i historien og opjusterede forventningerne til hele året. Aktien steg 4,4 pct. til 235 kr.
