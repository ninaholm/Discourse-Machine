DF forsvarer Hjorts hemmelighedskræmmeri
Det er i orden, at finansminister Claus Hjort Frederiksen har fjernet centrale nøgletal i finansloven, mener finansudvalgets formand, Kristian Thulesen Dahl.


 Formanden for Folketingets finansudvalg, Kristian Thulesen Dahl (DF), forsvarer finansminister Claus Hjort Frederiksen (V). Thulesen Dahl kan godt forstå, at finansministeren ikke har medsendt centrale økonomiske nøgletal, som kan påvirke kurserne, selv om det forringer finansudvalgets arbejdsvilkår.
 - Afgørende nøgletal om den økonomiske situationen skal sendes ud til alle på én gang. Det kan påvirke kurserne. Derfor har vi regler. Vi kan desværre konstatere, at disse nøgletal tidligere er kommet ud aftenen forinden præsentationen. Jeg kan godt forstå, at regeringen er på dupperne, siger Kristian Thulesen Dahl. 
 Han kritiserer til gengæld regeringen for at forsøge at ændre spillereglerne for, hvornår finansudvalget skal have adgang til at se finanslovforslaget. Som aftalen er i dag, får Finansudvalgets medlemmer forslaget aftenen før, det offentliggøres, og det kan regeringen ikke egenhændigt lave om på, fastslår Thulesen Dahl. 
 - Hvis regeringen måtte mene, at den ikke længere vil følge de spilleregler, vi har aftalt, så må den kontakte udvalget. Det dur ikke, at regeringen egensindigt ændrer reglerne, siger Kristian Thulesen Dahl.
 Derfor skrev han torsdag til finansminister Claus Hjort Frederiksen (V), som i første omgang kun ville give udvalget forslaget få timer inden præsentationen. Brevet fik finansministeren til at ændre holdning.
