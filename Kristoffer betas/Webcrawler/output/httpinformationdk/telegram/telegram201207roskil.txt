Roskilde vågner til regn og uenige anmeldere
The Cure får alt fra to til seks stjerner for deres maratonkoncert.


 Plåk, plåk, plåk. Kort før klokken otte bredte den frygtede lyd sig i de 50.000 telte på campingpladsen ved Roskilde Festival. En stille, silende regn begyndte at falde.
Langt fra noget skybrud, men nok til at festivalgæsterne har fundet regntøj, paraply og gummistøvler frem til transporten mod toiletter, bade og madboder.
Det er dagen efter dagen. Dagen, hvor årets festival blev skudt i gang med koncerter på festivalens syv scener og med britiske The Cure som det store hovednavn.
Det melankolske poprockband med den ikoniske Robert Smith som frontfigur - komplet med sort, tjavset hår og rød læbestift - leverede en tre timer lang koncert på festivalens største scene, Orange.
Og det var tydeligvis en smagssag, om det var fantastisk eller søvndyssende.
Soundvenue kaster alle indvendinger og giver seks stjerner til The Cure. Næsten lige så positiv er Politikens Kim Skotte, som stanger fem stjerner ud.
- Det er i sandhed store dage! I går blev Gudspartiklen Higgs-bosonen opdaget, og i aften viste Robert Smith fra The Cure vejen til evig ungdom i musikkens verden, skriver han.
Berlingske nikker anerkendende og uddeler fire stjerner for en koncert, som avisens anmelder Jeppe Krogsgaard Christensen finder både "overvældende og udmattende".
BT og Ekstra Bladet hælder dog mest mod sidstnævnte beskrivelse, og de nøjes med at give henholdsvis to og tre stjerner.
- The Cure denne torsdag aften var verdens længste kur mod livsglæde, konkluderer BT's Jan Eriksen.
Fredag aften er det amerikanske Jack White, der er udset som den store attraktion.
Guitarekvilibristen indtager Orange Scene klokken 22.30, men allerede klokken 12.00 begynder de første koncerter, og blandt dem finder man danske Rangleklods.
