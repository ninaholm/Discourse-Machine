Opsendelse af amerikansk rumfærge udsat



 Den amerikanske rumfartsorganisation Nasa udsatte i dag for anden gang den planlagte opsendelse af rumfærgen Endeavour på grund af en brændstoflæk, som viste sig under optankning med flydende brint.
 Endeavour skulle efter planen være sendt ud i rummet fra Kennedy Space Center i Florida klokken 10.40 dansk tid for at indlede en 16 dages mission. Hovedopgaven var at installere en japansk tilbygning til den internationale rumstation, ISS.
 En lignende brændstoflæk tvang Nasa til at udskyde opsendelsen af Endeavour i lørdags. Ifølge talsmand Mike Curie fra Nasa var utætheden samme sted, som sidst.
