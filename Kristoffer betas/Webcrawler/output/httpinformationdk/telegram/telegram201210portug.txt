Portugal får et år til at få styr på pengene
Eurolandene frigiver næste lånerate til Portugal og giver landet mere tid til at gennemføre krævede reformer.


 De 17 eurolande enes mandag aften om at frigive næste lånerate til det kriseramte Portugal.
Det meddeler eurogruppen i en pressemeddelelse efter deres møde i Luxembourg.
Det sker, selv om Portugal stadig ikke lever op til kravet om at bringe sit budgetunderskud ned under tre procent af bruttonationalproduktet. Det får de nu et år mere til at få styr på.
Eurogruppens beslutning om at frigive 0,8 milliarder euro (næsten seks milliarder kroner, red.) ventes sat blive fulgt af beslutninger i den fulde kreds af 27 EU-lande og i Den Internationale Valutafond.
Hvis alle godkender udbetalingen af næste rate, får Portugal adgang til lån for i alt 4,3 milliarder euro (32 mia. kr.) af den samlede portugisiske redningspakke på 78 milliarder (582 mia. kr.).
