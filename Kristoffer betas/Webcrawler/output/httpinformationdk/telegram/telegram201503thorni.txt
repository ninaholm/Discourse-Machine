Thorning: Krisen i Ukraine baner vejen for energiunion
Ruslands fremfærd i Ukraine har gjort det tydeligt, at EU-landene nu må enes om en energiunion, mener Thorning


 Rusland skal have mindre indflydelse på EU-landenes energiforsyning - og dermed færre muligheder for at lægge pres på EU.
Det er et af hovedmålene med den energiunion, som EU-landenes stats- og regeringschefer torsdag skal diskutere på EU-topmødet i Bruxelles.
Men energiunionen skal også lægge vægt på vedvarende energi og et indre marked for handel med energi til gavn for virksomheder og forbruger, mener statsminister Helle Thorning-Schmidt.
Forud for topmødet har hun samlet flere EU-lande og energivirksomheder som Vestas og Dong Energi for at fremme den dagsorden.
- Det er noget, Danmark har kæmpet for i lang tid. Men for at skrue lidt op for argumenterne, har jeg i dag indkaldt seks andre EU-lande sammen med forskellige virksomheder fra hele Europa, siger Helle Thorning-Schmidt.
Det var den daværende polske premierminister Donald Tusk, som sidste år fremførte ideen om at skabe energiunionen som et modsvar på Ruslands annektering af Krim.
Ved at mindske Europas afhængighed af gas fra Rusland, vil EU-landene have større sikkerhed for energiforsyningen og ikke risikere at ligge under for politisk pres, var tanken.
Energisikkerhed har derfor stået som det centrale for Tusk, mens blandt andre Danmark har lagt vægt på, at energiunionen også skulle fremme grøn omstilling.
Det har givet optakten til topmødet et bumlet forløb, hvor flere lande har kæmpet for at alle fem dimensioner i energiunionen - altså ikke kun sikkerhed, men også klima - skal understreges i konklusionerne fra topmødet.
Og de grønne forkæmpere, som ud over Danmark blandt andet tæller Tyskland og Frankrig har tilsyneladende vundet armlægningen med de østeuropæiske lande.
I hvert fald er klima og det indre marked for energi fremhævet i de sidste udkast til konklusioner, som er blevet lækket forud for topmødet.
Et indre marked for energi vil kunne give lavere priser for forbrugerne, men det har hidtil ikke lykkedes EU-landene at nå til enighed.
Spørgsmål: Hvorfor tror du, det vil lykkes denne gang?
- Der er ingen tvivl om, at krisen omkring Ukraine har sat spørgsmål ved forsyningssikkerheden.
- Det har sat en tyk streg under vigtigheden af, at vi bliver mere selvforsynende i Europa, og at vi bliver bedre til at hjælpe hinanden ved at handle internt med energien.
- Så den meget negative situation i Ukraine kan betyde, at vi får sat kraft på energiunionen, siger Helle Thorning-Schmidt.
