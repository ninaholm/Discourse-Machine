Europa opfordrer Assad til at trække sig
EU er enig med USA i, at Syriens præsident bør træde tilbage, og forbereder nye sanktioner mod Assads regime.


 Frankrigs præsident, Nicolas Sarkozy, Tysklands kansler, Angela Merkel, og Storbritanniens premierminister, David Cameron, beder nu samstemmende Syriens trængte leder, Bashar Al-Assad, om at træde tilbage.
- Vi opfordrer ham til at erkende det syriske folks totale afvisning af hans regime og træde tilbage, hedder det i en fælles erklæring fra de tre ledere.
Erklæringen fra de tre stærkeste EU-lande kommer sideløbende med lignende erklæringer fra USA's præsident, Barack Obama, og EU's udenrigspolitiske koordinator, Catherine Ashton.
Sarkozy, Merkel og Cameron bakker op om stærkere sanktioner mod Assad og hans regime, som de siger "fortsætter med deres voldelige undertrykkelse af deres folk".
- Frankrig, Tyskland og Storbritannien gentager deres fuldstændige fordømmelse af denne blodige undertrykkelse af fredelige og modige demonstranter", hedder det videre.
I erklæringen fra Catherine Ashton gøres det klart, at EU er ved at se nærmere på en stramning af dets sanktioner mod styret i Damaskus.
- Vi er ved at forberede en tilføjelse af navne til listen over dem, der er mål for EU's restriktive skridt, oplyser EU's udenrigspolitiske koordinator.
- Desuden er EU i færd med at diskutere yderligere restriktive skridt, der vil føre til bredere sanktioner mod det syriske regime, hedder det videre i erklæringen fra Ashton.
