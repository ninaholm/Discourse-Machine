Ansatte bliver glemt ved køb af teknologi
Arbejdsgivere glemmer ofte at tage ansatte med på råd ved indkøb af ny teknologi, viser undersøgelse fra HK.


 Arbejdsgivere glemmer i stor stil at tage repræsentanter for de ansatte med på råd, når virksomheden for eksempel investerer i ny teknologi. Det viser en stor undersøgelse fra HK/Privat.
Ifølge undersøgelsen har 73 procent af de i alt 5000 HK-medlemmer oplevet, at der er kommet nye teknologiske arbejdsredskaber til i løbet af de sidste to år.
Samtidig svarer 43 procent nej til, at medarbejderne har haft medindflydelse eller været inddraget i valg af den nye teknologi.
Det er ellers et krav i loven, at medarbejdere skal inddrages, når der indføres ny teknologi.
- Det er dybt godnat, at arbejdsgiverne ikke inddrager arbejdsmiljøorganisationen på arbejdspladsen. Det er medarbejderne, der er brugere af det nuværende system og kender de problemer, der er, siger Marianne Vind, næstformand i HK/Privat.
Hun forstår ikke, hvorfor de ansatte ikke bliver inddraget, så deres viden kan udnyttes til for eksempel at udvælge bedre it-software.
- Det er imod reglerne ikke at gøre det. Men det værste er, at det kan give medarbejderne museskader, hvis man eksempelvis glemmer genvejstasterne i noget nyt software, siger Marianne Vind.
Hun peger også på, at det kan blive dyrt for arbejdsgiveren at købe en omprogrammering af software i stedet for at få det rigtige system fra starten.
Ifølge reglerne om samarbejde om sikkerhed og sundhed, som alle virksomheder er omfattet af, skal arbejdsmiljøorganisationen med de medarbejdervalgte repræsentanter deltage i planlægning af ny produktion og ændringer i den eksisterende, hvis det har betydning for arbejdsmiljøet.
Det gælder for eksempel, hvis der skal anskaffes maskiner og tekniske hjælpemidler, indføres ny teknologi eller indføres nye eller ændrede arbejdsgange.

