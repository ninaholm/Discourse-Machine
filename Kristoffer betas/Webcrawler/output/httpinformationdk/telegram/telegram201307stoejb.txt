Støjberg: Velintegrerede muslimer er enige med mig
Inger Støjberg (V) hævder, at velintegrerede muslimer vil være enige i hendes omdiskuterede kronik i Politiken


 I en kronik i mandagens Politiken langer Venstres integrationsordfører, Inger Støjberg, ud efter de muslimer, der "konstant modarbejder, sætter spørgsmålstegn, er utilfredse, begår æresvold eller -drab".
Hun beder dem ganske enkelt om at finde et andet sted at bo end i Danmark.
Det har fået flere politiske modstandere og debattører til at anklage Støjberg for at tegne et uretfærdigt billede af muslimerne i Danmark.
Men Inger Støjberg er ikke bange for, hvordan hendes kronik med "rejs hjem"-budskabet vil påvirke de muslimer, som falder ind i den gruppe, hun opfatter som velintegrerede.
- Jeg er helt sikker på, at alle dem, der står op om morgenen og passer deres arbejde eller går i skole og tager del i fællesskabet - de vil jo være enige med mig, siger Støjberg til Ritzau og fortsætter:
- For det er lige præcis det, jeg skriver: At man skal tage del i fællesskabet i det land, man lever - og det er jo det, de gør. Så de kan ikke være uenige med det.
Dermed erklærer hun sig enig i, at der er "rigtig mange" velintegrerede muslimer i Danmark.
- Men der er en stor gruppe af muslimer, der konstant modarbejder og nedgør vores værdier og måde at leve på - og konstant opfordrer til at drage i hellig krig, siger Støjberg til Ritzau.
Det er især ytringsfriheden, som Støjberg føler sig truet på.
- Der er en stor gruppe muslimer, der ikke synes, at jeg skal have friheden til at udtrykke mig, som jeg vil. Som ikke mener, at jeg har ret til at male profeten på min husmur. Og det er den gruppe, som jeg synes, vi skal overveje, om de hører til i Danmark.
Støjberg erkender dog, at debatten ikke kan strække sig længere end til en opfordring.
- Man kan ikke lovgive om det her, men man kan opfordre folk til, at de skal tage del i dansk kultur og levevis, hvis de vil leve her, svarer hun på spørgsmålet om, hvordan Venstre politisk vil løse problemet.
