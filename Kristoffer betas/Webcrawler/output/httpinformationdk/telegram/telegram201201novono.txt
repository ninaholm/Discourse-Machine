Novo Nordisk skaber problemer for Gingrich
Republikansk præsidentkandidat beskyldes for lobbyisme på grund af sin tilknytning til danske Novo Nordisk.


 Den danske medicinalgigant Novo Nordisk er ufrivilligt kommet i fokus i opgøret om at blive republikanernes præsidentkandidat.
Novo Nordisk har nemlig gennem en årrække betalt millioner af kroner til det konsulentfirma, som Newt Gingrich drev, indtil han meldte sig som præsidentkandidat.
I samme periode var Newt Gingrich en varm fortaler for at give offentligt tilskud til insulinprodukter. Og det har fået rivalen Mitt Romney til at beskylde Newt Gingrich for at have arbejdet som lobbyist, skriver Politiken.
- Hvis man bliver betalt af medicinalfirmaer, som kan tjene på en bestemt lov, og du så mødes med republikanske medlemmer af Kongressen og opfordrer dem til at støtte den lov - ja, du kan kalde det, hvad du vil, sagde Mitt Romney under en tv-debat.
- Jeg kalder det at sælge indflydelse. Det er ikke i orden, lød det skarpt fra den republikanske politiker.
Lobbyisme eller ej, så har Novo Nordisk i en årrække haft et meget tæt forhold til Newt Gingrich.
Ifølge Politiken har den danske medicinalgigant gennem seks år betalt 200.000 dollar - cirka 1,1 millioner danske kroner - om året for medlemskab i Gingrichs firma, Center for Health Transformation (CHT).
Dertil kommer, at Novo har betalt firmaet Gingrich Group for konkrete opgaver.
Ifølge New York Times beskriver Novo selv i en årsrapport forholdet som "aktiviteter, der ofte beskrives som lobbyisme".
Og dokumenter fra CHT's hjemmeside viser, at Newt Gingrich gentagne gange har optrådt som hovedtaler sammen med Novos amerikanske topfolk ved seminarer i USA.
Helt konkret kastede Newt Gingrich sig i 2003 ind i kampen for at sikre, at amerikanske diabetespatienter kunne få offentlig støtte til Novos produkter.
Det skete blandt andet gennem direkte kontakt til medlemmer af Kongressen.
Novo Nordisk afbrød samarbejdet med Newt Gingrich, da han meldte sig som præsidentkandidat.
Novo Nordisk donerer ikke penge til en præsidentkandidat, lød begrundelsen.
