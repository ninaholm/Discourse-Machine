Liberal Alliance angriber Løkke: Løftebrud
Efter energiforliget bliver Lars Løkke Rasmussen i en stor annonce kaldt løftebryder af Liberal Alliance.


 I en helsides annonce i lørdagens Berlingske går Liberal Alliance til angreb på Venstre og den tidligere statsminister Lars Løkke Rasmussen. Partiet mener, at Venstres formand har brudt flere løfter over for vælgerne ved at gå med i energiforliget.
Alle Folketingets partier på nær Liberal Alliance er med i forliget, der blandt andet betyder, at en gennemsnitlig husholdning i 2020 skal betale 1300 kroner mere om året for energien end i dag.
- Lars Løkke gik til valg på, at det ikke måtte blive dyrere at være dansker. Da S-SF-R ikke kunne levere på valgløfterne, beskyldte Lars Løkke dem for løftebrud, og han slog fast, at Venstre ikke indgår forlig, der gør det dyrere at være dansker.
- Det løfte holdt ikke længe. Nu lægger Venstre nemlig stemmer til et energiforlig, der gør det meget dyrere at være dansker og endnu sværere for erhvervslivet at konkurrere, skriver Liberal Alliances leder, Anders Samuelsen, i annoncen.
Et af målene med den nye aftale er, at 35 procent af energien i 2020 skal komme fra vedvarende kilder, heriblandt primært fra vindmøller. Danmarks CO2-udledning skal i 2020 være 34 procent mindre end i 1990, og bruttoenergiforbruget skal sænkes.
Lars Løkke Rasmussen mener ikke, at partiet har begået løftebrud, selvom det på energiområdet bliver dyrere at være dansker.
- Forstår at mine gode venner i Liberal Alliance i morgen bruger annoncekroner på at kalde mig løftebryder, fordi Venstre har indgået energiaftale med regeringen, skrev han fredag på sin profil på Facebook:
- Som statsminister foreslog jeg før valget en energipakke til 3,6 milliarder kroner.
- Nu har vi aftalt én med den nye regering til 3,5 milliarder kroner - mere end to milliarder mindre end det, regeringen havde flertal for med Enhedslisten, og som derfor kunne gennemføres uden os!
- I min verden ville det være løftebrud, hvis vi ikke vedstod os det, vi foreslog før valget. Mvh. Lars Løkke Rasmussen.
