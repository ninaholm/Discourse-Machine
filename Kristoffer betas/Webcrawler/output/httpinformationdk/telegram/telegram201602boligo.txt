Boligøkonom: K-forslag vil føre til stigende huspriser
Letter man skatten på boliger, vil det især komme ældre boligejere til gavn, fastslår ekspert.


 De Konservatives forslag om at afskaffe grundskyld og ejendomsværdiskat vil samlet set føre til prisstigninger på boliger, fastslår lektor og ekspert i boligøkonomi Morten Skak fra Syddansk Universitet.
For selv om partiet samtidig foreslår en skat på eventuel gevinst ved salg og en afskaffelse af rentefradraget, så bliver der alt i alt tale om, at skatten på boliger lettes med ni milliarder kroner, fremgår det af forslaget.
- Umiddelbart vil forslaget bevirke, at det bliver billigere at bo i en bolig, og det vil føre til prisstigninger på boliger, siger Morten Skak.
- Det vil først og fremmest være til gavn for boligejere, som har en lille renteudgift, og det vil sige boligejere, som har boet lang tid i deres boliger, siger han.
Ændringerne vil desuden få størst effekt i de dele af landet, hvor boligpriserne er højest, altså Nordsjælland og hovedstadsområdet.
Umiddelbart er der ikke meget, der tyder på, at forslaget vil blive gennemført. Regeringen vil hellere lette skatten på arbejde, fastslår skatteminister Karsten Lauritzen (V).
- De Konservative foreslår et system, som indebærer, at man sænker skatten med ni milliarder. De ni milliarder har vi ikke nu, hvor der ligger en stor flygtningeregning, siger Karsten Lauritzen til Ritzau.
- Hvis vi finder ni milliarder, er det regeringens udgangspunkt, at man bruger pengene på at sænke skatten på arbejde, ikke på at sænke boligskatterne, siger han.
Søren Pape Poulsen, formand for De Konservative, forsvarer forslaget med, at det vil give tryghed for boligejerne.
- Jeg har besøgt mange familier, hvor ejendomsværdiskatten og ikke mindst grundskylden bare stiger og stiger og simpelthen sender folk fra hus og hjem, siger Søren Pape Poulsen.
- Du køber et hus og bagefter går du på arbejde hver dag og betaler skat af de penge. Af de beskattede penge betaler du skat af at bo i din egen bolig. Det, synes jeg simpelthen, er helt urimeligt.
