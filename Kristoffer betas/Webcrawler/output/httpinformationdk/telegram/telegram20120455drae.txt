55 er dræbt under syrisk våbenhvile
De første FN-observatørers ankomst til Syrien har ikke bremset kampene mellem regeringsstyrker og oprørere.


 Syriske regeringsstyrker fortsatte mandag ufortrødent kampene mod oprørere flere steder i landet, mens de første FN-observatører ankom til det uroprægede land for at overvåge parternes skrøbelige våbenhvile.
Præsident Bashar al-Assads styrker dræbte mindst 12 civile og forsøgte at bekæmpe rebeller i Idlib i den nordvestlige del af landet, mens bombardementer meldes fra byen Homs, siger organisationen Det Syriske Observatorium for Menneskerettigheder.
I byen Hama har præsident Bashar al-Assads styrker dræbt to civile, tilføjer Observatoriet, der overvåger situationen i landet.
Siden en FN-støttet våbenhvile trådte i kraft ved daggry torsdag, er mindst 55 mennesker - hovedsageligt civile - døde af styrets vold, siger organisationen i en udtalelse.
 Den anslår samtidig, at 11.117 mennesker er blevet dræbt i løbet af de 13 måneder, den krigslignende tilstand har hersket i landet.
Delegationen af seks FN-observatører er de første af i alt 30 observatører, som FN's Sikkerhedsråd lørdag godkendte at sende til landet.
Holdet første opgave er at etablere et hovedkvarter og foretage de nødvendige forberedelser, så missionen kan overvåge våbenhvilen.

Resten af observatørerne ventes at ankomme til landet inden for de næste par dage, oplyser en talsmand for FN's fredsbevarende styrker.
Senere kan et større hold på flere end 200 FN-observatører sendes af sted, men det kræver en ny resolution fra FN's Sikkerhedsråd, som har sagt, at flere observatører er betinget af, at våbenhvilen holder.
USA sagde mandag, at de stigende tilfælde af vold truer muligheden for, at 200 observatører vil ankomme til landet.
