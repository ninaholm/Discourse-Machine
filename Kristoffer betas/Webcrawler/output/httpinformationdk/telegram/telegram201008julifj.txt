Juli blev den fjerdevarmeste i 150 år
Heldet var i år med dem, der valgte at holde ferie i juli i Danmark. Både temperaturen og antallet af solskinstimer var langt over normalen.


 Danmarks Meteorologiske Institut kan nu bekræfte, hvad mange nok har fornemmet: Juli 2010 blev en af de varmeste og solrigeste måneder nogensinde hertillands.
Helt præcist blev det den fjerdevarmeste juli, siden målingerne begyndte for omkring 150 år siden.
Måneden endte med et landsgennemsnit på 18,7 grader mod en normal på 15,6 grader. Dermed er juli 2010 på en delt fjerdeplads sammen med juli 1914 og overgås kun af 1941, 1994 og 2006 med henholdsvis 18,8, 19,5 og 19,8 grader celsius.
På solsiden kom den forgangne måned op på 247 timer, hvilket er 51 timer over normalen, oplyser DMI.
Til gengæld tegner den første augustuge til at blive helt igennem normal rent vejrmæssigt.
- Vi får helt normalt sommervejr med sol og regnbyger på skift og med temperaturer lige efter normalen - det vil sige op til 20 grader om dagen og 10-12 grader om natten, siger Mikael Jarnvig fra TV2 Vejr.

