Amnesty til Rusland: Løslad Pussy Riot
Amnesty International i Danmark drøfter trange kår for ytringsfrihed med russerne på ambassaden fredag.


 Over 12.500 danskere har torsdag eftermiddag skrevet under på, at medlemmerne af den russiske punkgruppe Pussy Riot skal løslades fra fængsel.
Amnesty International afleverer underskrifterne på den russiske ambassade i København fredag, hvor Amnesty har aftalt et møde for at drøfte de trange kår for ytringsfrihed og forsamlingsfrihed i Rusland.
- Sagen om Pussy Riot er kun et eksempel blandt mange på, at Rusland har foretaget en dramatisk indsnævring af mulighederne for åben kritik af styret.
- Der er indført en lang række begrænsninger for ytrings- og forsamlingsfriheden, og dommen viser, hvordan Kreml forsøger at undertrykke systemkritikerne og skræmme borgerne fra at protestere, siger vicegeneralsekretær Trine Christensen fra Amnestys danske afdeling.
De tre kvinder i Pussy Riot, Nadezhda Tolokonnikova, Maria Alekhina og Ekaterina Samutsevich blev den 17. august idømt to års fængsel.
De blev fundet skyldige i hooliganisme motiveret af religiøst had. Rusland brød sig heller ikke om, at de lavede en politisk happening i en kirke i Moskva, hvor de opfordrede til at smide præsident Vladimir Putin på porten.
Amnesty betragter kvinderne som samvittighedsfanger og opfordrer de russiske myndigheder til at løslade dem omgående. Organisationen håber, at kvinderne bliver løsladt, når appelsagen finder sted i Rusland den 1. oktober.
 Amnesty International har aktioneret for Pussy Riot over hele verden. I USA blev Amnesty smidt ud af den russiske ambassade i Washington under et møde, og de 70.000 amerikanske underskrifter blev kastet ud på gaden.
I Danmark håber Amnesty på en god dialog med russerne.
