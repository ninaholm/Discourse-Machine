Avisledere: PET-affæren er et problem for Thorning
Regeringen skulle have taget det politiske ansvar i stedet for at skjule sig bag embedsmænd, mener Politiken.


 Regeringens håndtering af det, som Politiken kalder "synagogesagen", har været klodset, skriver avisen i sin leder onsdag.
Berlingske er heller ikke imponeret og mener, at sagen efterlader indtryk af en regering, som "har uendeligt svært ved at erkende ansvaret for fejl", mens Ekstra Bladets leder har overskriften "Den sag stinker".
Tirsdag kom statsminister Helle Thorning-Schmidt (S) i krydsild om sagen i Folketingets spørgetid og fastholdt, at hun først i sidste uge blev klar over, at der gik fire timer, inden politiet havde bevæbnede folk på plads foran synagogen i København.
- Statsministeren vil have danskerne til at tro, at hun og hendes embedsmænd ingen anelse havde om det virkelige forløb. Det er dybt rystende, hvis det virkelig er sandt, at statsministeren først for ganske nylig fik den rette viden om, hvad der egentlig foregik den tragiske lørdag i februar, skriver Berlingske i sin leder.
Det er "forbløffende", hedder det videre, at "det er lykkedes regeringen at få politiets indsats efter terrorangrebet i København til at fremstå som en rodebutik, hvor der tilmed kan rejses alvorlige mistanker om, at regeringen har forsøgt at skjule eller pynte på de mindre flatterende del af forløbet".
Politiken mener, at måden, hvorpå regeringen i sidste uge skilte sig af med PET-chef Jens Madsen er "uskøn og problematisk". Og det blev der ikke ændret på efter tirsdagens spørgetime.
- Sagen kunne være håndteret med langt større snilde, hvis regeringen havde taget det politiske ansvar i stedet for at skjule sig bag de involverede embedsmænd, skriver Politiken.
Ekstra Bladet mener, at regeringen har gjort Jens Madsen til prygelknabe ved at afskedige ham.
- Forsøger Helle Thorning og Mette Frederiksen at skjule regeringens passivitet ved at lægge hele skylden over på PET?
- Både Lars Løkke Rasmussen (V) og Kristian Thulesen Dahl (DF) forsøgte i går at få et klart svar fra statsministeren, men hun krøb uden om ved hele tiden at slå på, at nu gælder det om at se fremad. Det forstår vi godt - for sagen stinker, skriver avisen.
