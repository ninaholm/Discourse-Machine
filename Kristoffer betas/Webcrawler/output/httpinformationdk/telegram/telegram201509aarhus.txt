Aarhusiansk rigmand dropper at købe Mols-Linien
Det er ikke lykkes investeringsmanden Henrik Lind at skaffe ti procent af aktierne i Mols-Linien.


 Aarhus-rigmanden Henrik Lind gennemfører ikke opkøbet af Mols-Linien, som man havde stillet minoritetsaktionærerne i udsigt. Det oplyser Lind Invest tirsdag morgen.
Købstilbuddet blev fremsat 2. september, men falder nu bort, fordi købstilbuddets betingelse om en ejerandel på minimum ti procent ikke er blevet opfyldt.
- Vi vil, uanset at vi med købstilbuddet ikke opnåede den ønskede ejerandel, fortsat være en langsigtet aktionær i Mols-Linien.
- Vi vil derfor, som tidligere nævnt, søge at samarbejde med de øvrige langsigtede aktionærer, så der skabes maksimal værdi i selskabet, siger Henrik Lind, administrerende direktør i Lind Invest, i en pressemeddelelse.
Tilbuddet fra Henrik Linds investeringsselskab var en del af den budkrig, som rigmanden og kapitalfonden Polaris førte på aktierne i Mols-Linien.
Mols-Linien blev i første omgang genstand for et købstilbud fra kapitalfonden Polaris, som lød på 34 kroner, og senere blev hævet til 40 kroner.
 Lind Invest bød 41 kroner og hævede senere buddet til nu at lyde på 44 kroner per aktie.
Men det sidste tilbud var afhængig af, at Henrik Lind og hans selskaber nåede op på ti procent af rederiet.
- Vi afventer nu resultatet af Polaris' købstilbud og dermed den endelige ejerfordeling. I den nuværende situation er vi tilfredse med børsplatformen, og vi vil derfor ikke stille forslag om at afnotere selskabet, siger Henrik Lind.
Ifølge en fondsbørsmeddelelse fra fredag, var det aarhusianske investeringsselskab nået op på en ejerandel på 5,01 procent af aktierne i Mols-Linien, skriver Ritzau Finans.
