Reform hænger i tynd tråd



 Regeringens stort anlagte dagpengereform hænger i en tynd tråd. 
 Finansminister Lars Løkke Rasmussen (V) smed i aften Socialdemokraterne ud af forhandlingerne, fordi partiet ikke vil være med til at forringe dagpengene ved at skære dagpengeperioden ned fra fire til to år. Det sker i forsøget på at skaffe flere hænder til arbejdsmarkedet. 
 Lars Løkke Rasmussen undersøger nu muligheden for at lave en dagpengeaftale med Dansk Folkeparti. VK-regeringens normale støtteparti afviser dog også en kortere dagpengeperiode og fastholder fire års dagpenge til de nuværende satser. Finansministeren giver Socialdemokraterne skylden for sammenbruddet i dagpengeforhandlingerne.
 Det afviser Socialdemokraternes formand, Helle Thorning-Schmidt. Hun opfordrer ham til at sætte forhandlingerne på "standby".

