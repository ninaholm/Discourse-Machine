Paven vil ændre kirkens syn på familien
200 biskopper er samlet for at enes om at nyt syn på fraskilte, ugifte par og enlige mødre.


 Pave Frans udtrykker stærk støtte til, at den katolske kirke ændrer opfattelse af, hvordan den skal forholde sig til ægteskab, skilsmisser, samliv uden for ægteskabet og enlige mødre.
Det skete ved indledningen af en såkaldt synode - en af de vigtigste former for kirkemøder inden for den katolske kirke - hvor paven talte om "onde præster", der pålægger menigheden "ubærlige byrder".
Her skal 200 biskopper og kardinaler de næste to uger drøfte, hvilken linje kirken skal vælge i en verden, hvor samlivsformer ændrer sig.
Det gælder således folk, der lader sig skille og gifter sig igen. Det har i århundreder været kirkens praksis, at man ikke vil give sin velsignelse til det nye ægteskab og straffer det med udsmidning af kirken.
Synoden ventes at blive et opgør mellem den konservative ortodokse fløj, der ikke er villig til at rokke sig, og de reformivrige, der føres an af den tyske kardinal Walter Kasper.
Kilder i Vatikanet siger, at Kasper har opbakning fra paven, men at kirkens overhoved er interesseret i konsensus om en ny linje.
Under en messe ved åbningen af synoden opfordrede pave Frans biskopperne til at være generøse og forstå de forhold, som almindelige mennesker lever under. Det gjorde han med en lettere omskrivning af et kapitel i Matthæus-evangeliet:
- Onde præster, som pålægger ubærlige byrder på skuldrene af andre, som de selv ikke rører en finger for at fjerne, påpegede han.
Kirkens syn på familien har fået mange katolikker rundt om i verden til at tage afstand, fordi det ligger så langt fra deres egen dagligdag.
En konklusion på den debat, som synoden skal have, kan tidligst ventes i 2016.
