Strejke i Gdansk truer Solidaritet-årsdag



 Gdansk er kendt verden over for det strejkende skibsværft, der gav kommunismen i Polen dødsstødet. Men nu er 20-års-jubilæet for denne begivenhed blevet flyttet - fordi skibsværftet truer med at strejke.
 Gdansk-skibsværftet, arnested for Solidaritets-bevægelsen ledet af Lech Walesa, skulle have været vært for en række europæiske ledere 4. juni, men bekymrede embedsfolk har flyttet festlighederne til byen Krakow.
 Det oplyser den polske premierminister, Donald Tusk, i dag med henvisning til frygt for de deltagende dignitarers sikkerhed i forbindelse med jubilæet.
 Fagforeninger har truet med molotovcocktails og brændende bildæk, og mere ekstreme aktivister har svoret, at der "vil flyde blod" på jubilæumsdagen.
 De planlagte festligheder skal markere 20-året for den 4. juni 1989, hvor Solidaritet vandt en jordskredssejr ved det første frie valg i polen efter Anden Verdenskrig. Snesevis af dignitarer ventes at ville deltage, blandt andre den tyske forbundskansler Angela Merkel og Tjekkiets tidligere præsident Vaclav Havel.
 Så sent som 29. april var der uroligheder i havnebyen Gdansk, da fagforeningsfolk tørnede sammen med politiet i forbindelse med en partikongres. Politiet benyttede tåregas og politistave over for demonstranterne.
