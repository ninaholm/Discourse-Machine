George W. Bush skal være morfar
USA's eks-præsident Bush får til foråret ny titel. Hans datter Jenna venter sig, og så bliver Bush morfar.


 USA's tidligere præsident George W. Bush går nye tider i møde.
Til foråret prøver han noget, han aldrig har prøvet før, nemlig hvordan det er at være bedstefar.
Hans datter Jenna meddeler, at hun er gravid, og at hun føder, når det bliver forår.
- Jeg er nervøs og spændt. Henry og jeg er gravide - eller jeg er gravid. Vi er så spændte, og jeg er selvfølgelig noget nervøs ved det, siger hun til tv-stationen NBC, hvor hun siden 2009 har arbejdet som journalist.
Jenna Bush Hager er 31 år og gift med Henry Hager.
Da hun fortalte om sine omstændigheder på tv, kom hendes mand Henry spadserende ind i studiet med hvide blomster til sin kone.
Men dermed var Bush-showet ikke slut.
For den 66-årige tidligere præsident, der blev afløst af den nuværende præsident, Barack Obama, i 2009, ringede ind til programmet og kunne fortælle, at nyheden har "fyret op" under ham.
George W. Bush's kone, Laura Bush, var også i røret for at sige, at hun er "absolut begejstret".
Jenna blev gift med Henry Hager i Bush-familiens private lille kirke på George W. Bush's ranch i Texas.
Jennas tvillingsøster, Barbara, var brudepige.

