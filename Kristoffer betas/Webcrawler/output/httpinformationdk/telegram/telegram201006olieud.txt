Olieudslip får BP-aktier til at styrtdykke
Oliekatastrofen i Den Mexicanske Golf koster den britiske oliegigant mange penge. Senest er selskabets aktier faldet med mere end 15 procent.


 BP's aktier er faldet med mere end 15 procent, efter at den britiske energigigant i løbet af weekenden har afsløret, at det seneste forsøg på at standse oliekatastrofen i Den Mexicanske Golf er mislykket.
Aktierne er faldet til 420 pence i forbindelse med nyheden om, at omkostningerne i forbindelse med det enorme olieudslip nu er løbet op i 990 millioner dollar (knap seks milliarder kroner).
Det hårdt ramte selskab meddelte lørdag, at forsøget på at lukke den ødelagte boring ved at pumpe mudder ned i røret fra oven var mislykket, hvorfor man nu ville forsøge med en anden taktik for at standse udslippet.
Ingeniører har brugt flere dage på at pumpe tykt boremudder ned i den lækkende borebrønd på havbunden i et forsøg på at begrænse udslippet af råolie, så hullet til sidst kunne forsegles med cement.
BP's markedsværdi er faldet med milliarder af dollar, siden olieplatformen Deepwater Horizon, der var lejet af BP og ejet af det amerikanske selskab Transocean, sank 22. april. Det skete to dage efter, at en voldsom eksplosion kostede 11 mennesker livet. 
