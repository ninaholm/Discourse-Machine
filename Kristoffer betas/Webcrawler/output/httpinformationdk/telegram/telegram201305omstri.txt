Omstridt rejsekort balancerer på kanten af loven
Forbrugerombudsmanden kritiserer Rejsekort A/S for at gøre det svært for kunderne at opsige aftale.


 Det skandaleramte rejsekort, som netop nu rulles ud som danskernes primære betalingsmiddel i den offentlige trafik, opererer i strid med både markedsføringsloven og betalingstjenesteloven, skriver Politiken.
Kritikken kommer fra Forbrugerombudsmanden, som i et brev fra 7. maj kræver, at selskabet bag kortet, Rejsekort A/S, hurtigst muligt laver om på sine metoder.
- Der er tale om lovregler, som ikke kan fraviges, slår forbrugerombudsmand Henrik Øe fast over for Politiken.
Det er især kortets tank-op-ordning, der har fået forbrugerombudsmanden til at spidse pennen.
Ordningen, der allerede benyttes af 200.000 rejsende over hele landet, giver Rejsekort A/S lov til automatisk at trække et aftalt beløb fra kundens bankkonto, når rejsepengene er ved at være brugt.
Problemet opstår imidlertid, hvis en kunde vil opsige eller ændre aftalen. Det kan nemlig kun ske på et af 18 salgssteder, som folk i yderområderne kan bo mere end 100 kilometer fra.
Mens det står skidt til for rejsekortet i forhold til markedsføringsloven, så er det ikke stort bedre i forhold til betalingstjenesteloven.
Den kræver nemlig, at forbrugerne kan følge deres transaktioner 13 måneder tilbage, så de kan opdage eventuelt misbrug, men Rejsekort A/S giver kun lov til, at man ser de seneste 200 transaktioner.
Kritikken har fået selskabet til at rette ind efter begge love, oplyser administrerende direktør i Rejsekort A/S, Bjørn Wahlsten, til Politiken
- Trafikselskaberne prioriterede, at vi først fik gjort det muligt at melde sig til tank-op på nettet. Nu sørger vi for en ny version, så kunderne også kan framelde sig, siger han.
Bjørn Wahlsten lover, at den nye version er klar i næste uge.
