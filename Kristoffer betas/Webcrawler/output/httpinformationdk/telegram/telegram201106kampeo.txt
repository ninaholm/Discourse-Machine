Kampe øger frygt for borgerkrig i Yemen
Aktivister i Yemen frygter forværret sikkerhed og blodige magtkampe mellem landets klaner.


 Aktivister i Yemen frygter, at situationen i landet kan udvikle sig til magtkampe eller sågar borgerkrig efter den seneste tids voldelige uroligheder.
Fredag blev præsidentpaladset ramt af raketter, hvilket var den foreløbige kulmination på de seneste ugers kampe i hovedstaden Sanaa.
Volden eskalerede i sidste måned, da præsident Ali Abdullah Saleh for tredje gang afviste at underskrive en aftale om overdragelse af magten.
Kampene mellem klankrigere og sikkerhedsfolk er optrappet og frygtes at blive voldsommere, efter Saleh har beskyldt medlemmer af sin egen Hashid-klan for at stå bag fredagens angreb mod præsidentpaladset.
Præsidenten har svoret, at han vil jagte gerningsmændene og straffe dem.
Hashid-klanens leder, Sadiq al-Ahmar, afviser at stå bag angrebet.
Internetaktivister beskylder Saleh for selv at stå bag, så han kan bruge det som undskyldning for at slå ned på oppositionen.
Klankrigernes væbnede støtte til de demonstrationer, der begyndte fredeligt i januar, mødes med skepsis mange steder.
- Nu vil det desværre være en løgn at sige, at alle demonstrationerne er fredelige. Det kan ødelægge det, som vi har arbejdet for i over fire måneder, siger Shatha al-Harazi, der er oppositionsaktivist.
Han understreger, at protestbevægelsen har som mål at begrænse klanernes magt og etablere en national samlingsregering.
Aktivisterne frygter, at sikkerhedssituationen vil blive forværret og ende i magtkamp mellem klanerne, hvis de vinder kampen mod Saleh.
- Der er stor sandsynlighed for en magtkamp, der vil gøre tingene vanskelige for demonstranterne. Men hvis de fortsætter deres fredelige demonstrationer, vil de i sidste ende kunne nå deres mål, vurderer analytikeren Abdel-Bari Taher.
Yemenitisk politi og hærenheder forlod lørdag Taiz efter en uge med blodige sammenstød med demonstranter.
FN efterforsker nu rapporter om, at op mod 50 er dræbt i byen i løbet af den seneste uge.
