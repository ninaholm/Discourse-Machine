Lidegaard: Manglende adgang til flystyrt er grotesk
Eksperter rejser mandag til MH17's nedstyrtningssted for at identificere ofrene. Om de får adgang vides ikke.


 De pårørende til de omkomne efter passagerflyet MH17's tragedie fortjener at vide, hvordan flyet endte med at styrte til jorden i det østlige Ukraine torsdag aften.
Derfor er det en grotesk situation, at internationale eksperter ikke kan få adgang til at undersøge nedstyrtningsstedet, der bevogtes af prorussiske separatister. Det mener Danmarks udenrigsminister Martin Lidegaard (R).
- Det nærmer sig en grotesk situation, at det internationale undersøgelseshold ikke kan få adgang til ulykkesstedet, så vi kan få fastslået, hvad ulykken skyldes, hvem der har ansvaret og få de omkomne sendt hjem til de pårørende.
- Alt peger på, at det er prorussiske separatister, der står bag, og at de har benyttet missiler fra Rusland, siger Lidegaard til Ritzau.
Det malaysiske passagerfly, som havde 298 passagerer om bord, styrtede ned torsdag i Donetsk-regionen tæt på grænsen til Rusland angiveligt efter at være blevet ramt af et missil.
Den hollandske premierminister, Mark Rutte, sagde søndag, at et hold eksperter mandag rejser til nedstyrtningsstedet for at identificere ofrene.
Derfor er det på tide, at Ruslands præsident, Vladimir Putin, lever op til sit ansvar, mener Lidegaard.
- Der pålægger Putin et enormt ansvar for ikke bare i ord, men også i handling at bidrage til, at der ikke kommer yderligere våben ind i Ukraine, at vi får adgang til ulykkesstedet nu, og at der bliver lagt pres på separatisterne, så vi kan få stoppet det, der sker i det østlige Ukraine, siger han.
Tirsdag mødes Lidegaard med EU's andre udenrigsministre i Bruxelles for at diskutere yderligere sanktioner.
- EU er klar til at handle, og EU vil handle, hvis ikke Putin viser, at han er klar til at bidrage til freden.
- Der er ingen vej udenom yderligere sanktioner. Vi er klar med en pakke, når vi mødes på tirsdag, og hvis ikke Putin bidrager med deeskalering, så kan det betyde yderligere sanktioner ud over dem, vi har talt om, siger han.
Tidligere har EU indført indrejseforbud for 72 navngivne personer fra Rusland og Ukraine og indefrosset midler tilhørende de samme personer samt to virksomheder.
