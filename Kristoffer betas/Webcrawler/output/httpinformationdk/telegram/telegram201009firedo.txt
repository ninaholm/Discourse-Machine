Fire er døde i tysk skudmassakre
En kvinde har angivelig dræbt sin tidligere kæreste og barn og desuden skudt en mand på et sygehus i byen Lörrach i Tyskland. Kvinden blev dræbt af politiet.


 En kvinde gik søndag amok med et automatvåben i den tyske by Lörrach, hvor hun angiveligt først skød og dræbte sin formodede tidligere kæreste og deres fælles søn i en lejlighed, hvor der også skete eksplosion. 
Efterfølgende løb kvinden over på et hospital på den anden side af gaden, hvor hun dræbte en mand og sårede tre patienter og en politimand uden for tjeneste.
Siegfried Schmitz, et vidne til episoden, beskriver gerningsmanden som "en rødhåret kvinde i mørke bukser".
- Jeg så hende løbe mod gynækologiafdelingen med vilje, siger han.
Kvinden skød vildt omkring sig på Elisabeth Hospitalet og rettede også sit våben mod de tilkaldte betjente, inden hun selv blev skudt og dræbt af politiet.
Tilstanden for de sårede kendes ikke, men en politibetjent, der blev ramt, er meldt uden for livsfare.
Politiet kan ikke oplyse, om kvinden var eller har været patient på hospitalet. Desuden er der ikke noget umiddelbart spor, der har givet nys om kvindens motiv.
Kort før skyderiet opstod der en eksplosionsagtig brand i en beboelsesejendom ved siden af hospitalet. Brandvæsnet måtte trække sig tilbage fra stedet, da de så kvinden med sit automatvåben. Flere hundreder tungt bevæbnede betjente blev sendt til hospitalet.
Elisabeth Hospitalet rummer et center for børne- og ungdomspsykiatri, et center for gynækologi og obstetrik samt et spædbarnscenter med en intensiv børneafdeling.
