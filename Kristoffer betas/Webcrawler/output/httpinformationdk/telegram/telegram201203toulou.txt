Toulouse-mands bror gemte sprængstof i bil
Fransk politi finder sprængstof i bil, som tilhører broren til mistænkt fransk drabsmand. Broren er anholdt.


 Mens elitesoldaterne strammer belejringen af den mistænkte massemorder i Toulouse, er fransk politi kommet frem til et nyt spor i sagen.
De franske betjente har fundet sprængstof i en bil, som tilhører broren til den formodede 24-årige gerningsmand.
En kilde tæt på efterforskningen oplyser, at det eksplosive materiale indholder sort pulver, men politiet skal nu analysere sprængstoffet.
Broren og moren til den mistænkte gerningsmand samt brorens kæreste blev anholdt tidligere onsdag, og en kilde tæt på efterforskningen siger, at den mistænktes bror sympatiserer med radikal islamisme.
De tre kan i henhold til fransk terrorlovgivning sidde fængslet i fire uger uden at blive fremstillet for en dommer.
Den formodede morder, som er fransk statsborger af nordafrikansk oprindelse, er mistænkt for at have dræbt syv personer i Toulouse.
 I sidste uge blev tre franske soldater dræbt ved skudattentater, og mandag blev fire mennesker, herunder tre børn, dræbt ved en jødisk skole i byen.
Siden onsdag morgen har han barrikaderet sig i et hus i Toulouse, og politiet forsøger at forhandle med manden for at finde en løsning på den fastlåste situation.
Ifølge den svenske terrorforsker Magnus Ranstop tyder det på, at angrebene i Toulouse har forbindelse til terrornetværket al-Qaeda.
- Det er ikke så organiseret, som det lyder. Men der har længe været opfordringer fra al-Qaeda til at gennemføre små angreb og chokere så meget som muligt for at skabe en polarisering, siger terrorforskeren til det svenske nyhedsbureau TT.
Ifølge den franske indenrigsminister, Claude Guéant, har den 24-årige gerningsmand rejst i det lovløse grænseområde mellem Pakistan og Afghanistan, der er kendt for at huse flere al-Qaeda-medlemmer.
