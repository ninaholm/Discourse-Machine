Chavez' efterfølger fornyer alliancen med Cuba
Castro-regimet kan glæde sig efter besøg fra Venezuelas nye leder, som har bekræftet alliancen mellem landene.


 Venezuelas nyvalgte præsident, Nicolas Maduro, har underskrevet en ny samarbejdsaftale med Cuba.
Under et besøg i den kommunistiske ø-stat i weekenden har Maduro sat sin underskrift på aftalen, der har en værdi af cirka 5,7 milliarder kroner.
Den omfatter 51 delaftaler, der spænder over områder som sundhed, uddannelse, transport og energi.
 - Cuba og Venezuela skal fortsætte med at arbejde sammen, siger Maduro, som kalder den strategiske alliance mellem landene for et "broderskab".
Dermed fortsætter han den samme linje over for det cubanske styre som sin afdøde forgænger, Hugo Chavez, som plejede et meget nært forhold til Castro-brødrene i Havana.
Som præsident for olierige Venezuela var Chavez det cubanske regimes tætteste allierede i regionen. Han spændte et økonomisk sikkerhedsnet ud under den caribiske ø og sendte massevis af billig olie til landet.
Styret i Caracas leverer et anslået antal på 130.000 tønder olie til cubanerne hver dag, og derudover arbejder cirka 40.000 cubanske læger, teknikere og rådgivere i Venezuela.
