Storbritannien gør klar til uvejr
Storbritannien er timer fra at blive ramt af den værste storm i et årti i den sydlige del af landet.


 Et kraftigt stormvejr nærmer sig den sydlige del af Storbritannien.
Meteorologerne siger, at uvejret har store mængder regn med sig, og det præsterer vindstød med en styrke på op til 130 kilometer i timen.
Uvejret ventes at ramme Storbritannien fra Atlanterhavet natten til mandag, inden det bevæger sig videre med retning mod Danmark.
Myndighederne siger, at det måske bliver det værste, som briterne har oplevet, siden et stormvejr i oktober 2002.
Der advares om, at træer vil vælte, bygninger vil blive beskadiget, og strømforsyningen risikerer at ryge sig en tur.
Inden for seks til ni timer ventes der mellem 20 og 40 millimeter regn, og det begynder at falde søndag aften, siger meteorologerne.
- Det her er det, vi vil kalde en stor vinterstorm, som vi ellers ser i januar, siger meteorologen Helen Chivers.
I britiske medier har der været sammenligninger med den store storm, der ramte de britiske øer i 1987. Dengang omkom 18 mennesker i Storbritannien og fire i Frankrig.
15 millioner træer blev blæst omkuld, og der blev forårsaget skader for omkring otte-ni milliarder kroner.
Veteran-meteorolog Michael Fish slår dog koldt vand i blodet og siger, at det forestående stormvejr ikke bliver så voldsomt som stormen i 1987.
Men i Storbritannien tager man lige netop denne meteorologs varslinger med en gran salt.
Fish var BBC's meteorolog i 1987, og helt frem til nogle timer før, at den voldsomme storm ramte Storbritannien, afviste han, at der var en stor storm på vej.
