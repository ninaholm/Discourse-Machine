Udgangsforbud stopper festligheder i Baltimores gader
Politiet anholdt adskillige mennesker i byen på trods af god stemning oven på sigtelser.


 Hundredvis af personer trodsede lørdag aften udgangsforbuddet i den amerikanske by Baltimore, og politiet skred til anholdelser af flere af dem.
Stemningen i byen, som har været centrum for store protester den seneste uge, var ellers betydeligt mere afslappet lørdag aften.
Mange folk fejrede, at seks politibetjente er blevet sigtet for blandt andet groft uagtsomt manddrab i forbindelse med den 25-årige Freddie Grays død i forbindelse med en anholdelse.
Men gaderne i Baltimore skulle i henhold til udgangsforbuddet være tømt for mennesker klokken senest 22 lokal tid.
- Vi forstår bekymringen med udgangsforbuddet. Men i aften og med tanke på alles sikkerhed, så opretholder vi det, lød det fra politichef Anthony Batts.
Udgangsforbuddet blev indført mandag, efter at store protester havde præget bybilledet. Siden har der været forholdsvis roligt i Baltimore, og mange - ikke mindst forretningsdrivende - har givet udtryk for, at de er trætte af udgangsforbuddet.
- Det er unødvendigt. Optøjerne er forbi. De unge gjorde det, de gjorde, men det er slut nu. Dette er en fredelig protest, siger James Brown Jr., der var blandt de mange mennesker, der forsøgte at omdanne gaderne i Baltimore til en gadefest.
Freddie Grays død kommer efter en stribe andre sager, hvor politiet anklages for at gå over stregen og dræbe sorte.
Det amerikanske justitsministerium har i flere rapporter beskyldt dele af politiet i USA for at være racistisk, fordomsfuldt og voldeligt.
De seks betjente, der er sigtet i sagen, blev alle løsladt mod kaution fredag.
