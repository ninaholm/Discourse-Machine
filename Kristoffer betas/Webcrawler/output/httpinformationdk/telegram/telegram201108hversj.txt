Hver sjette ung har syreskader på tænderne
Børn i børnehavealderen har tandskader på grund af for meget sodavand. Tandlæge kalder det "chokerende".


 For meget sodavand, juice og saft giver tandskader hos børn helt ned i børnehavealderen. Når børnene bliver større og går i niende klasse, har syren ætset tandemalje væk hos hver sjette, skriver Politiken.
 De kan ikke spise kolde fødevarer, og når de cykler til skole, må de lægge tungen mellem læben og tænderne for at undgå smerter fra den kolde luft mod tænderne.
- Vi har hidtil troet, at det kun var et problem for teenagere, men nu ser vi også børn helt ned til anden klasse med alvorlige syreskader, og det er chokerende, siger afdelingstandlæge Birthe Krabbe fra Aarhus Kommunale Tandpleje, til Politiken.
Birthe Krabbe er leder af forebyggelsen og har systematisk indsamlet oplysninger om syreskader på børn siden 2003. Hun kalder udviklingen "katastrofal".
 Undersøgelser tyder på, at problemet er udbredt i hele Danmark. I tandplejen i Køge Kommune kommer børnehavebørn ind med nedbrudte mælketænder.
- Der er helt klart sket noget bare i de seneste fem år. Vi har børn helt ned i fireårs alderen med syreskader på tænderne, fordi de får sodavand eller juice hver dag, fortæller tandlæge i Køge Lone Petersen til Politiken.
Introduktionen af skruelåg til læskedrikke har fået antallet af skader til at eksplodere. For 10-15 år siden så tandlægerne det sjældent, nu har hver sjette elev i niende klasse skader ifølge Birthe Krabbe.
Før drak børn en sodavand på én gang. Nu drikker de af den gennem en hel dag, så munden hele tiden er under syreangreb.
- Hver gang de drikker en tår, forsvinder et mikroskopisk lag af tænderne. Syren opløser den kalk, tænderne er lavet af, og emaljen vender ikke tilbage. Det svarer til klitterne ved Vesterhavet, som bliver spist af bølgerne, siger Birthe Krabbe til Politiken.
