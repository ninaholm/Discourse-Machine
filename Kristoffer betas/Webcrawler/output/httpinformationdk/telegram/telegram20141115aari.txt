15-årigt offer for skoleskyderi død af sine kvæstelser
To uger efter et skoleskyderi i den amerikanske delstat Washington har tragedien krævet et fjerde dødsoffer.


 14 dage efter, at den 14-årige Jaylen Fryberg åbnede ild under frokosten i kantinen på Marysville-Pilchuck High School i den amerikanske delstat Washington, er en 15-årig dreng død af sine sår.
- Beklageligvis er Andrew Fryberg, 15, død her til aften, oplyser Harborview Medical Center i Seattle.
Andrew Fryberg er angiveligt fætter til drabsmanden Jaylen Fryberg, der efter sin ugerning skød sig selv. Tre andre dødsofre er piger, mens en dreng, der blev skudt i kæben, ifølge amerikanske medier blev udskrevet fra hospitalet i torsdags.
Gerningsmanden tog livet af sig selv umiddelbart efter, at han havde affyret sit våben mod sine fem medstuderende, der sad ved samme bord.
Politiet arbejder fortsat på at finde motivet bag tragedien. Lokale medier har beskrevet Fryberg som en populær dreng, der blandt andet spillede på gymnasiets hold i amerikansk fodbold.
Klassekammerater og deres forældre har fortalt om flere mulige motiver: En afvisning fra en pige, der foretrak fætteren - og en slåskamp på en amerikansk fodboldbane, hvor gerningsmanden angiveligt brækkede næsen på en anden elev.
Fryberg skrev i månederne op til skyderiet flere ildevarslende beskeder på Twitter. På det sociale medier advarede han blandt andet om, at der kunne komme til at ske "ting og sager".
Skoleskyderier sker med jævne mellemrum i USA. Den seneste store massakre skete i slutningen af 2012 på skolen Sandy Hook i Newtown, som ligger i delstaten Connecticut. Her blev 20 børn mellem seks og syv år samt seks voksne dræbt, inden at gerningsmanden skød sig selv.
