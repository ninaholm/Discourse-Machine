København vil anke Farvergade-sagen til Højesteret
Torsdag aften vil kommunen vedtage at anke den såkaldte Farvergade-sag, hvor man skylder staten 100 mio. kr.


 Politikerne på Københavns Rådhus vil nu gøre et forsøg på at få omstøbt landsrettens afgørelse i den såkaldte Farvergade-sag, hvor kommunen er dømt til at tilbagebetale omkring 100 millioner kroner til staten.
Det oplyser De Konservatives leder i Borgerrepræsentationen, Rasmus Jarlov, og fastslår, at der på forhånd er flertal for at anke sagen, der handler om uberettiget refusion af kontanthjælp til jobcentret i Farvergade i København.
- Vi er skatteydernes repræsentanter. Og hvis der er nogen som helst mulighed for, at Københavns borgere kan slippe for at betale dele af eller alle de 100 millioner kroner, så skal vi selvfølgelig forfølge den mulighed, siger Rasmus Jarlov til Ritzau.
I december 2012 gav Østre Landsret Arbejdsmarkedsstyrelsen medhold i, at kommunen havde fået for meget i refusion fra staten i et aktiveringsprojekt.
Ifølge Arbejdsmarkedsstyrelsen krævede den høje refusion, at de ledige skulle møde op i aktivering 25 timer om ugen, men de ledige i Farvergade-projektet skulle højst deltage i et møde med en jobkonsulent halvanden time om ugen.
Ifølge Rasmus Jarlov vurderer kommunens advokat, at der er "gode muligheder for, at kommunen ved at anke dommen helt eller delvist kan få ændret landsrettens dom".
De Konservative agter at stemme for anken til Højesteret, men Rasmus Jarlov understreger, at det ikke er en blåstempling af kommunens håndtering af sagen.
- Sagen burde aldrig være opstået, for kommunen skulle have koordineret og rådført sig med Arbejdsmarkedsstyrelsen. Det gjorde man ikke, selv om der var mange advarsler undervejs. Derfor står vi i denne situation i dag, siger han og tilføjer:
- Når vi går med til at anke sagen, så betyder det på ingen måde, at vi bifalder, at kommunen har bragt sig selv i denne situation.
I første omgang meddelte Københavns Kommune, at tilbagebetalingskravet lød på 60 millioner kroner, men det har senere vist sig, at der er tale om op mod 100 millioner.

