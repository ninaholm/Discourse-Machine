Bondo opfordrer KL til at genoptage forhandlingerne
Der er brug for, at KL kommer tilbage til forhandlingsbordet, mener lærerne. Skrækscenariet er lukkede skoler.


 Danmarks Lærerforenings formand, Anders Bondo Christensen, opfordrer på det kraftigste KL til at komme på banen igen og genoptage forhandlingerne om en ny arbejdstidsaftale for lærerne.
Forhandlingerne brød sammen tidligt onsdag morgen.
 - Jeg håber, at KL kommer tilbage på sporet, og at vi får gennemført forhandlingerne, der blev afbrudt, inden de dårligt var kommet i gang. Det er det, vi har brug for, og ikke det mærkelige forløb, som vi oplever lige nu, siger Anders Bondo til Ritzau.
Han er dybt forbløffet over, at KL afbrød forhandlingerne.
- Vi sidder stadig og venter på at få svar på de spørgsmål, som KL selv har bedt os formulere. I stedet for at svare, valgte de at erklære forhandlingerne for brudt sammen. Det er for mig helt absurd, siger Anders Bondo.
KL's chefforhandler, borgmester Michael Ziegler, meddelte omkring klokken 01, at forhandlingerne var brudt sammen, og at det nu er op til KL's bestyrelse at tage stilling til det videre forløb.
- Vi kan ikke komme videre i forhandlingerne, så vi står i en meget vanskelig situation. Det er jo sådan set folkeskolens fremtid, det drejer sig om, sagde han.
Beslutningen fra KL's bestyrelse ventes enten senere onsdag eller torsdag.
KL kan beslutte, at kommunerne lockouter lærerne. Det betyder, at KL ikke betaler løn til overenskomstansatte lærere under konflikten, og lærerne ikke må møde på skolen.
De kan også beslutte, at forhandlingerne skal genoptages. Endelig kan de strandede forhandlinger ende i Forligsinstitutionen, hvor forligsmanden laver en forligsskitse.
Den store knast i forhandlingerne er, hvilke arbejdstidsregler der skal gælde for lærerne.
