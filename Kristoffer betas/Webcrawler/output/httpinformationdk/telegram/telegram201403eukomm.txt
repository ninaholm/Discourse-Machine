EU-Kommissionen støtter væksten med ny langsigtet pakke
En ny pakke fra EU-Kommissionen skal frigøre midler, som kan finansiere EU's økonomi på den lange bane.


  Europa har efter den økonomiske krise et stort behov for nye investeringer og bæredygtig vækst, som kan øge konkurrenceevnen og skaber flere job.

 Det vil en ny pakke, som EU-Kommissionen har fremlagt torsdag, prøve at skabe betingelser for.
Pakken skal blandt andet hjælpe små og mellemstore virksomheder med at få lettere adgang til at låne penge, når bankerne ikke kan gøre det som før krisen begyndte.
- Særligt de små og mellemstore virksomheder yder et vigtigt bidrag til bæredygtig vækst, men det er stadig en udfordring for dem at få finansiering, siger industrikommissær Antonio Tajani.
Han forklarer, at de initiativer, som kommissionen kommer med i dag, sigter mod at frigøre finansieringsmidler, som blandt andet kan hjælpe virksomheder i EU og skabe grobund for vækst.

 - Nu, hvor den økonomiske genopretning tager fart, skal vi være ambitiøse med hensyn til at støtte væksten, siger EU-kommissær for det indre marked, franske Michel Barnier.
 - Europa har et stort behov for langsigtede finansieringer til at finansiere bæredygtig vækst - den form for vækst, som øger konkurrenceevnen og skaber job på en intelligent, bæredygtig og inklusiv måde, siger han.
 EU har ifølge kommissionen altid regnet med, at bankerne kan låne penge ud til blandt andet virksomheder.

 Imidlertid er det begyndt at stramme til i flere sektorer i økonomien efter bankernes nedgearing.

 For eksempel modtog under en tredjedel af de hollandske og græske små og mellemstore virksomheder det fulde lån, som de havde ansøgt om i 2013.

Et af pakkens tiltag går på det der kaldes "crowdfunding". Det er en form for finansiering på internettet, som direkte forbinder dem, der vil låne eller give penge eller investere, og dem der har brug for finansiering til et projekt.
Kommissionen vil kigge nærmere på, hvordan den form for finansiering kan udvikles i EU.
 - Vi bliver nødt til at diversificere finansieringskilderne i Europa og give små og mellemstore virksomheder, som er rygraden i den europæiske økonomi, bedre adgang til finansiering, siger Michel Barnier.

