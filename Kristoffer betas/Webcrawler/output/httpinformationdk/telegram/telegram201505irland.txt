Irland venter spændt på afstemning om homovielser
Stemmeprocent ved afstemning om homovielser var på 70 procent i dele af Dublin. Resultat ventes i eftermiddag.


 Irland venter med spænding på resultatet af fredagens folkeafstemning om homovielser.
Optællingen af stemmer blev indledt klokken 09.00 lørdag morgen og resultatet ventes at foreligge først på eftermiddagen.
Omkring 3,2 millioner var stemmeberettigede, og valgdeltagelsen var højere end ventet, hvilket understreger spørgsmålets betydning i det polariserede samfund.
Opinionsundersøgelser har tydet på en klar sejr til ja-siden, men valgforskere har advaret om, at mange ikke har kunnet lide at sige, at de ville stemme nej, hvilket de fleste ældre i landets landsbyer gør.
Et ja vil være historisk for et land, hvor homoseksualitet blev afkriminaliseret så sent som 1993.
En høj valgdeltagelse vil være en fordel for ja-siden, der kæmper for homoseksuelles ret til at gifte sig.
Den katolske kirke har traditionelt haft en stor indflydelse, men flere skandaler om misbrug af børn har stækket kirkens stemme, og meningsmålinger har således vist, at der kan blive tale om en jordskredssejr til ja-siden.
Ifølge Irlands public service-kanal, RTE, tyder meget på, at fremmødet ved fredagens folkeafstemning bliver det største nogensinde i landet.
I hovedstaden Dublin, hvor mellem 60 og 70 procent menes at have stemt, betegnes stemmeprocenten som bemærkelsesværdig højt, da kun 39 procent stemte i 2013 i et spørgsmål om, hvorvidt parlamentets overhus skulle afskaffes.
- Særligt i byerne ser det ud til, at folk stemmer, og det er en fordel for ja-siden, erkender Mattie McGrath, ét af kun to parlamentsmedlemmer, der har ført kampagne for nej-siden.
Den katolske kirke er imod vielser af to personer af samme køn, selv om flere katolske præster går ind for homovielser.
Derfor må irske katolikker af samme køn en tur på rådhuset for at få papir på hinanden, hvis den irske befolkning har trodset kirken og stemt ja.
