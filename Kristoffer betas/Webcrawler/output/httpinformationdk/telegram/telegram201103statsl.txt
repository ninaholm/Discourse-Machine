Statsløse hiver Pind og Rønn i retten
10 statsløse sagsøger nu integrationsminister Søren Pind og hans fyrede forgænger, Birthe Rønn Hornbech.


 En række statsløse personer trækker nu integrationsminister Søren Pind (V) og hans fyrede forgænger på posten, Birthe Rønn Hornbech (V), i retten.
Det oplyser formanden for Statsborgerforeningen - og medlem af SF - Fathi El- Abed.
Det er lykkedes Statsborgerforeningen at finde 10 personer, der nu vil gå rettens vej for at få "juridisk oprejsning" samt erstatning for tort, fordi de danske myndigheder i årevis brød to FN-konventioner om statsløse.
- Vi vil ikke vente på en uvildig undersøgelse af sagen, for den kan risikere at vare op mod to-tre år. Det er alt for lang tid, siger Fathi El-Abed.
Han fastslår, at sagsøgerne kræver "et symbolsk beløb" i torterstatning.
Ifølge Integrationsministeriets egen redegørelse for skandalen om fejlbehandlingen af de statsløse, fik ministeriets embedsmænd i februar 2008 mistanke om, at Danmark var på kant med to FN-konventioner, som ellers var underskrevet for årtier siden.
I august samme år var embedsmændene så sikre på, at Danmark brød konventionerne, at de gik til daværende minister Birthe Rønn Hornbech.
Først halvandet år efter gjorde ministeren noget ved sagen. Og der skulle gå yderligere et år, før ministeriet informerede borgerne om deres reelle rettigheder på ministeriets hjemmeside.
De statsløse kræver, at både ministeriet og Birthe Rønn Hornbech personligt punger ud med erstatning.
Integrationsministeriet har allerede åbnet for, at statsløse kan få erstatning for de af deres udgifter, som der foreligger boner på.
