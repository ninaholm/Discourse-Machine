Medie: Løkke afviser Støjbergs integrationsoplæg
Ifølge Politiken savner statsministeren mere fokus fra Inger Støjberg på integrationsområdet.


 Statsminister Lars Løkke Rasmussen (V) har på et internt regeringsmøde tirsdag morgen afvist et integrationsoplæg fra udlændinge- og integrationsminister Inger Støjberg (V).
Det erfarer Politiken, der referer til "centrale kilder".
Ifølge avisen blev Inger Støjbergs oplæg fundet utilstrækkeligt i forhold til politisk ambition for integrationen af flygtninge.
Det skete ved et møde i regeringens koordinationsudvalg, hvor der deltog flere ministre, end der normalt er med i det centrale regeringsudvalg.
Ifølge Politikens oplysninger er flere fagministre blevet bedt om at melde ind med input til integrationsudspillet med få døgns frist. Det har nu sendt embedsværket i flere forskellige ministerier på overarbejde.
Finansminister Claus Hjort Frederiksen (V) er udnævnt til tovholder i processen, skriver avisen.
Inger Støjberg har siden folketingsvalget i sommer været meget aktiv, og det er blevet til flere stramninger på udlændingeområdet.
Men ifølge Politiken mener Lars Løkke Rasmussen, at Støjberg har gjort for lidt ud af integrationen af flygtninge - især på arbejdsmarkedet.
Ingen fra officielt hold bekræfter Politikens oplysninger, og det ikke har været muligt for avisen at få kommentarer fra Lars Løkke Rasmussen eller Inger Støjberg.
