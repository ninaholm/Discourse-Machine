Flere vådområder på vej i Danmark
150 nye vådområder er på vej i Danmark for at mindske kvælstofudledningen. Det svarer næsten til et areal på størrelse med Samsø.


 Det er ikke kun voldsommere regn og mere omskifteligt vejr, der gør Danmark mere fugtigt i fremtiden. 
150 nye vådområder på i alt 8.000 hektar, næsten samme areal som Samsø, skal ifølge Miljøministeriet etableres i de kommende fem år for at begrænse udledningen af kvælstof til sårbare kystfarvande. Det skriver Jyllands-Posten. 
Resultatet bliver markante ændringer af landskabet: Det største vådområde bliver 400 hektar svarende til 800 fodboldbaner, og mange bliver på mere end 100 hektar. 
Hovedformålet er, at de nye vådområder skal fungere som et filter og fjerne godt 1.100 tons kvælstof fra åer, søer og indre farvande. 
Professor i vandløbsøkologi ved Københavns Universitet Kaj Sand Jensen er langt fra overbevist om, at det vil ske. Især fordi man i flere tilfælde lægger op til, at skovområder bliver sat under vand for at kunne leve op til EU's vandmiljø-krav.
- Jeg kan ikke umiddelbart se noget fornuftigt i at begynde at omdanne velfungerende skovområder til vådområder. Resultatet kan sagtens blive, at udledningen af kvælstof bliver endnu større, siger Kaj Sand Jensen til Jyllands-Posten. 
Han understreger samtidig, at 8.000 hektar nye vådområder slet ikke vil løse problemerne med den store udledning af kvælstof. 
Kommunerne har netop indsendt forslagene til Miljøministeriet, men det er staten og EU, der skal levere de ca. 1 mia. kr., som vådområderne vil koste.
Miljøminister Karen Ellemann (V) understreger, at projekterne også vil gavne naturen.
- Danskerne kan godt begynde at glæde sig til de nye vådområder. Det samme kan dyr og planter, siger ministeren.
