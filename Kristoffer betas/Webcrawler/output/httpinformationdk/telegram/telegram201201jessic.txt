Jessica Buchanan er på vej hjem
Amerikaneren Jessica Buchanan, der var gidsel i Somalia sammen med danske Poul Hagen Thisted, er på vej hjem.


 Det befriede amerikanske gidsel Jessica Buchanan er på vej hjem til USA, siger hendes far, John Buchanan.
- Vi ser frem til en stor genforening, siger han til tv-stationen ABC.
Jessica Buchanan blev sammen med danske Poul Hagen Thisted taget som gidsel i Somalia i efteråret.
Begge arbejder for Dansk Flygtningehjælp som mineryddere.
I sidste uge sluttede deres trængsler, og det var den amerikanske elitestyrke Navy Seals, der satte punktum.
Det skete, da soldaterne gik i aktion og befriede de to gidsler. Ni gidseltagere blev dræbt.
Efter befrielsen blev de to nødhjælpsarbejdere fløjet til en amerikansk base på Sicilien, og her er de blevet undersøgt og har fået læge- og psykologihjælp.
- De oplysninger, vi har fået, er, at hun har det godt, siger hendes far til ABC.
- Vi glæder os meget. Jeg kan næsten ikke udtrykke med ord, hvordan det vil være at se hende, tilføjer John Buchanan om sin 32-årige datter.
Det er ikke umiddelbart klart, hvornår den 60-årige Poul Hagen Thisted vender hjem til Danmark.
