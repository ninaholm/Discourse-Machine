Samvær med bortført spædbarn muligt



 Misbrugsparret fra Tønder Kommune kan på sigt få samvær med deres nu 23-dage gamle spædbarn trods kidnapningsforsøg, lyder vurderingen fra ekspert i anbragte børn. For i Danmark er den gængse opfattelse, at et barn næsten altid har bedst af at have kontakt med sine forældre, uanset om de er misbrugere, voldsdømte eller psykisk ustabile. 
 - Som udgangspunkt anser man det for bedst, at børn har kontakt til forældrene. Kidnapningsforsøget vil være en sort plet i den videre sagsbehandling i lang tid, og det vil være svært at have tillid til forældrene. Men ud fra en faglig og juridisk synsvinkel vil man sandsynligvis gå efter en form for overvåget samvær, vurderer Karin Kildedal, lektor med speciale i anbragte børn fra Aalborg Universitet. 
 Helt konkret skal Tønder Kommune lave en faglig vurdering af forældrenes mulighed for samvær. Her skal de måles på, om de kan tage vare på barnet alene, og om man kan være sikker på, at de vil levere barnet tilbage. Hvis man er usikker på sidstnævnte, så vil kommunen sandsynligvis lave et overvåget samvær. 
 - Et overvåget samvær vil typisk foregå der, hvor barnet er, altså enten på institution eller i plejefamilie. Enten vil fagpersonale befinde sig enten i eller uden for det lokale, familien befinder sig i. Men det afhænger af situationens alvor, uddyber Karin Kildedal. 
 Tønder Kommunes børne- og ungechef Elsemarie Lauvring ønsker ikke at fortælle noget om forældrenes mulighed for samkvemsret med deres søn. 
 - Kontakten fremover må vi tage, når forældrene kommer hjem, siger hun. 
