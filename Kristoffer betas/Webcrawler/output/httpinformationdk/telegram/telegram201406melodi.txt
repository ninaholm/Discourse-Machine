Melodi grand prix gav millionplus i turistregnskabet
Københavns værtskab for Eurovision Song Contest gav en turismeomsætning på 127 millioner kroner.


 De københavnske hotelejere og restauratører må ærgre sig over, at Basim ikke vandt det europæiske melodi grand prix i maj.
Det havde nemlig været en fin forretning for turistbranchen, hvis Danmark også næste år skulle være vært for sangkonkurrencen, men den ære tilfalder som bekendt Østrig efter sejren til drag-artisten Conchita Wurst.
Wonderful Copenhagen skønner, at showet på Refshaleøen i København gav en turismeomsætning på 127 millioner kroner, 68.000 hotelovernatninger og skatteindtægter fra turismen på 40 millioner kroner. Det viser en analyse fra organisationen.
De 127 millioner kroner dækker turisternes udgifter til overnatning, taxa, shopping og restaurantbesøg.
Malmø fik også glæde af arrangementet, da Eurovision Song Contest-gæster lagde over 3000 overnatninger på den anden side af Øresund. Da Malmø i 2012 var vært for Eurovision Song Contest resulterede det til sammenligning i 27.000 overnatninger i København.
Ud af den samlede turistomsætning i år kom langt hovedparten - eller 121 millioner kroner - fra udenlandske gæster, viser analysen.
Hovedstaden kan også glæde sig over en enorm omtale i verdenspressen på grund af værtskabet.
- Begivenheden er trængt langt ud over Europas grænser med dækning i Mellemøsten, Australien og Asien. Alene i kinesiske medier var der 450 online omtaler af København i forbindelse med Eurovision mod 100 omtaler af Malmø sidste år, skriver Wonderful Copenhagen.
195 millioner fulgte showet på tv. Det var 25 millioner flere end året før.
