Migranter reddet efter to måneder på havet
USA's udenrigsminister, John Kerry, går nu ind i sagen om de tusinder af bådflygtninge i Asien.


 Efter to måneder til havs er omkring 1000 migranter reddet i land fra et synkende fartøj, hvor der var udbrudt slagsmål om pladsen.
De overlevende bådflygtninge har fortalt om, hvordan Indonesien og Malaysia har skubbet ansvaret for flygtningene frem og tilbage mellem sig.
Ingen af de to lande var villige til at tage imod flygtningene, før de fredag blev reddet af indonesiske fiskere.
- Fiskerne trak os en efter en op af vandet. Hvis der ikke havde været fiskere, var vi alle døde, fortæller Muhammad Amin, en 35-årig mand der tilhører det muslimske rohingya-folk.
Han og flere andre blev smidt over bord af medflygtninge fra Bangladesh, fortæller han til nyhedsbureauet AFP fra et lokale i Langsa i den indonesiske Aceh-provins, hvor de udmattede flygtninge er bragt til.
Mad og vand var sluppet op, båden var halvt fyldt med vand, og de menneskesmuglere, der skulle sørge for at få flygtningene i land, havde forladt båden for fem dage siden.
USA's udenrigsminister, John Kerry, har ringet til sin thailandske kollega for at drøfte muligheden for at give rohingyaerne lov til midlertidigt at komme til Thailand, oplyser det amerikanske udenrigsministerium fredag.
Omkring 3000 migranter er ankommet af søvejen til Indonesien og Malaysia, hvor de får hjælp.
Amerikanske ambassadører i regionen er "intenst" involveret med de pågældende landes regeringer for at få humanitær hjælp frem til flygtningene, oplyser en talsmand for udenrigsministeriet.
- Vi opfordrer regeringerne i regionen til at arbejde hurtigt sammen, først og fremmest for at redde de migranter, der befinder sig på havet og har brug for en akut redningsindsats, siger talsmand Jeff Rathke.
Ifølge UNCHR har omkring 25.000 bådflygtninge fra Bangladesh og fra Myanmar begivet sig ud på havet i menneskesmugleres usikre både i årets tre første måneder.
