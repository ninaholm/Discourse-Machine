Udsatte børn: Esbjerg får kraftig kritik
Ankestyrelsen slår fast, at 33 sager ud af de 100 mest komplekse børnesager indeholder stærkt kritiske forhold


 En netop udsendt rapport fra Ankestyrelsen slår fast, at 33 sager ud af 100 af de mest komplekse sager med udsatte børn og unge i Esbjerg Kommune indeholder stærkt kritiske forhold, og 44 sager vurderes som kritiske.
- Det er dybt beklageligt. Rapporten viser med al tydelighed, at sagsbehandlingen i mange tilfælde har været for dårlig og for langsom. Det kan vi på ingen måde acceptere, siger borgmester Johnny Søtrup (V) i en pressemeddelelse.
- Jeg er ked af, at der er børn, der ikke har fået den hjælp, de skulle have haft, men vi gør nu alt, hvad vi kan for at få rettet op på vores sagsbehandling, siger han.
Kommunen har ifølge pressemeddelelsen iværksat flere initiativer siden 2009 for at sikre en ordentlig sagsbehandling, men man må også "konstatere, at der stadig er et stykke vej, før kvaliteten er i orden".
Alle de 77 sager, som rapporten kendetegner som kritiske, gennemgås nu detaljeret igen.
Ligeledes vil kommunen med bistand fra et konsulentfirma screene for øvrige komplekse sager blandt de resterende cirka 1700 for at finde ud af, om der er flere fejl, der skal rettes.
 - Jeg er meget skuffet over, at vi ikke er kommet længere med implementeringen af de initiativer, vi startede tilbage i 2009, og at der stadig er sager, der af Ankestyrelsen bedømmes som kritiske.
- Det er problematisk, men jeg ved, at såvel ledelsen som medarbejdere allerede i flere måneder har ydet en ekstraordinær indsats, og at der er taget nye arbejdsgange i brug, siger formand for Børn og Familieudvalget Hans Erik Møller (S).
Esbjerg Kommune har oplevet en voldsom stigning i antallet af underretninger, der er steget med cirka 270 procent siden 2009.
 Fokus på kommunens behandling af sager med børn og unge skyldes den såkaldte Esbjerg-sag, hvor en mand gennem længere tid begik seksuelle overgreb mod børn.
Kommunen var underrettet om sagen, men der gik flere år, før man gik ind i den. Det var socialminister Karen Hækkerup (S), der besluttede at sende Ankestyrelsen til Esbjerg for at gennemgå sagerne og udarbejde den rapport, som nu er kommet.
