Eksperter tror på hurtig regeringsrokade



 Den store regeringsrokade er på trapperne og kan meget vel komme i denne uge, vurderer eksperter.
 De Konservative er klar, og derfor kan statsminister Lars Løkke Rasmussen (V) lige så godt trykke på knappen, mener TV2s politiske redaktør, Henrik Qvortrup.
 - Min klare fornemmelse er, at alle er klar - ikke mindst De Konservative - og så synes jeg, det må være i statsministerens interesse at få sat en ny dagsorden, der ikke handler om den lidt tvivlsomme indsats ude i Bella Center og skænderiet med De Konservative. Det er nu, han skal få startet på en frisk, siger Henrik Qvortrup, der vurderer sandsynligheden som halvtreds procent for, at rokaden kommer, inden regeringen holder seminar på Havreholm torsdag og fredag i denne uge.
 Politisk kommentator Michael Kristiansen, der ligesom Henrik Qvortrup har arbejdet som rådgiver for daværende statsminister Anders Fogh Rasmussen (V), betragter regeringsseminaret som en god grund til at lave rokaden i denne uge.  
 - Der kunne være en god grund til at gøre det, inden man mødes til regeringsseminaret torsdag og fredag. Det kunne være en meget god affyringsrampe for et nyt hold, siger Michael Kristiansen til politiken.dk. 
 De to iagttagere forventer, at den konservative formand, Lene Espersen, har besluttet sig for at blive udenrigsminister.
 Spekulationerne på Christiansborg om en hurtig rokade tog til, da Statsministeriet aflyste statsministerens ugentlige tirsdagspressemøde.
