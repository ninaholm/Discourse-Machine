Pensionskunder lægger rekordbeløb i statskassen
Finansministeriet har siden 2004 undervurderet pensionsafkastskat med mere end 150 milliarder kroner.


 Landets pensionskunder har i årevis betalt langt flere skattekroner til statskassen, end skiftende regeringer har kalkuleret med.
Siden 2004 har Finansministeriet underbudgetteret indtægterne fra beskatning af pensionsafkast (PAL-skat) med ikke mindre end 151 milliarder kroner. Og 2012 bliver ingen undtagelse, skriver Jyllands-Posten.
PAL-indtægterne ventes ifølge Finansministeriet i år at sætte rekord med godt 43 milliarder kroner, hvilket er knap 38 milliarder kroner mere, end ministeriet tidligere budgetterede med i Finansloven for 2012.
Cheføkonom i pensionsselskabet Danica Jens Chr. Nielsen peger på, at merskatten er mere end rigelig til at finansiere regeringens skattereform med.
- Regeringen får yderligere penge i kassen fra pensionskunderne næste år ved at lokke med en skatterabat på 2,7 procent, hvis de vil lade deres kapitalpensioner straksbeskatte, siger han til Jyllands-Posten.
- Vi tror, at det vil give 40-45 milliarder kroner yderligere i statskassen. Det er penge, der skal bruges til at finansiere skattereformen med. Men merindtægterne fra årets PAL-skat er mere end rigelige til at finansiere den reform, tilføjer cheføkonomen.
I forbindelse med skattereformen besluttede regeringen at hæve PAL-skatten med 0,3 procentpoint til 15,3 procent.
Pensionsekspert og direktør Søren Lindbo fra mæglerfirmaet AON Danmark peger på, at PAL-skatten blev indført som en midlertidig skat for mere end 20 år siden.
- Men siden er den blevet en permanent skat, der bare er vokset. Men ud fra en samfundsøkonomisk betragtning er det vigtigt at bevare incitamentet til at spare op til pension, siger Søren Lindbo til Jyllands-Posten.
Finansminister Bjarne Corydon (S) afviser kritikken og peger på, at indtægten fra PAL-skatten er svær at forudsige.
