Dansk filmfotograf vandt Oscar



 Den danske filmfotograf Anthony Dod Mantle vandt en Oscar for "Best Cinematography" for sit arbejde på "Slumdog Millionaire". Han modtog tidligere på måneden sammenslutningen af amerikanske filmfotografers (American Society of Cinematographers) fornemme pris for fotografering og prisen for bedste cinematografi ved det britiske filmakademis årlige uddeling af Bafta-priser.
 Dod Mantle har siden Dogme-dagene bl.a. været fast mand på Thomas Vinterbergs filmhold og også været en foretrukken fotograf hos Lars von Trier, senest ved indspilningen af "Antichrist".
 Den produktive fotograf er tidligere blevet belønnet med en række priser. Han vandt i 2004 både Bodil- og Robert-priser, mens han i 2003 blev kåret som årets europæiske filmfotograf ved European Film Awards. 
 Dod Mantle, der har en engelsk mor og en skotsk far, slog sig i 1984 ned i Danmark og søgte ind på Den Danske Filmskole.
