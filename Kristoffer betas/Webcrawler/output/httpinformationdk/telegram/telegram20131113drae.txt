13 dræbt ved indonesisk helikopterstyrt
Indonesisk militærhelikopter fik motorproblemer, styrtede ned og brød i brand. 13 af 21 om bord blev dræbt.


 13 mennesker er omkommet, da en indonesisk militærhelikopter med 21 ombordværende lørdag under landing styrtede ned i junglen på den indonesiske del af øen Borneo, oplyser myndighederne.
Helikopteren havde en besætning på otte og medførte tillige 13 bygningsarbejdere, der var i færd med at opføre en militærpost. Endvidere var der 500 kilo byggematerialer med i helikopteren, da den styrtede ned i uvejsomt terræn.
- Der opstod motorproblemer, og helikopteren mistede kraft. Den styrtede til jorden med et brag og brød i brand. 13 mennesker blev dræbt ved ulykken, mens resten har fået alvorlige brandskader, siger militærtalsmand Iskandar Sitompul til nyhedsbureauet AFP.
De første meldinger gik på, at syv bygningsarbejdere og tre besætningsmedlemmer havde fået brandskader, da den russiskproducerede Mi-17 helikopter styrtede ned. Det var vanskeligt at få oplysninger fra det øde og vanskeligt tilgængelige ulykkessted.
Militæret transporterede bygningsarbejderne og materialer til Malinau-distriktet i provinsen Nordkalimantan, hvor de ifølge Iskandar Sitompul skulle opføre en ny militær forpost på grænsen til Malaysia.
Den vidtstrakte nation Indonesien, der består af flere end 17.000 øer, er overordentlig afhængig af lufttransport, men har samtidig en af Asiens dårligste sikkerhedsstatistikker.
I april mislykkedes det for piloterne på en helt nyt Boeing 737-800 at sætte flyet ned på banen, da det skulle lande på øen Bali. Flyet brød i to og havnede i vandet. Snesevis blev kvæstet, men der var ingen dræbte.
