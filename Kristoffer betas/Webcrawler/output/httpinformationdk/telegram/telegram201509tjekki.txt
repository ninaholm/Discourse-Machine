Tjekkiet vil lade syrere rejse videre til Tyskland
Det europæiske asylsystem er under pres fra den største flygtningebølge, EU har oplevet siden Balkan-krigene.


 Syrere på flugt fra krigen i deres hjemland vil nu få lov at rejse videre fra Tjekkiet til nabolandet Tyskland.
Selv om syrerne har søgt asyl i Ungarn længere mod sydøst, vil de ikke blive sendt retur dertil, meddeler det tjekkiske udlændingepoliti ifølge nyhedsbureauet CTK.
EU's såkaldte Dublin-regler siger ellers, at asylansøgere skal have deres sag behandlet i det første EU-land, de ankommer til.
Men det europæiske asylsystem er ved at bukke under for presset fra den største bølge af migranter og flygtninge, Europa har oplevet siden krigene på Balkan i 1990'erne.
I de seneste dage har tusinder af syrere lagt stort pres på banegårde og grænseovergange i lande i Øst- og Centraleuropa i et forsøg på at nå til de rigere lande i det vestlige Europa, først og fremmest Tyskland.
Tjekkiets nye praksis betyder, at syrere, der allerede har søgt asyl i Ungarn, får lov til også at søge asyl i Tjekkiet. De, der ikke får asyl i Tjekkiet, vil blive taget til en togstation og kan rejse videre, skriver Reuters.
Politiets talsperson Katerina Rendlova siger til tjekkisk tv, at den nye praksis er indført, efter at Ungarn afviste at tage asylansøgere tilbage, som oprindeligt havde søgt asyl i det ungarske system. Og samtidig tilbød Tyskland at tage imod syrerne.
- Vi reagerede på Ungarns og Tysklands holdninger, siger Katerina Rendlova.
- Vi mener ikke, at det er effektivt at tilbageholde disse mennesker i centre.
Hidtil har Tjekkiet tilbageholdt de migranter, der har søgt asyl i Ungarn, i op til seks uger, hvorpå de er blevet sendt retur til Ungarn. Den nye praksis vil betyde, at flere nu i stedet vil rejse videre til især Tyskland.
