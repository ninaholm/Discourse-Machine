Psykiater skal kaste lys over Fritzl-sag



 Psykiatriske og tekniske eksperter skal i dag i vidneskranken ved retssagen mod østrigeren Josef Fritzl, der fortsætter for tredje dag i byen Sankt Pölten.
 Psykiateren Adelheid Kastner skal afgive sin ekspertvurdering og komme med en vurdering af, hvorvidt Fritzl kan formodes at ville begå overgreb igen. I givet fald kan han blive idømt psykiatrisk forvaring, sådan som anklagemyndigheden har krævet.
 Kastner har udarbejdet en 130 sider lang rapport, der blandt andet fastslår, at den 73-årige Fritzl lider af alvorlige personlighedsproblemer, men at han var ansvarlig for sine handlinger i løbet af de 24 år, hvor han holdt sin datter Elisabeth indespærret og voldtog hende tusindvis af gange.
 Dernæst vil retten læse en udtalelse fra to tekniske eksperter om den kælder, hvor Fritzl holdt Elisabeth og tre af hendes børn indespærret.
 Medierne ventes at få adgang til retslokalet i dag. Mandag og tirsdag fik pressen ikke adgang til at høre bl.a. vidneudsagn fra Elisabeth og en af hendes brødre.
