Folketinget godkender ny tronfølgelov



 Den royale ligestilling er kommet ét skridt nærmere.
 Et stort flertal i Folketinget godkendte tirsdag lovforslaget om en ændring i tronfølgeloven ved tredjebehandlingen i folketingssalen. 
 Alle Folketingets partier stemte for ændringen undtagen det monarki-kritiske Enhedslisten, der stemte blankt. Dermed er det nu alene op til de danske vælgere at afgøre om mænd og kvinder skal ligestilles i tronfølgeloven. Før den kan træde i kraft skal et flertal af befolkningen og mindst 40 procent af de stemmeberettigede nemlig stemme ja ved en folkeafstemning. Det sker den 7. juni samtidig med valget til Europaparlamentet.
 Ændringen i loven betyder, at den førstefødte skal arve tronen uanset køn. Forslaget er allerede vedtaget én gang i Folketinget, men fordi det har karakter af en grundlovsændring, skal det vedtages to gange på hver sin side af et valg og lægges ud til en folkeafstemning. 
 Forslaget blev fremsat første gang, da kronprinsesse Mary blev gravid første gang. Regeringen ville sikre sig, at barnet blev tronarving, uanset om det blev en dreng eller en pige. Det blev som bekendt en dreng. 
