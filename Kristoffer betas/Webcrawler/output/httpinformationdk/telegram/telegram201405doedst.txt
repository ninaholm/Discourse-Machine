Dødstal efter blodige kampe i Benghazi passerer 40
Libyen har været plaget af uro og kampe, siden Muammar Gaddafi blev væltet og dræbt i 2011.


 Dødstallet efter blodige kampe i den libyske by Benghazi, hvor oprøret mod landets tidligere leder Muammar Gaddafi tog fart i 2011, har passeret de 40.
Flere end 100 personer er såret, oplyser det libyske sundhedsministerium lørdag.
Kampene brød ud fredag mellem islamistiske militante og en væbnet styrke ledet af den tidligere general Khalifa Haftar. Situationen var dog rolig lørdag, oplyser beboere i byen til nyhedsbureauet AFP.
Fredag aften blev dødstallet opgivet til 19.
Kampene brød ud, da soldater fra Haftars selvudnævnte Libyens Nationale Hær bombede militærbaser, hvor militante islamister holder til.
Haftar siger, at han har sat en storstilet operation i gang for "at jage terrorister ud af Benghazi", skriver AFP.
Libyens hær afviser at have taget del i kampene.
Myndighederne lukkede Benghazis internationale lufthavn fredag aften på grund af de voldsomme sammenstød.
Der opstår jævnligt kampe mellem militante islamister og militæret i Benghazi, og attentater og bombeangreb sker jævnligt.
Myndighederne i Libyen har svært ved at genetablere kontrollen i det nordafrikanske land, der er plaget af interne magtkampe, og overgangsregeringen har flere gange truet med at gå af, hvis ikke den får videre magtbeføjelser.
Libyen har været plaget af uro siden oprøret, der væltede Muammar Gaddafi i 2011 under massiv støtte fra en vestlig alliance med deltagelse af blandt andet danske kampfly.
Gaddafi var Libyens leder i 42 år, men magten smuldrede i takt med, at befolkningens oprør mod ham tog til. Han flygtede fra hovedstaden Tripoli til sin fødeby Sirte, hvor han blev dræbt af oprørere i oktober 2011.
I september 2012 blev fire mennesker, heriblandt USA's ambassadør i Libyen, dræbt i et angreb på det amerikanske konsulat i Benghazi.
