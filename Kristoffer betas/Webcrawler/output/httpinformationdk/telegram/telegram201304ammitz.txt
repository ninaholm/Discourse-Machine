Ammitzbøll: Stop børnehavelegen i vækstforhandlingerne
Liberal Alliance er tæt på at miste tålmodigheden med både regeringen og VK i forhandlingerne om en vækstplan.


 Det er uansvarligt over for virksomheder og erhvervsliv, når Lars Løkke Rasmussen (V) og finansminister Bjarne Corydon (S) sætter politisk taktik over hensynet til erhverv og økonomi.
Det mener Liberal Alliance, der er ved at miste tålmodigheden med både Venstre, Konservative og regeringen.
Kommentaren kommer, efter at parterne ved dagens forhandlingsmøde i Finansministeriet fortsætter med at beskylde hinanden for at være årsag til, at vækstplanen trækker ud.
 - Det er jo tydeligt for enhver, at både regeringen, Venstre og Konservative forsøger at forhale vækstpakkeforhandlingerne af taktiske årsager.
- Det er ganske enkelt uansvarligt over for de virksomheder og det erhvervsliv, der skriger på bedre rammevilkår og bedre muligheder for vækst. Nu må de holde op med at lege børnehave, siger partiets politiske ordfører, Simon Emil Ammitzbøll.
Han tilføjer, at alle jo er enige om, at selskabsskatten skal sættes ned, og at der skal fjernes regler og afgifter for virksomhederne.
- Allerede da vækstpakken blev fremlagt i slutningen af februar, var det tydeligt, at der burde kunne landes en hurtig aftale. Men nu er der altså gået seks uger, uden at man er kommet nogen vegne. Det er ikke i orden, fastslår ordføreren.
Han opfordrer regeringen til at indkalde til nye forhandlinger med Liberal Alliance for at sætte skub i forhandlingerne:
- Vi kommer meget gerne til forhandlinger om vækstpakken med kort varsel - og når vi kommer, så vil det være for at lave en seriøs aftale, der gavner de danske virksomheder og den danske økonomi, siger Ammitzbøll.
