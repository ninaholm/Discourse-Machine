Kupforsøg i Papua Ny Guinea er slået ned
Rivalisering mellem den nuværende og tidligere premierminister i stillehavsstat udløser kupforsøg.


 Et kupforsøg i Papua Ny Guinea er slået fejl, og regeringen har atter fuld kontrol over hærens kaserner, oplyser landets premierminister, Peter O'Neill.
Op mod 30 soldater og officerer deltog i kupforsøget i stillehavsstaten nord for Australien.
 Soldaterne satte tidligere torsdag den militære øverstbefalende Francis Agwi i husarrest, og det rapporteres, at de blev støttet af den tidligere premierminister Michael Somare.
O'Neill fortæller, at Agwi atter er en fri mand.
- Kommandanten er nu løsladt, han er ikke længere under husarrest. Og som en følge af det har regeringen sikret sig fuld kontrol over forsvarets hovedkvarterer, siger han.
Tv-stationer sagde tidligere, at kupmagerne havde til hensigt at hjælpe den tidligere premierminister Michael Somare tilbage til magten.
Papua Ny Guinea har været præget af politisk ustabilitet i den seneste tid, hvor Somare har stillet spørgsmålstegn ved den nuværende regerings legitimitet.
Somare blev afsat sidste år, mens han var til lægebehandling i Singapore. Han blev erstattet af Peter O'Neill.
I december besluttede landets højesteret, at Michael Somare skulle genindsættes som premierminister, men ved hjælp fra blandt andet landets politi, militær og med opbakning fra de fleste af medlemmerne i parlamentet har O'Neill beholdt magten.
I sidste uge var der tumultagtige scener i parlamentet, da Michael Somare ankom og forlangte at blive genindsat. Han blev her af O'Neill advaret om, at han kunne blive arresteret, hvis han vendte tilbage.
