Djokovic vinder maraton-finale over Nadal
Novak Djokovic og Rafael Nadal leverede en spændende og lang Australian Open-finale, der varede seks timer.


 I en kamp, der endte med at blive den længste nogensinde ved Australian Open - og den længste grand slam-finale i historien - vandt Novak Djokovic årets første grand slam-turnering i tennis, Australian Open i Melbourne.
Den forsvarende mester besejrede efter næsten seks timers spil verdens nummer to, spanieren Rafael Nadal, i fem lange sæt, og dermed har hun vundet de syv seneste opgør mod rivalen.
Novak Djokovic, der vandt 5-7, 6-4, 6-2, 6-7, 7-5, gik ellers ind til kampen med fem semifinalesæt fra opgøret mod Andy Murray i benene, og det kunne ses.
Han virkede til at være en smule på hælene i forhold til Nadal, og det blev ikke bedre, da han kort inde i kampen vred om på anklen.
Djokovic kunne dog fortsætte, men han havde besvær med at holde sin serv, og derfor vandt Nadal første sæt med 7-5.
Serberen kom dog bedre med i kampen i andet sæt, som han vandt 6-4, og han virkede for alvor til at være i kontrol, da han cruisede igennem tredje sæt, som blev vundet 6-2.
Nadal, der stillede op med en stor forbinding på venstre knæ, lignede en taber, da han kom bagud 0-40 i egen serv ved stillingen 4-3 til Djokovic i fjerde sæt.
Men spanieren kæmpede forbilledligt, fik reddet partiet hjem og tvang sættet ud i en tiebreak, som han vandt efter at have været nede med et mini-break.
I femte sæt begyndte det at kunne ses, at den lange match havde trukket tænder ud på Djokovic. Nadal lignede manden med det største kraftoverskud, men verdensetteren fra Serbien gav sig ikke.
Og da han brød Nadals serv ved stillingen 5-5, skulle han bare holde sin egen serv for at tage sin femte grand slam-titel i karrieren og den tredje i træk.
Det lykkedes, og efter fem timer og 53 minutters spil kunne den udmattede serber juble over sejren.
Novak Djokovic har vundet fire af de fem seneste grand slam-finaler. Kun sidste års French Open glippede for serberen, der tabte semifinalen til Roger Federer.
Kampen blev i øvrigt afbrudt undervejs i fjerde sæt på grund af en mindre regnbyge. Det betød, at spillerne måtte holde cirka 10 minutters pause, mens taget blev rullet hen over Rod Laver Arena og banen blev tørret af.
