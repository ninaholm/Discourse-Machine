DF gør grin med klimakampen



 Dansk Folkeparti gør åbenlyst grin med regeringens klimakamp. På Dansk Folkepartis årsmøde i Herning fremhæver gruppeformand Kristian Thulesen Dahl, at den globale gennemsnitstemperatur er faldet i de seneste 10 år.
 Derfor kræver Dansk Folkeparti også flere penge til klimaskeptikeren Bjørn Lomborg på næste års finanslov.
 - Det, som vi gerne vil, er at få lov til at stille nogle små snusfornuftige spørgsmål ligesom drengen i H.C. Andersens eventyr Kejserens nye klæder, der siger: Han har jo ikke noget tøj på. Det måtte vi i perioden fra 2001 og til 2008, hvor Bjørn Lomborg var regeringens ven, og det er han så lige pludselig ikke mere. Så nu er det kun os, der kan stille de her spørgsmål, siger Kristian Thulesen Dahl.
 Ifølge gruppeformanden drejer klimadiskussionen sig kun om at "sætte frygt i folk". Selv om Kristian Thulesen Dahl understreger, at "selvfølgelig skal vi ikke svine", så har temperaturen altid svinget. Og alle klimaforandringer gøres nu til noget menneskeskabt, lyder det. Derfor er der ifølge partiet heller ingen grund til at frygte, at der ikke kommer en aftale på klimatopmødet i København til december.
 - Og jeg skal da lige love for, at klimatopmødet bliver brugt til at skabe uro og frygt. Nu siger man jo nærmest, at hvis der ikke kommer en aftale til december, så er det hele tabt. Jeg har ellers tænkt mig at leve efter december, siger Kristian Thulesen Dahl under latter og klapsalver i Herning Kongrescenter.
