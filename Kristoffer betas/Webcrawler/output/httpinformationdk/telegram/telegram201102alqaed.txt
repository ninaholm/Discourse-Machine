Al Qaeda forsøger at udvikle beskidt bombe
Dokumenter lækket af WikiLeaks viser, at al Qaeda vil have bombe med atomart materiale.


 Dokumenter lækket af hjemmesiden WikiLeaks viser, at terrornetværket al Qaeda forsøger at udvikle en såkaldt bombe, hvor sprængstof blandes sammen med radioaktivt materiale.
Den britiske avis The Telegraph skriver onsdag med henvisning til dokumenterne på WikiLeaks, at al Qaeda både forsøger at skaffe sig atomart materiale og rekruttere personer med tilstrækkelig videnskabelig indsigt til at udvikle de "beskidte bomber." 
Sikkerhedschefer i Nato orienterede i januar 2009 en forsamling i alliancen om, at al Qaeda var ved at planlægge en "kampagne" med de "beskidte bomber".
Når sådanne bomber sprænges, så vil der ud over de umiddelbare skader, der anrettes, også blive spredt radioaktivt materiale, og militæreksperter er enige om, at det er ekstremt vanskeligt at forudsige følgerne af et angreb med en beskidt bombe.
Disse bomber kan ødelægge et område for en lang årrække i for eksempel Afghanistan.
Lækkede dokumenter har også afsløret, at efterretningstjenester i 2007 blev overbevist om, at al-Qaeda havde gjort "større fremskridt" med bioterrorisme end tidligere frygtet.
I 2008 blev amerikanske sikkerhedsagenter advaret om, at terrorister havde teknisk kompetence til at fremstille mere end en "dirty bomb".
Der findes ingen eksempler på anvendelse af beskidte bomber, men ifølge en FN-rapport har Irak i 1987 bragt en radiologisk bombe til sprængning. 
