Rødovre-borgmester bliver ny KL-formand
Rødovres borgmester, Erik Nielsen, afløser Jan Trøjborg i spidsen for Kommunernes Landsforening.


 En forstad til København leverer den nye leder af Kommunernes Landsforening, efter at Horsens-borgmesteren Jan Trøjborg (S) døde for en uge siden.
Socialdemokraten Erik Nielsen, borgmester i Rødovre, bliver ny formand for Kommunernes Landsforening. Han er indstillet af Socialdemokraterne i KL's bestyrelse.
Formelt skal den nye KL-formand vælges på et bestyrelsesmøde 24. maj.
Den kommende formand regner med, at økonomiforhandlingerne med regeringen bliver en af de sværeste opgaver. Til gengæld er linjen allerede lagt til både økonomiforhandlinger og trepartsforhandlinger, fremhæver Erik Nielsen.
- Der er lavet et godt stykke arbejde i forhold til at samle kommunerne. Så min opgave er i virkeligheden at videreføre det arbejde, som Jan og den samlede bestyrelse har lagt ud, siger Erik Nielsen til Ritzau.
- Det er en stor plads at bestride. Så man kan godt sige, at det er et drømmejob at være på toppen i forhold til kommunerne. Det er også en stor udfordring, fordi det handler om at samle 98 meget forskellige kommuner.
Han bebuder uændret samarbejde med Venstre, som er det andet store kommunale parti.
- Det vil jeg gøre, som vi har gjort gennem årene. Jeg har siddet i bestyrelsen i nogle år. Så det er en naturlig opgave at samarbejde med de andre partier i bestyrelsen, siger han.
