Støjberg: Færre nydanskere i job under S-SF
Færre nydanskere vil komme i job, hvis S og SF gennemføre deres plan for bedre integration, mener minister.


 Socialdemokraterne og SF forventer selv, at de kan sende 10.000 flere nydanskere ud på arbejdsmarkedet ved at stille krav til kontanthjælpsmodtagere og øge hjælpen til sprogundervisning.
Men den røde 2020-plan vil reelt betyde, at færre nydanskere komme i job, mener beskæftigelsesminister Inger Støjberg (V).
Hun henviser til, at 450-timers reglen, kontanthjælpsloftet og starthjælpen er de tre ting, som har vist sig at virke, og dem vil S og SF ikke benytte. Dermed vil det for en del nydanskere ikke længere kunne betale sig at gå på arbejde.
- Hvis det ikke længere kan betale sig at arbejde, så vil der være nogle, som føler sig fristet til at gå hjemme i stedet for at arbejde. Derfor vil det være helt katastrofalt, hvis det her bliver gennemført, siger Inger Støjberg til Ritzau.
Hvis 10.000 flere nydanskere kommer i arbejde, så vil det give 2,5 milliarder tiltrængte kroner til statskassen i de kommende år.
Sådan lyder regnestykket fra Helle Thorning-Schmidt og Villy Søvndal, som i deres plan blandt andet vil gøre det til et krav, at indvandrere skal lære dansk, hvis de vil have kontanthjælp eller arbejdsløshedsdagpenge.
Desuden skal virksomheder kunne få støtte til at have nydanskere ansat i en ordning, hvor 20 procent af arbejdstiden bruges til uddannelse og opkvalificering.
Men der er tale om "luftige forslag", som ikke vil få flere nydanskere i arbejde, mener Inger Støjberg. Hun henviser blandt andet til, at man allerede i dag kan stille krav om danskundervisning i kontanthjælpssystemet.
- Jeg er helt enig med S og SF i, at vi skal have flere indvandrere ud på arbejdsmarkedet. Det vil både bidrage til økonomien og sammenhængskraften i det danske samfund.
- Men så længe de ikke har mere at byde på, så vil det her være et kæmpe tilbageskridt for indvandrernes indtog på arbejdsmarkedet, siger Inger Støjberg.
