Naturfags-hul lukkes: Akademikere skal være skolelærere
Universiteterne er fremover med til at uddanne de lærere, der skal stå i folkeskolens klasselokaler.


 Kandidater fra landets universiteter skal fra august undervise på en række folkeskoler, mens de uddanner sig på en ny meritlæreruddannelse for akademikere, skriver Jyllands-Posten.
I første omgang har skoler i godt en håndfuld kommuner meldt sig interesserede i at ansætte og uddanne en af de 30 akademikere, som optages på det første hold.
Men ifølge organisationen Teach First, som i samarbejde med professionshøjskolen Metropol i København har etableret uddannelsen, er det målet at blive landsdækkende, så alle skoler i 2020 kan ansætte akademikere.
- Det er bestemt ikke alle kandidater fra et universitet, der kan blive dygtige lærere, men nogle kan, siger Jesper Bergmann, direktør i Teach First, til Jyllands-Posten.
Tanken er, at akademikerne skal udfylde et hul i folkeskolen. I årtier har skolerne manglet linjefagsuddannede lærere i særligt fysik, kemi, matematik og nogle sprogfag. De skal nu findes blandt studerende på universitetet.
Bjørn Hansen, formand for det uddannelsespolitiske udvalg i Danmarks Lærerforening, undrer sig over, at kommunerne ikke hellere vil efteruddanne deres lærere.
- Dette er et opgør med den del af folkeskolens formålsparagraf, der handler om, at skolen også skal skabe dannede og livsduelige mennesker. Det er jo netop en stor del af det, man lærer på en læreruddannelse, siger han til Jyllands-Posten og fortsætter:
- Jeg vil opfordre skoleledere til at tænke sig meget nøje om, inden de ansætter et wild card, som disse kandidater er, frem for en læreruddannet.
330 akademikere har søgt ind på uddannelsen, der skal ruste dem til at kunne stå som undervisere i en klasse i folkeskolen.
