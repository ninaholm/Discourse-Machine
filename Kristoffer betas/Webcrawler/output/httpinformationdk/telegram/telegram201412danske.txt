Danske fiskere må fange mere i 2015
Danmarks kvoter for en række fiskearter er forhøjet efter lange forhandlinger i EU. Dan Jørgensen er tilfreds.


 Danske fiskere får lov at fange flere fisk i 2015. Kvoterne for næste år er tirsdag faldet på plads efter intense forhandlinger i Bruxelles mellem EU's fiskeriministre og EU-Kommissionen, oplyser fødevareminister Dan Jørgensen (S).
- Vi har landet en aftale, der er bæredygtig for både miljøet og de danske fiskere, siger han.
Fiskerne i Nordsøen får højere kvoter på brisling - hele 62 procent - og på sperling, torsk, rejer, rødspætter og jomfruhummer, mens der bliver flere torsk og jomfruhummere til fiskere i Skagerrak.
EU-Kommissionen har ifølge ministeren igennem de seneste måneder skabt usikkerhed hos de danske fiskere ved at sætte spørgsmålstegn ved de nuværende regler for bifangst. Den usikkerhed er nu væk.
- Det ville have kostet danske fiskere en milliard kroner, hvis kommissionen havde holdt fast i sit forslag, der havde gjort det praktisk umuligt at fiske brisling, tobis og sperling næste år, siger Dan Jørgensen.
Danmark har dog stadig et hængeparti med tungefiskeriet i Kattegat og Skagerrak.
EU-Kommissionen ville beskære kvoten af tunge med 42 procent, men både ministeren og Danmarks Fiskeforening har modsat sig, og Dan Jørgensen har fået kommissionen til at lave en ny videnskabelig vurdering.
Kommissionen kommer nu med et nyt kvoteudspil i marts 2015.
Også Greenpeace har i et høringssvar været imod at skære 42 procent af tungekvoten, fordi organisationen frygter, at det vil betyde en enorm indtægtsnedgang for kystfiskeriet, der ofte ikke har mulighed for at skifte arter eller farvand.
Dan Jørgensen er glad for, at der kommer en ny videnskabelig vurdering.
- Muligheden for at fange den lækre og dyre fisk er nemlig helt afgørende for, at de små kystfiskere kan overleve og skabe liv og arbejdspladser i de danske havne, siger han.
EU's fiskerikommissær, Karmenu Vella, glæder sig over, at det store kvotepuslespil er klaret i enighed mellem EU-landene.
- Den fælles fiskeripolitik har nu bestået sin første virkelige test. Den bedste nyhed er, at vi har fået øget antallet af fiskebestande, der nu forvaltes bæredygtigt, siger Vella på et pressemøde.
