Bali: Vrede fanger kontrollerer fængsel
Indsatte i det berygtede Kerobokan-fængsel på Bali fastholder kontrollen over fængslet og fortsætter optøjerne


 For anden dag i træk står indonesiske sikkerhedsstyrker over for oprørske fanger, der har taget kontrollen i det berygtede Kerobokan-fængsel på ferieøen Bali.
Indonesiske sikkerhedsstyrker har taget stilling uden for fængslet med vandkanoner og pansrede køretøjer.
400 svært bevæbnede politi og sikkerhedsstyrker tilbragte natten foran fængslet, der huser over 1000 fanger.
Sikkerhedsstyrker stormede fængslet ved daggry onsdag for at genvinde kontrollen, efter en nat med ildspåsættelser og stenkast, bare for at miste den igen senere samme dag.
- Fangerne generobrede kontrollen over fængslet, hvilket fik sikkerhedsstyrkerne til at skyde advarselsskud op i luften, fortæller militærtalsmand Wing Handoko til AFP.
Da fangerne har lukket alle indgange til fængslet, er det endnu umuligt at sige, om der er sårede.
Handoko siger, at myndighederne vil prøve at evakuere alle udlændinge og kvindelige indsatte fra fængslet, men ville ikke give yderligere detaljer om en eventuel kommende aktion.
- Vi prøver at finde det rette øjeblik for at prøve at evakuere udlændingene og de kvindelige indsatte. Vi har ikke lyst til at tage nogen chancer, så udlændingene bliver ofre for de indsattes vrede, siger talsmanden.
Fængslet huser i alt 60 udenlandske fanger herunder 14 kvinder, oplyser fængslets sikkerhedschef Anang Khuzairi. Fængslet er hjem for 1015 fanger heriblandt 124 kvinder. Det er mere end tre gange så mange, som fængslet er bygget til.
Militærtalsmanden fortæller, at sikkerhedsstyrkerne har affyret skud op i luften med jævne mellemrum for at afskrække de oprørske fanger fra at prøve at flygte.
Politi og sikkerhedsstyrker har afspærret området omkring fængslet og patruljerer alle indfaldsveje til fængslet, der ligger i et forstadsområde på ferieøen bare syv kilometer fra turistbyen Kuta.
