Kølig modtagelse til Orbán i Bruxelles
Ungarns premierminister, Viktor Orbán, blev mødt med forbehold, da han kom til Bruxelles for at glatte ud.


 Ungarns nationalkonservative premierminister, Viktor Orbán, fik en afmålt høflig modtagelse, da han tirsdag var i Bruxelles i håb om at glatte ud i flere af de tvister, der de seneste uger har domineret hans forhold til EU's institutioner og medlemslande.
EU-Kommissionens formand, José Manuel Barroso, havde på forhånd gjort det klart, at besøget ikke i sig selv ændrer på, at Kommissionen i sidste uge tog de første formelle skridt til at retsforfølge Ungarn for traktatbrud med en række nye love.
Orbán sagde inden sine møder, at han var "klar til åbent at diskutere alle spørgsmål - uanset hvor svære de måtte være - og om muligt nå til fælles enighed".
Men en talsmand for Kommissionen sagde inden mødet, at der hverken kom noget pressemøde eller en formel udtalelse bagefter.
Barroso selv sagde ifølge det tyske nyhedsbureau dpa, at Orbáns besøg ikke kan erstatte "en overtrædelsesprocedures formelle proces". Underforstået, at Kommissionen stadig vil have en officiel, skriftlig erklæring fra Orbánregeringen.
EU-Parlamentets formand, den tyske socialdemokrat Martin Schulz, havde også paraderne oppe i sine bemærkninger efter at have mødt Orbán, som flere parlamentarikere beskylder for at være udemokratisk.
- Premierminister Orbán er en effektiv mand. Han er god til at holde taler med europæisk retorik i Bruxelles, mens han tilbage i Budapest kritiserer den selvsamme retorik.
- EU er nødt til at regne med, at han er en smart fyr. Samtidig skal Orbán vide, at de europæiske ledere ikke er dumme, sagde Schulz ifølge nyhedsbureauet AFP.
Mens Orbán var i Bruxelles tirsdag, banede hans EU-partnere formelt vejen for, at Ungarn kan straffes for ikke at leve op til EU's budgetkrav.
Allerede onsdag er Ungarn på EU's dagsorden igen, når koordinatorerne i EU-Parlamentets borgerrettighedsudvalg diskuterer et forslag om at indlede en formel vurdering af, om Ungarn lever op til EU's grundlæggende værdier.
