Schall Holberg på vej væk fra Venstre
Tidligere Venstre-minister siger, at hun ikke ved, hvor hun skal sætte sit kryds på torsdag.


 - For første gang i mit liv har jeg voldsomme personlige overvejelser om, hvor jeg skal sætte mit kryds. Jeg har det virkelig forfærdeligt.
Sådan lyder det fra en af Venstres markante profiler, Britta Schall Holberg. I hele sit liv har hun været liberal, men nu ved den tidligere indenrigs- og sundhedsminister ikke, hvor hun skal sætte krydset på torsdag, siger hun til Fyens Stiftstidende.
- Jeg frygter ganske enkelt for folkestyret. I stedet for at involvere folk i demokratiet er Venstre efter min mening på vej til at skubbe folket væk. Partiet er blevet alt for centralistisk og styret af en forretningsmæssig tankegang, siger hun til avisen
Hun raser over, at Venstre vil lukke regionerne og lade bestyrelser overtage sygehusene.
- Vi svigter demokratiet, fordi borgerne ikke har folkevalgte at rette henvendelse til. Vi er på vej til i højere og højere grad at lade embedsmænd styre landet, siger Britta Schall Holberg til Fyens Stiftstidende.
Direkte adspurgt om hun kan finde på at stemme på De Radikale, er svaret efter en lang pause:
- Det vil jeg ikke udtale mig om. Jeg har aldrig været så usikker på min stemme.
