OVERBLIK: Egypten afviser russiske beviser for terror
Der er ikke tilstrækkelige beviser for, at flystyrtet over Sinai skyldtes terror. Det er konklusionen på de egyptiske myndighedernes efterforskning.


 Der er ikke beviser for, at det var terror, da et Airbus A321-passagerfly fra det russiske selskab Metrojet styrtede 31. oktober. Det oplyser de egyptiske myndigheder mandag efter en konklusion på efterforskningen af hændelsen.
 * Flyet styrtede ned 23 minutter efter start fra lufthavnen i den egyptiske badeby Sharm el-Sheikh.
* Flyet var nået op i knap 9,5 kilometers højde på vej mod Sankt Petersborg i Rusland, da det blev flået itu og spredt over en strækning på 12 kilometer i Sinai-ørkenen.
* Alle ombordværende, 217 passagerer og syv besætningsmedlemmer, mistede livet. Langt de fleste af de omkomne var russere.
* Kort efter flystyrtet hævdede jihadistgruppen Islamisk Stat (IS), at den stod bag styrtet, men også det er uafklaret.
* Efterretningstjenester i USA og Storbritannien meddelte få dage efter styrtet, at der havde været en bombe om bord, som var sprængt.
* Den russiske præsident, Vladimir Putin, sagde, efter at IS havde påtaget sig skylden for flystyrtet, at russiske kampfly vil intensivere deres angreb mod de islamistiske ekstremister.
Kilder: Tass, Reuters og AFP.
