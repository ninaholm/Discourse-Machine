Putin: WikiLeaks-sag viser Vestens hykleri
Anholdelsen af Julian Assange viser, at Vesten er hyklerisk, når den kritiserer Ruslands demokrati, siger Putin.


 Når Vesten kritiserer Rusland for mangel på demokrati, er det hykleri. Det viser anholdelsen af WikiLeaks-stifter Julian Assange, mener den russiske premierminister, Vladimir Putin.
- Hvis det er åbent demokrati, hvorfor har de så skjult Assange i et fængsel? Er det demokrati?, svarede Putin på et spørgsmål om de lækkede amerikanske dokumenter, der tegner et billede af et udemokratisk Rusland.
Tidligere på ugen blev WikiLeaks' stifter, Julian Assange, varetægtsfængslet ved en domstol i London. Han var efterlyst internationalt på grund af anklager om voldtægt i Sverige.
Ifølge de diplomatiske indberetninger, som WikiLeaks har offentliggjort, skal Putin være Ruslands "alfahan". Det ville han dog ikke kommentere, men nøjes med at sætte spørgsmålstegn ved de amerikanske dokumenter som nogen "fuldstændig ren informationskilde".
