Banker reklamerer med forkerte lånerenter
En lang række banker skilter med forkert lånerenter, viser gennemgang. Ofte er fejlene til bankernes fordel.


 Forbrugerne kan umuligt være sikre på at finde det billigste tilbud, når de sammenligner banklån.
Størstedelen af de lånerenter, bankerne reklamerer med, er fyldt med fejl, skriver Politiken mandag.
Det vurderer analysefirmaet Mybanker ud fra daglig kontrol af bankernes priser.
- Fejlene er så udbredte, at de vildleder kunderne. Oftest er fejlen til bankens fordel, så et lån for eksempel ser billigere ud, end det er, siger direktør John Norden fra Mybanker.
Analysefirmaet finder fejl i over 80 procent af de priser, bankerne oplyser om lån og kreditter på deres hjemmesider. Selv om myndighederne i årevis er blevet advaret om problemer på området.
I januar 2009 dokumenterede Politiken, at en række banker skiltede med forkerte renter.
Finanstilsynet erkendte, at man aldrig havde tjekket og lovede i den forbindelse at begynde at føre tilsyn.
- Der er gået over to år uden nogen som helst bedring, siger John Norden.
Cheføkonom i Forbrugerrådet Carsten Holdum siger:
- Det er i forvejen svært for forbrugerne at gennemskue bankernes gebyrer og renter. Når de samtidig er fyldt med fejl, har man reelt ikke en chance.
I Finanstilsynet kan de ikke svare på, om Mybankers udlægning af den aktuelle situation er korrekt. Tilsynet har nemlig ikke tjekket området, siden en stikprøve i 2009. Den blev aldrig offentliggjort.
Politiken har set undersøgelsen, der viser, at syv ud af 19 banker havde fejl i deres mest normale lånetilbud. I næsten alle tilfælde beskrev banken lånet som billigere, end det reelt var.
Økonomi- og erhvervsminister Brian Mikkelsen (K) siger, at "hvis Mybanker har ret, er det et problem, og så skal der gøres noget. Så skal der være mere selvjustits og mere konsekvens over for bankerne".
