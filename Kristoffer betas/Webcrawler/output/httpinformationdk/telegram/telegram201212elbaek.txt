Elbæk stopper sjette møde på AFUK efter advarsel
Embedsmand advarede kulturministeren mod at holde flere møder på AFUK efter ansættelsen af ministerens mand.


 Kulturminister Uffe Elbæk (R) blev efter at have afholdt fem arrangementer på Akademiet For Utæmmet Kreativitet, AFUK, advaret af en embedsmand mod at afholde flere arrangementer på akademiet.
Det skete efter, at ministerens mand var blevet ansat som sekretær på AFUK.
- Der er en god embedsmand, der siger: "Uffe, vi bliver nødt til at diskutere det her. Fremadrettet er det nok ikke særligt smart". Og jeg er fuldstændig enig med ham, forklarer Uffe Elbæk på et åbent samråd i Folketingets Kulturudvalg.
Den nye oplysning om advarslen vækker forundring hos flere medlemmer af kulturudvalget.
Uffe Elbæk har både på vej ind til samrådet og under samrådet flere gange fastslået, at hans embedsmænd ikke advarede ham mod at holde møder på AFUK.
- Ministeren har i virkeligheden ført Folketinget bag lyset efter min bedste vurdering, siger Inger Støjberg (V).
Enhedslistens Per Clausen siger på samrådet, at han mener, at Rigsrevisionen bør undersøge sagen.
Uffe Elbæk afviser dog, at han har forsøgt at skjule, at hans embedsmænd råbte vagt i gevær.
Ifølge kulturministeren har spørgsmålene nemlig kun gået på de fem møder, som allerede var afholdt. Derfor mener Uffe Elbæk ikke, at han behøver oplyse, at en embedsmand advarede mod flere møder:
- Der er ikke noget som helst, der indikerer, at jeg har ført nogen bag lyset. Jeg er blevet stillet spørgsmålet, om der er nogen, der har rejst advarselstegn i forhold til de fem arrangementer på AFUK. Jeg har på ingen måde holdt informationer tilbage.
Det sjette møde var et led i de såkaldte "Kultur på Kanten", hvor Kulturministeriet med Uffe Elbæk i spidsen allerede havde holdt to arrangementer på AFUK.
- Da vi skulle til at planlægge det sjette arrangement, så diskuterede vi internt, vi kan ikke fremadrettet holde fast i at afvikle "Kultur på Kanten" her.
- Det hænger altså ikke sammen med, at min mand faktisk har fået job der 1. maj, siger Uffe Elbæk.
Ifølge kulturministeren fandt samtalen med embedsmanden sted i september måned.
- Jeg kan ikke sige præcist hvornår. Men det sker i september. Det er helt udramatisk, og det er før alt det her. I min optik er det overhovedet ikke på nogen måde en drejning, siger Uffe Elbæk.
