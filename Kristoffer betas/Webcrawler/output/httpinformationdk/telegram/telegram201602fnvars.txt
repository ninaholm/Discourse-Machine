FN varsler retssag mod Nordkorea for nazilignende overgreb
En FN-rapport anbefaler, at der udpeges tre eksperter, som skal sikre retfærdighed for Nordkoreas ofre.


 FN's særlige udsending med ansvar for menneskerettigheder i Nordkorea har bedt FN officielt meddele den nordkoreanske leder, Kim Jong-un, at han risikerer at blive efterforsket for forbrydelser mod menneskeheden.
Marzuki Darusman har tidligere i en rapport om menneskerettigheder i Nordkorea skrevet, at sikkerhedschefer i det nordkoreanske styre - og muligvis Kim Jong-un selv - skal stilles til ansvar for "nazilignende grusomheder", skriver Reuters.
Styret i Pyongyang har konsekvent benægtet alle påstande og afvist ethvert ansvar for krænkelser af menneskerettighederne.
I en ny rapport til FN's Menneskerettighedsråd anbefaler Darusman, at rådet udarbejder en officiel meddelelse, der bliver sendt direkte til Kim Jong-un og underskrives af Darusman eller FN's menneskerettighedskommissær, Zeid Ra'ad al-Hussein.
- Meddelelsen skal understrege over for ham, (Kim Jong-un, red.) og andre ledere, at de risikerer at blive efterforsket, og hvis de findes skyldige, så bliver de stillet til ansvar for forbrydelser begået mod menneskeheden, skriver Darusman.
I rapporten, som er dateret 19. januar, men offentliggjort mandag, anbefaler Darusman også, at FN udpeger tre eksperter til at finde ud af, hvordan man på "kreativ og praktisk vis" kan stille Nordkorea til regnskab og sikre, at retfærdigheden kan ske fyldest for styrets ofre.
FN-udsendingen understreger vigtigheden af at benytte den Internationale Straffedomstol.
Kun FN's Sikkerhedsråd kan involvere Den Internationale Straffedomstol. Men Nordkoreas eneste allierede, Kina, har vetoret i Sikkerhedsrådet og har gentagne gange afvist opfordringer til, at FN griber ind over for Nordkorea.
Kina sagde dog fredag, at landet vil bakke op om beslutningen, hvis FN mener, at Nordkoreas seneste raketopsendelser skal have konsekvenser for det lukkede land.
