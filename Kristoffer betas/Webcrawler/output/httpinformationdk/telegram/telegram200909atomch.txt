Atomchef i strid modvind



 Chefen for Det Internationale Atomenergi Agentur, Mohamed ElBaradei, afviser beskyldninger om, at han har tilbageholdt afgørende beviser om Irans påståede atomvåbenprogram som "politisk motiverede og totalt grundløse". 
 - Jeg er forbløffet over beskyldninger fra nogle medlemslande, der har fodret medierne, om, at informationer er blevet tilbageholdt over for bestyrelsen (af IAEA), siger ElBaradei. 
 ElBaradei er jævnligt blevet beskyldt for at have været for blød i forhold til Iran - ikke mindst af USA. De nye beskyldninger kommer fra Israel og Frankrig, der mener, at ElBaradei tilbageholder oplysninger om det iranske atomprogram. 
 IAEA-chefen sagde i sidste uge, at truslen fra Iran ofte bliver overdrevet, men han understregede samtidig, at iranerne ikke giver mange og gode nok svar på spørgsmål, der knytter sig til amerikanske efterretningsrapporter. 
 De 35 bestyrelsesmedlemmer af IAEA er samlet til en uges konference i Wien. I sin åbningstale sagde ElBaradei, at alle oplysninger, som er offentliggjort efter agenturets inspektioner i Iran, er blevet grundigt kontrolleret. 
 - Dette er et forsøg på at påvirke agenturets inspektioner og undergrave agenturets selvstændighed og objektivitet. Det strider mod IAEA's vedtægter og må straks standses, fastslog Mohamed ElBaradei.
 I sidste uge spurgte den franske udenrigsminister, Bernard Kouchner, offentligt, hvorfor ElBaradei afviser at fremlægge tilføjelser til sin seneste rapport om Iran. Nogle diplomater tvivler dog på, at der findes tilføjelser til rapporten.
 Den 67-årige egypter har været topchef for IAEA siden 1997 og går af som leder i november i år.
