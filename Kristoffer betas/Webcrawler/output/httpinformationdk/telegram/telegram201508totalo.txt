Total overvejer flere gasboringer i Danmark
Analyser af nordjysk prøveboring skal afgøre, om franske gasjægere vil forsøge endnu en boring efter skifergas


 Energiselskabet Total overvejer flere prøveboringer efter skifergas i Danmark, selvom selskabets gasjagt i Dybvad i Nordjylland viste sig at være en skuffelse.
Det siger projektkoordinatoren i det franske energiselskab Total, Henrik Nicolaisen.
- Vi har truffet en beslutning sammen med Nordsøfonden om at lukke boringen i Dybvad og genetablere området til den oprindelig stand. Nu skal vi ind i nogle overvejelser om, hvad vi vil gøre fremadrettet, siger Henrik Nicolaisen.
- Der er to muligheder. Enten fortsætter man med en ny prøveboring et andet sted, eller også stopper man, tilføjer han.
Total skal nu analysere resultaterne af den første boring i Nordjylland for at finde frem til, om det kan betale sig at kaste sig ud i et nyt forsøg på at ramme en guldåre af skifergas i den danske undergrund.
Henrik Nicolaisen kan ikke på nuværende tidspunkt sige noget om sandsynligheden for, at der bliver en ny boring.

- Det eneste, man kan sige, er, at vi allerede har brugt et betydeligt pengebeløb op til 300 millioner kroner på at lave den her prøveboring inklusiv forundersøgelser. Det er klart, at vi på et tidspunkt må trække en streg i sandet og sige, at nu er det nok.
- Det kommer helt an på analysen af de resultater, vi har fået fra den første prøveboring, siger Henrik Nicolaisen.
Det indgår også i selskabets overvejelser, om en ny eventuel ny prøveboring vil kunne gennemføres inden for en "rimelig tidsramme", siger Henrik Nicolaisen.
- Projektet er trukket meget i langdrag på grund af administrative processer. Oprindeligt havde vi forestillet os, at det var noget, vi kunne planlægge og lave i løbet af et års tid. Nu har det taget tre år, siger han.
Totals jagt efter skifergas har vakt bekymring hos miljøorganisationer og lokale beboere i Nordjylland.
Prøveboringen blev indledt i Dybvad 4. maj, men blev sat på hold i flere uger, fordi det franske selskab brugte kemikalier, som ikke var godkendt af Energistyrelsen.
Total vil formentligt senest ved årets udgang have besluttet, om selskabet vil foretage flere prøveboringer i Danmark.
Selskabet har et licensområde, der dækker omkring knap 3000 kvadratkilometer i fem nordjyske kommuner - Aalborg, Jammerbugt, Hjørring, Brønderslev og Frederikshavn. Licensen udløber 5. juni 2016.
Total fik tilladelse til at prøvebore og udvinde skifergas i både Nordjylland og Nordsjælland tilbage i 2010. Selskabet droppede gasjagten i Nordsjælland i maj.
