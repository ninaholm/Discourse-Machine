Noma åbner ny folkelig restaurant til foråret
Den nye restaurant åbner op for en langt større skare af mennesker end de 40, der i dag kan spise på Noma.


 Noma får nu en søsterrestaurant, skriver Politiken. Blot et stenkast fra den verdenskendte restaurant i Strandgade åbner en mere folkelig udgave omkring 1. maj i 2016.
Nyheden kommer efter, at Noma i september oplyste, at de i 2017 åbner et helt nyt Noma med tilhørende landbrug i det ubenyttede søminedepot bag Christiania på Christianshavns Vold.
Men nu er Noma også klar til at udvide med endnu en restaurant, og dermed bryde med 12 års fokus på kun én enkelt restaurant i den absolutte verdenstop.
En stor del af årsagen skal findes i USA. I 2013 købte det amerikanske investeringsselskab Overture Management, med partneren Marc Blazer i spidsen, 45 procent af Noma-aktierne. Investeringsselskabet er i dag den største aktionær i restauranten og Marc Blazer er desuden bestyrelsesformand for Noma.
- Vi bliver nødt til at gøre noget for, at Noma bliver en solid forretning. Fordi det er Noma ikke i dag, siger René Redzepi, medejer og arkitekten bag Noma, til Politiken Søndag.
Ifølge det seneste årsregnskab havde Noma, trods sin status som en af verdens bedste restauranter, et overskud på kun 730.000 kr. sidste år. Til sammenligning tjente en af Københavns mange folkelige restauranter Madklubben Vesterbro omkring fem millioner kroner sidste år på at servere mad til rimelige priser.
Den nye restaurant vil derfor åbne op for en langt større skare af mennesker, end de 40, der i dag kan spise på Noma.
Men gæsterne skal ikke forvente at se René Redzepi kommandere ved komfuret.
- Jeg har fundet ud af, at jeg ikke er god til at være den i køkkenet, der leder slaget. Før troede jeg, at jeg skulle kunne mestre den del for at være en dygtig kok, men det kan jeg ikke. Nu har jeg ansat mig ud af den og mange af de andre roller, jeg engang havde, siger René Redzepi til Politiken.

