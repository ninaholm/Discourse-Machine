Se hovedpunkterne i dansk mediestøtte
Den danske mediestøtte blev tidligere på året lagt om. Den nye ordning er helt i top, mener EU-Kommssionen.


 
	EU-Kommissionen har onsdag sagt god for den danske mediestøtteordning, der fulgte af en aftale i januar mellem regeringen og Enhedslisten.

	Ordningens hovedpunkter er som følger:

	* Den tidligere distributionsstøtte til trykte medier erstattes af en produktionsstøtteordning til dagblade, dagbladslignende publikationer og internetbaserede medier.

	* Små, landsdækkende dagblade, der i særlig grad har indhold af betydning for samfundet og den demokratiske debat, kan søge supplerende støtte.

	* Kommercielle internetmedier, der ikke ejes af virksomheder, der modtager direkte eller indirekte støtte til andre medier, kan søge støtte i en særlig pulje.

	* Der oprettes en innovationspulje, der skal støtte etablering af nye medier og udvikling af eksisterende medier samt saneringsstøtte i forbindelse med akutte økonomiske problemer.

	* Puljen til foreningsblade videreføres med færre penge. Der afsættes midler til at understøtte foreningsblades overgang til digital distribution.

	* Om tre år bliver der taget stilling til, om mediestøtten skal ændres igen.

	* Den samlede mediestøtte er på 403,6 millioner kroner. Størsteparten (363,6 millioner kroner) går til produktionsstøtte til dagblade og internetmedier.

	Kilde: Kulturministeriet

