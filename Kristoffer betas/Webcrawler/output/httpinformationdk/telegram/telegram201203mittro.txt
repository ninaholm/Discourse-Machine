Mitt Romney vinder nøglestaten Ohio
Efter et uhyggeligt tæt opløb snupper favoritten Mitt Romney sejren i den centrale svingstat Ohio.


 Med en snævert flertal vinder Mitt Romney det vigtige primærvalg i Ohio, der opfattes som den vigtigste kampplads til den republikanske supertirsdag.
Det sker i kølvandet på flere sikre sejre til Romney i delstaterne Vermont, Virginia, Massachusetts og Idaho.
Optællingen i Ohio gav natten til onsdag dansk tid et uhyggelig tæt løb mellem de to favoritter, hvor føringen hele tiden skiftede.
Tæt på alle stemmer er onsdag morgen optalt, og resultaterne ligger klar: Mitt Romney får 38 procent af stemmerne i Ohio, mens Rick Santorum får 37 procent.
Newt Gingrich tager tredjepladsen med 15 procent, mens Ron Paul slutter sidste med 9 procent.
- I dag tæller vi: Vi tæller delegerede, og vi tæller dagene til november. Og det ser godt ud, lød det fra Romney til sine jublende tilhængere.
Han har dog klaret sig dårligere end ventet på supertirsdag - og den tidligere guvernør i Massachusetts har stadig lang vej til at skrabe det nødvendige antal delegerede sammen.
I alt skal der fordeles 437 republikanske delegerede fra 10 forskellige stater under primærvalgene supertirsdag.
Den kandidat, der først når 1144 delegerede, bliver Republikanernes præsidentkandidat ved valget i november.
Blandt de 10 stater, der er en del af supertirsdag, står Ohio som den vigtigste.
Staten er en midtersøgende svingstat, der ved præsidentvalgene har skiftet mellem at være demokratisk og republikansk.
Derfor ligger der for kandidaterne en stor symbolsk værdi i at kunne vinde en stat fuld af uafhængige vælgere.
Med sejre i delstaterne Vermont, Virginia og Massachusetts begyndte forhåndsfavoritten Mitt Romney godt i den såkaldte supertirsdag, men overraskelsen Rick Santorum kom stærkt igen og tog staterne North Dakota, Oklahoma og Tennessee.
I Georgia vandt hjemmebanefavoritten Newt Gingrich en solid sejr.
Dermed mangler kun resultaterne fra Alaska.
