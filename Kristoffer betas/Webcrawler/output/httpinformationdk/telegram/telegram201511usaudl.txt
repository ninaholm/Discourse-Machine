USA udlover milliondusør på Islamisk Stats "grænsechef"
Dusør på fem millioner dollar skal føre amerikanerne på sporet af IS-medlem, som hjælper jihadister til Syrien


 USA er villig til at betale fem millioner dollar eller cirka 35 millioner kroner for oplysninger, der kan føre amerikanerne på sporet af et ledende medlem af Islamisk Stat (IS).
Den store dusør er udlovet af det amerikanske udenrigsministerium.
Den efterstræbte person - Abu-Muhammad al-Shimali - er ifølge udenrigsministeriet ansvarlig for at hjælpe fremtidige IS-krigere fra blandt andet Europa og Australien ind i Syrien via Tyrkiet.
Det fremgår af en pressemeddelelse onsdag fra ministeriet i Washington.
Al-Shimalis rigtige navn er ifølge meddelelsen Tirad al-Jarba.
Han beskrives i meddelelsen som en "nøgleperson" i Isil, som er den amerikanskbenyttede forkortelse for den militante bevægelse.
- Han fungerer nu som leder af Isils Immigrations- og Logistikkomite og er ansvarlig for at facilitere udenlandske terroristers indrejse til den Isil-kontrollerede grænseby Jarabulus i Syrien. Hovedsageligt via Gaziantep i Tyrkiet, hedder det i meddelelsen.
Al-Shimali har angiveligt været en del af IS eller andre militante grupper i flere år.
- Siden 2005 har han været sat i forbindelse med Isil, tidligere kendt som al-Qaeda i Irak, skriver ministeriet.
Allerede 15. september i år tog USA skridt til at begrænse al-Shimali, da finansministeriet placerede ham på en liste over personer, der agerer for eller på vegne af IS.
Personer på listen risikerer at få deres finansielle aktiver indefrosset. Desuden forbydes amerikanske statsborgere og landets finansielle institutioner at gøre forretninger med dem.
Tiltaget blev samme dag fulgt op af FN, som satte al-Shimali på Sikkerhedsrådets sanktionsliste.
Den tager sigte på at indskrænke folks mulighed for at rejse mellem lande, svække deres økonomiske formåen og forhindre dem i at anskaffe sig våben på lovlig vis.
Interpol, det internationale politisamarbejde, har desuden varslet myndigheder verden over om, at al-Shimali er underlagt FN-sanktioner. I notatet er han navngivet som Tarad Mohammad Aljarba.
