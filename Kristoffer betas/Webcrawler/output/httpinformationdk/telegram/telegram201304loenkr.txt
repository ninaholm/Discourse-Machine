Lønkrig i luften: Så meget tjener kabinepersonalet
Flyselskaberne skærer dybt i jagten på at kunne tilbyde kunderne fortsat billigere billetter.


 Konkurrencen i luften bliver fortsat hårdere, og den skandinaviske model er under pres.
For når alle luftfartsselskaber en dag flyver med brændstofbesparende maskiner, og har skåret det væk, som nu kan undværes, så er der kun én måde tilbage at reducere omkostningerne på: at skære i lønningerne.
Det skriver Dagens Næringsliv efter torsdagens nyhed om, at det succesrige Norwegian planlægger at registrere et af sine Dreamliner-fly i Irland.
Ved at flyve under irsk flag kan lavprisselskabet omgå forbuddet i Norge mod at ansætte lavtlønnet kabinepersonale fra Asien.
Og det kan Norwegian spare mange penge på. Kabinepersonale hos Ryanair ansat i Irland tjener 12.500 kroner om måneden eller 150.000 kroner om året.
Spansk personale, som er ansat i Spanien og arbejder for Norwegian får en mindsteløn på 92.000 kroner eller 7700 kroner om måneden.
Hertil kommer asiatisk kabinepersonale ansat i Thailand. De skal have en mindsteløn på 15.000 kroner om måneden, har Norwegian tidligere sagt.
Kabinepersonale ansat i Norge har derimod en grundløn på 275.000 kroner om året. Kinesisk kabinepersonale hos SAS får mindre end den norske grundløn, mens japanske ansatte får mere.
- Der er god grund til at tro, at Norwegian vil betale endnu mindre for thailandske ansatte, end Ryanair betaler for sine europæiske ansatte, siger Vegard Einan, næstformand i fagforeningen Parat, til Dagens Næringsliv.
Lønninger udgør godt 20 procent af flyselskabernes omkostninger. Derfor laver selskaberne alle mulige krumspring for at styre udgiftsposten.
- Lønomkostningerne er en central udgift, og det er der, man forsøger at spare. Det er det, man har tilbage, siger Knut Morten Johansen, informationschef for SAS i Norge.
Tendensen drives frem af forbrugernes ønske om billigere billetter, fortæller han.
- Men man kan ikke flyve gratis. Det koster at have fly i luften, at vedligeholde dem og det koster at have et grundigt og godt eftersyn. Det er spiralen uden ende, siger han.
