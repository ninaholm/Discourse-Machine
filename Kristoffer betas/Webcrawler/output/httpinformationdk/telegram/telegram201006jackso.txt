Jacksons far lægger sag an mod læge
På etårsdagen for Michael Jacksons død stævner faderen læge for at have fejlmedicineret hans søn og have reageret for sent, da popstjernen fik hjertestop.


 Michael Jacksons far lægger sag an mod lægen Conrad Murray med anklager om, at han gav al for kraftig medicin til popstjernen og var for længe om at få ham på hospitalet, da han døde for et år siden.
Stævningen har længe været ventet, og den kom fredag på etårsdagen for Michael Jacksons død. Det skete lige inden, sager af denne karakter forældes ifølge californisk lovgivning.
Den 80-årige Joseph Jackson siger i stævningen, at Murray var al for længe om at ringe efter hjælp hos ambulancetjenesten, og at han senere fremsatte urigtige påstande om, at han hele tiden befandt sig ved siden af Michael Jackson for at følge hans puls.
Den ældre Jackson siger videre, at da en ambulance endelig nåede frem til huset i Los Angeles, hvor popikonet havde fået hjertestop, så undlod Murray at fortælle, at han havde givet Jackson det meget kraftigt sovemiddel propofol.
Myndighederne har tidligere fastslået, at Propofol var det medicin, som spillede den vigtigste rolle, da Jackson døde den 25. juni 2009 kun 50 år gammel.
Anklagemyndigheden i Californien har tiltalt Murray for uforsætligt drab på Jackson. Det kører som en kriminalsag, mens Joseph Jacksons sag mod Murray skal afgøres ved en civil domstol.
