Eksplosionsbrand lammer internationale spilleselskaber
Det verdensomspændende bettingfirma Ladbrokes måtte søndag lukke ned i flere timer.


 En eksplosion og efterfølgende brand på et kraftværk i Gibraltar mørklagde søndag størstedelen af det britiske territorium og skabte store problemer for flere internationale bettingfirmaer.
Det var en generator, der eksploderede på grund af en teknisk fejl, og tyk, sort røg steg op fra kraftværket.
Ingen kom noget til under ulykken, men branden påvirkede Gibraltars største telekommunikationsfirma, Gibtelecom, og det fik onlinespillefirmaer som Ladbrokes, William Hill og Betfred til at gå ned.
Ifølge Gibraltars myndigheder går omkring 60 procent af alle onlinespil gennem selskaber, der opererer i den britiske koloni. 26 store online-kasinoer og spillefirmaer arbejder fra Gibraltar på grund af den lave skat.
William Hill fortæller, at branden påvirkede spilleaktiviteten i omkring to en halv time, og selskabets 50 ansatte blev evakueret fra kontorerne. Betfred var stadig lammet seks timer efter, at branden opstod.
Strømmen kom tilbage i hele Gibraltar søndag aften. Politiet har udelukket, at der var tale om en påsat brand.
Gibraltar har været en britisk koloni siden 1713, men Spanien har gennem længere tid krævet at få territoriet tilbage.
