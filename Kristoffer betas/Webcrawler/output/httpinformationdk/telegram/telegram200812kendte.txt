Kendte veje skærer CO2 ned hos landmænd



 Landbruget kan skære sin udledning af drivhusgasser ned med 3,8 mio. tons årligt ved brug af kendte teknologier. Det viser en ny analyse fra Fødevareministeriet, som modtages positivt af både fødevareministeren og landbruget.
 Landmændene kan dermed høvle 30 procent af det samlede CO2-krav til Danmark indenfor landbrug, transport og boliger. Landbruget tegner sig for 16 procent af Danmarks udledning af drivhusgasser og må regne med bidrage med en pæn part af den samlede reduktion.
 - Rapporten vil indgå i arbejdet med regeringens Grøn vækst strategi og i et udspil allerede til januar, siger Eva Kjer Hansen til Ritzau og lover hurtig aktion. 
 - Når det gælder biogas, hvor kun 4 procent af husdyrgødningen udnyttes i dag, er det mit mål, at vi i 2015 skal helt op på 50 procent, siger hun.
 Dansk Landbrugs viceformand Michael Brockenhuus-Schack siger, at branchen vil arbejde videre med forslagene i sammenhæng med de andre udfordringer til landbruget indenfor miljø og energi.  
