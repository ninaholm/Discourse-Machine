Mindst otte dræbt af missil i Pakistan



 Mellem otte og 10 personer mistede livet, da et missil ødelagde en bygning, som menes at blive brugt af Taliban i den klandominerede Kurram-region i Pakistan, siger sikkerhedskilder til nyhedsbureauet AFP.
 Missilet formodes at være affyret af et førerløst amerikansk fly.
 Angrebet fandt sted i morges i byen Bhagan, der ligger nær grænsen til Afghanistan. Herfra kæmper Taliban-krigere mod internationale og afghanske styrker i Afghanistan.
 En efterretningskilde siger, at der er adskillige Taliban-lejre i området.
