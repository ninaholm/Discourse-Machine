Jyske Bank og Nykredit bilægger stridigheder
Voldgiftssagen er droppet. Jyske Bank og Nykredit/Totalkredit bilægger stridighederne og indgår forlig.


 Jyske Bank og Nykredit/Totalkredit har bilagt deres stridigheder i en verserende voldgiftssag og har indgået et forlig.
Det oplyser parterne i en pressemeddelelse torsdag.
Forliget indeholder de nærmere vilkår for Jyske Banks udtræden af Totalkredit-samarbejdet, ligesom parterne samtidigt har afklaret en række udestående spørgsmål på øvrige områder, hvor parterne har samarbejdsrelationer.
Jyske Banks ordførende direktør Anders Dam og Nykredits koncernchef Michael Rasmussen siger efter forliget, at det er meget tilfredsstillende, at der nu er nået en fælles afklaring:
- Det er meget tilfredsstillende, at vi er nået til en fælles afklaring gennem en god dialog og dermed har undgået at skulle mødes i en voldgiftsret.
- Vi glæder os til at fortsætte samarbejdet på de områder, hvor vi har fælles interesser - for eksempel JN Data - mens vi naturligvis hver især vil gøre vores bedste i konkurrencen om kundernes gunst.
Parterne har - ifølge meddelelsen - ikke yderligere kommentarer til forliget.
Det indgåede forlig har for hverken Jyske Bank eller Nykredit/Totalkredit væsentlig regnskabsmæssig påvirkning.
I juni anlagde Jyske Bank voldgiftssagen mod Nykredit og Totalkredit, fordi Nykredit ikke længere ville arbejde sammen med Jyske Bank efter fusionen med BRFkredit.
Jyske Banks overtagelse af et andet realkreditinstitut fik Nykredit til at se banken som en direkte konkurrent til Totalkredit. Jyske Bank forudså dengang, at et ophør af samarbejdet ville koste banken dyrt, og derfor ønskede man sagen afklaret ved en voldgift.
Men torsdag bilagde parterne altså striden og indgik et forlig.
