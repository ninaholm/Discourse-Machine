Læger i chok over kræft-slagside i Jylland
Lægeforeningen er lamslået over, at patienters chance for at overleve lungekræft afhænger af deres bopæl.


 Folk i Region Syddanmark, Midtjylland og Nordjylland har langt dårligere chancer for at overleve lungekræft end beboerne i Hovedstaden.
Det viser den hidtil mest grundige kulegravning af området, og de markante forskelle på befolkningens overlevelsesmuligheder ikke bare chokerer, men også forarger landets læger.
- Så stor forskel i overlevelse er meget overraskende og helt uacceptabel, siger Mads Koch Hansen, formand for Lægeforeningen.
- Det må sikres, at der arbejdes tæt sammen mellem de faglige miljøer i Danmark, og at der jævnligt gennemføres kvalitets-opfølgninger for at sikre ensartet og den fagligt bedste behandling, siger han.
Rapport fastslår, at overlevelsen for lungekræft i Region Hovedstaden er op til 20 procent højere end i Vestdanmark.
For kemo- og strålebehandling er der forskel på, hvor tidligt, hyppigt og udbredt behandlingerne gives.
Resultatet er, at patienter i Region Syddanmark, Midtjylland og Nordjylland har mellem 10 og 20 procent højere dødelighed end patienter i Hovedstaden.
- Desto hurtigere kræftpatienter bliver diagnosticeret og behandlingen bliver sat i gang, desto større chance er der for et godt resultat, siger Mads Koch Hansen.
- Derfor bør regionerne lære af hinanden og hurtigst muligt sørge for, at der i alle regioner tilbydes behandling af den bedste kvalitet, tilføjer han.
Også Kræftens Bekæmpelse er ude med riven over de markante forskelle i behandlingen på tværs af landet.
- Patienterne skal have samme gode behandling i hele landet. Alle lungekræftpatienter skal have del i de gode resultater, som er opnået i Region Hovedstaden, siger direktør Leif Vestergaard Pedersen.
