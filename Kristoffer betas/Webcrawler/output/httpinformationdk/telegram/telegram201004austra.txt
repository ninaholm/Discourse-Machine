Australien kæmper mod miljøkatastrofe



 Et kinesisk registreret fragtskib er faretruende tæt på at brække over, efter skibet lørdag gik på grund på Great Barrier Reef ud for Queenslands kyst i Australien. 
Skibet Shen Neng I, som fragtede en last på 65.000 ton kul, stødte på grund med fuld fart og ved ulykken gik der hul på en brændstoftank, hvilket har skabt en tre kilometer lang oliepøl i det fredede havområde. 
- Et af de mest foruroligende ting er, at bølgerne stadig får skibet til at bevæge sig på revet, hvilket gør yderligere skade på skibet, siger lederen af det australske havsikkerhed i Queensland, Patrick Quirk. 
Bjærgningseksperter har været om bord på Shen Neng I, som ud over lasten af kul også har 975 ton brændstof. En slæbebåd forsøger med en line at stabilisere det strandede skib. 
Ifølge Queenslands premierminister, Anna Blight, vurderer bjærgningseksperterne, om og hvordan de kan få flyttet skibet. 
- Det bliver en meget vanskelig og svær opgave, siger Anna Blight til tv-kanalen Nine Network. 
Blight oplyser også, at Shen Neng I var langt uden for den tilladte sejlrende, da det gik på grund. De kinesiske ejere kan idømmes bøder på op til en million australske dollar (fem millioner kroner). 
