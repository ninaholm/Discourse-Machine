Obama: Afrikansk vækst hænger sammen med demokrati
Obama opfordrer til kamp mod korruption og kritiserer sine afrikanske kolleger, der klynger sig til magten.


 Afrika kan kun realisere kontinentets potentiale for økonomisk vækst, hvis det opretholder demokratiet og bekæmper korruption.
Det er hovedbudskabet fra den amerikanske præsident, Barack Obama, der tirsdag talte i Den Afrikanske Union (AU) i Etiopiens hovedstad, Addis Abeba.
- Afrikas fremskridt vil afhænge af demokrati, siger Obama.
Demokrati betyder ikke kun, at man holder valg, men også, at man sikrer, at de er frie og retfærdige, påpeger Obama. Demokrati indebærer også ytringsfrihed, forsamlingsfrihed og pressefrihed, siger han.
Millioner af afrikanere nægtes disse friheder i lande, hvor demokratiet kun praktiseres "af navn, ikke af substans", siger USA's præsident.
Obama hentydede til Burundi og andre afrikanske lande, hvor præsidenterne forsøger at blive ved magten eller ændre forfatningerne, så de kan fortsætte deres styre.
- Lov er lov, og ingen er over den, ikke engang præsidenter, understreger Obama.
At forsøge at ændre reglerne, så man kan blive ved magten, medfører en risiko for politisk ustabilitet og konflikt.
- Det er ofte først skridt ad en farefuld vej, advarer han.
I sin tal påpeger Obama også, at Afrikas økonomiske fremskridt vil afhænge af et opgør med korruption.
- Her i Afrika dræner korruption økonomierne for milliarder af dollar, penge som kunne have været brugt til at skabe job og bygge hospitaler og skoler, siger præsidenten.
Han tilføjer, at afrikanerne skal lade være med at undskylde korruption med, at det er "den afrikanske måde" at gøre tingene på, når der skal betales penge under bordet for at få en byggetilladelse eller blot for at få en embedsmand til at gøre sit arbejde.
Inden besøget i Etiopien har Obama tilbragt to døgn i Kenya, som var hans fars hjemland. Tirsdag eftermiddag rejser præsidenten hjem til Washington efter fire dage i Afrika.
