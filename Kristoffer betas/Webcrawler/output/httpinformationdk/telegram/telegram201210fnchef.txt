FN-chef kræver Libanon-drab opklaret
FN's Sikkerhedsråd, USA, Frankrig og andre fordømmer bombeangreb i Beirut, som har kostet otte livet.


 FN's generalsekretær, Ban Ki-moon, forlanger, at der skal gøres alt for, at fredagens bombeattentat i Libanons hovedstad bliver opklaret til bunds, og at de ansvarlige for drabet på den libanesiske sikkerhedschef og syv andre bliver retsforfulgt.
I forvejen har generalsekretæren udtrykt bekymring for, at konflikten i Syrien spreder sig til nabolandet Libanon, hvor flere politikere da også peger fingre ad det syriske styre efter fredagens bombeeksplosion.
- Nu da der hersker regional uro, er det af afgørende betydning, at alle parter sørger for ro og tilbageholdenhed for at bevare fred og stabilitet i Libanon, skriver Ban Ki-moon i en erklæring på FN's hjemmeside.
Han opfordrer alle parter i det religiøst splittede Libanon til ikke at lade sig provokere af "denne uhyrlige terrorhandling og holde fast i deres engagement for national samling".
Også FN's Sikkerhedsråd har fredag aften i en enstemmig erklæring i stærke vendinger fordømt terrorangrebet og ethvert forsøg på at destabilisere Libanon, som var hærget af en borgerkrig fra 1975 til 1990.
- Det kan ikke retfærdiggøres at bruge snigmord som et politisk redskab, lyder det i en erklæring fra fra talsmanden for USA's nationale sikkerhedsråd, Tommy Vietor, der på USA's vegne ligeledes fordømmer angrebet.
Det amerikanske udenrigsministeriums talskvinde, Victoria Nuland, brugte tidligere fredag lignende vendinger som Vietor, men sagde også, at USA ikke har kendskab til, hvem der står bag attentatet.
- Det var en bilbombe. Vi har ingen grund til at tro, at der ikke er tale om terrorisme. Vi fordømmer denne terrorgerning, sagde hun ifølge nyhedsbureauet AFP.
Den franske præsident, François Hollande, og Vatikanet hører ligeledes blandt dem, der har fordømt angrebet og udtrykt bekymring for stabiliteten i Libanon.
Hollande kalder den dræbte sikkerhedschef, general Wissam al-Hassan, for "en mand, der var dedikeret til sit land, dets stabilitet og dets uafhængighed".
