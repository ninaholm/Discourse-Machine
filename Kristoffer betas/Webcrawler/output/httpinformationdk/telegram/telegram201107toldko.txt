Toldkontrol blev vedtaget på 10 minutter
Bommen er løftet for mere toldkontrol ved grænsen efter ny, hurtig behandling i Folketingets Finansudvalg.


 Den forstærkede toldkontrol ved grænsen er bevilget i Folketingets Finansudvalg. Mødet i udvalget tog kun 10 minutter.
Dermed er bommen løftet for, at der allerede på tirsdag slippes 50 flere toldere løs ved grænseovergange og færgehavne.
Til nytår kommer yderligere 48 ekstra toldere til grænserne. Og i 2014 skal nye vejbaneanlæg tages i brug for at indføre en permanent grænsekontrol.
Forslaget om den øgede toldkontrol er mødt med kraftig kritik fra oppositionen, Dansk Industri, EU-Kommissionen og Tyskland.
Oppositionen forsøgte forgæves at bremse forslaget, fordi den er imod de faste anlæg, men ikke imod flere toldere. Socialdemokraterne og SF undlod at stemme i udvalget.
Den forstærkede kontrol ved grænsen er en indrømmelse fra regeringen til Dansk Folkeparti, som til gengæld er gået med til at forringe efterlønnen efter et valg.
Dansk Folkepartis gruppeformand, Kristian Thulesen Dahl, er glad for, at aftalen om toldkontrol endelig er på plads efter at have været til behandling i finansudvalget siden den 12. maj.
- Det er en god aftale, fordi vi får noget mere kontrol ved vores grænser. Det har været efterspurgt af rigtigt mange danskere i meget lang tid, siger han.
Samtidig angriber han oppositionen for ikke at ville give tolderne ordentlige arbejdsforhold.
- Det gælder både i forhold til trafikafviklingen og i forhold til, at de kan have deres computerudstyr og gå i tørvejr, når det er uvejr, og hvor de kan aflevere de konfiskerede varer fra bilerne, siger han.
Da pengene til de kommende anlæg nu er bevilget i finansudvalget, regner Thulesen Dahl også med, at de bliver til noget, selv hvis den nuværende regering taber det valg, som skal komme seneste til november.
- Jeg tror, det bliver ført ud i livet. Ellers skal et flertal aktivt ville noget andet, siger han.
