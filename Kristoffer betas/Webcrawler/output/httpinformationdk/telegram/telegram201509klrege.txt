KL og regeringen vil efterse integrationsområdet
Regeringen og KL vil skabe bedre integration ved at efterse økonomi og regler på området.


 Kommunerne i Danmark har længe bedt om bedre muligheder for at sikre en god integration af de flygtninge, der lige nu kommer til Danmark. Nu har kommunerne indgået en aftale med regeringen om blandt andet at efterse økonomien.
- Flygtningestrømmene er en stor udfordring for kommunerne. Vi kæmper især med at skaffe boliger og få økonomien til at række. Det har derfor været helt afgørende for os at få sat fokus på den virkelighed, som kommunerne opererer inden for, siger KL's formand, Martin Damm (V), i en skriftlig kommentar.
Ifølge Martin Damm oplever kommunerne i dag en række udfordringer i forhold til at sikre en ordentlig integration af de nytilkomne.
- Det gælder særligt i forhold til at skaffe billige boliger. For eksempel må vi ikke udleje tomme ældreboliger med nedsat husleje til flygtninge alene af den grund, at kommunerne ikke må give tilskud til permanente boliger.
- Det vil vi nu få set - og forhåbentlig også handlet på, siger Martin Damm.
Finansminister Claus Hjort Frederiksen (V) lægger også vægt på at sikre kommunerne bedre rammer til at få integreret flygtninge:
 -De danske kommuner er en altafgørende spiller, når det kommer til at levere den kernevelfærd, som borgerne med rette forventer. Derfor skal vi sikre, at de har de rette rammer og betingelser for at kunne prioritere netop kernevelfærden, i en tid hvor de økonomiske rammer er stramme.
- Derfor glæder det mig også, at vi nu går sammen om at fjerne unødige regler og barrierer, siger han i en kommentar.

