S vil tvinge indvandrerforældre på kursus



 Socialdemokraterne fortsætter sin hårde kurs mod landets indvandrere og vil nu tvinge indvandrerforældre på forældrekursus.
 I sit nye ghettoudspil foreslår partiet, at indvandrerforældre, der ikke har styr på deres børn, tvinges på skolebænken for at lære, hvordan man opdrager børn i Danmark. Nægter de, skal der trækkes i familiens ydelser.
 - Vi har alt for mange tilfælde af børn og unge, der er ude alene til meget sent, og hvor deres forældre ikke har styr på, hvad de laver. Og vi har set, at forældre slår deres børn. Forklaringen er, at forældrene ikke magter opgaven og ikke forstår, hvad det går ud på at være forælder i Danmark, siger Ole Hækkerup, medlem af Folketingets Udlændinge- og Integrationsudvalg.
 Selv om socialkontorerne bugner med sager om danske forældre, der heller ikke magter at opdrage deres børn, går forslaget især på forældre med indvandrerbaggrund i landets mest belastede boligområder.
 - Flere rapporter peger på, at det er lige præcis her, at problemet er. De er massive sociale, de er massive kulturelle. Der er nogle mennesker, der er ved at være helt uden for samfundet, og som slet ikke forstår, hvordan det danske samfund fungerer, siger Ole Hækkerup.
