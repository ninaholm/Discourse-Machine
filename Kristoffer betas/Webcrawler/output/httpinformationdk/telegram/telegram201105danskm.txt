Dansk motorsport ramt af tragisk dødsfald
Den danske motorcykelkører Thomas Harding døde søndag som følge af et styrt under et løb i Padborg.


 Den danske motorcykelkører Thomas Harding døde søndag som følge af et styrt under et løb i Padborg.
Thomas Harding mistede herredømmet over sin motorcykel og ramte et autoværn i høj fart. Herefter blev han ramt af sin motorcykel.
Ulykken sker netop som Thomas Harding har foretaget en overhaling og er kommet i spidsen for løbet, fortæller Morten Alstrup fra Dansk Automobil Sports Union.
- Han bremser meget kraftigt op før et venstresving, og ved opbremsningen løfter baghjulet sig. Da baghjulet igen rammer asfalten, mister Thomas Harding kontrollen over motorcyklen, siger Morten Alstrup.
- Han bliver kastet af, ryger ind i et autoværn, og umiddelbart efter bliver han ramt af sin egen motorcykel, som vejer omkring 160 kilo, fortæller Morten Alstrup videre.
Løbet blev straks stoppet, og banens læger samt officials var hurtigt fremme for at hjælpe den forulykkede kører. Han blev fløjet til hospitalet i Flensborg, men hans liv stod ikke til at redde.
Thomas Harding kommer fra Slagelse og var netop fyldt 41 år.
Thomas Hardings karriere startede for alvor, da han i 2003 vandt Scandinavian Open i Road Racing Rookie i klassen for 600 kubikcentimeter.
De senere år har han været blandt de allerbedste danske Road Racing-kørere, der konkurrerer i Danmark.
- Han trænede meget og var i topform. Han har kørt i Road Racing i ti år og de senere år kørt sig helt op i toppen af den hjemlige elite, siger Morten Alstrup.
- Vi husker Thomas Harding som en stor sportsmand, som der altid har stået stor respekt om, såvel på det sportslige plan som på det personlige, hvor han har gjort et stort arbejde for motorcykelsporten, skriver Dansk Automobil Sports Union i et mindeord.
