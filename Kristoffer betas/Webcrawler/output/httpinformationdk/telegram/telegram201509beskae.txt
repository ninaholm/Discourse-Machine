Beskæftigelsen steg 0,2 procent i andet kvartal
6000 flere danskere kom i arbejde i andet kvartal sammenlignet med første. Stor fremgang i byggeriet.


 De positive takter på arbejdsmarkedet, hvor beskæftigelsen er vokset de seneste mange måneder, bekræftes af Danmarks Statistiks opgørelse over det såkaldte arbejdstidsregnskab.
Af det fremgår, at beskæftigelsen i andet kvartal steg med 6000 personer, hvilket svarer til en stigning på 0,2 procent i forhold til første kvartal.
Dermed var der gennemsnitligt 2.742.745 personer i job i månederne april, maj og juni.
Størst vækst i timetallet blev opnået i gruppen af bygge- og anlægsvirksomheder, hvor antallet af præsterede timer steg med 1,8 procent. Til gengæld steg beskæftigelsen kun med 200 personer.
Omvendt voksede gruppen af beskæftigede indenfor information og kommunikation med 0,6 procent eller 600 personer, ligesom 3300 flere fik arbejde indenfor handel og transport. Det svarer til en vækst på 0,5 procent.
Derimod var der 500 færre ansatte i landbrug, skovbrug og fiskeri, svarende til 0,7 procent.
Alt i alt er Dansk Erhverv positiv over de friske tal for arbejdsmarkedet, som falder sammen med, at antallet af nyopslåede stillinger er det største i syv år.
- Uanset hvordan vi vender og drejer det, så er der fuld damp på kedler og tastaturer på arbejdspladserne.
- Beskæftigelsen stiger for niende kvartal i træk, og det bliver stadig nemmere for flere grupper at finde arbejde, siger Peter Halkjær, der er arbejdsmarkedspolitisk chefkonsulent.
Han advarer dog mod, at et stigende antal virksomheder oplever, at det bliver sværere og sværere at skaffe den nødvendige arbejdskraft.
Statistikken er behæftet med en lille usikkerhed på grund af påskens placering i år. Danmarks Statistik arbejder med en model, som forsøger at tage højde for dette.
