Fem danske soldater sårede af eksplosion
En eksplosion i Helmand provinsen i Afghanistan sårer fem danske soldater og en allieret soldat.


 Fem danske soldater og en allieret soldat blev torsdag lettere såret af eksplosion i Helmandprovinsen i Afghanistan. Det skriver Forsvaret i en pressemeddelelse.
Eksplosionen skete i morges lokal tid vest for Patrol Base Line. Deres tilstand er stabil, og soldaterne har selv underrettet deres nærmeste pårørende.
Soldaterne var på patrulje med deres enhed, da de blev udsat for en eksplosion efterfulgt af enkelte skud. Enheden besvarede ilden med håndgranater, håndvåben og skud fra infanterikampkøretøjet.
Årsagen til eksplosionen kendes endnu ikke.
Fire af de danske tilskadekomne kommer fra Bravo-kompagniet, som er udsendt fra Gardehusarregimentet i Slagelse. Den sidste danske soldat er udsendt fra flyvevåbnet.
Soldaterne blev ramt af fragmenter fra eksplosionen. Kammerater og sanitetsfolk ydede hurtigt førstehjælp på stedet, og tre blev straks evakueret med helikopter til Camp Bastion, hvor de er blevet opereret.
Efter hjemkomst til Camp Price blev det erkendt, at yderligere tre soldater var ramt af fragmenter. De bliver alle bragt til felthospitalet i Camp Bastion, hvor de skal under lægebehandling.
