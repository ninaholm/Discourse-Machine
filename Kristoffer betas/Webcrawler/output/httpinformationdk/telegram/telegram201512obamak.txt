Obama om klimaaftale: Dette er stort
Den internationale klimaaftale i Paris begejstrer den amerikanske præsident.


 Den amerikanske præsident, Barack Obama, kalder klimaaftalen i Paris for "stor" og takker sine landsmænd for indsatsen.
- I dag kan det amerikanske folk være stolt, fordi denne historiske aftale er en hyldest til amerikansk lederskab. Over de seneste syv år har vi transformeret USA til en global leder i kampen mod klimaforandringer, siger Obama i en udtalelse fra Det Hvide Hus efter at hans kontor i første omgang havde kommenteret aftalen på Twitter.
- Dette er stort: Næsten alle verdens lande har netop underskrevet Paris-aftalen om klimaforandringer - tak til amerikansk lederskab, lød det fra Det Hvide Hus tidligere lørdag aften på det sociale medie.
195 lande har skrevet aftalen under på klimatopmødet i Paris.
Vedtagelsen lørdag aften skete efter maratonforhandlinger på klimatopmødet, der gik i gang 30. november i den franske hovedstad og fredag aften løb ud i overtid.
- Ingen kunne bare sidde på sidelinjen. Vi var nødt til at løse dette sammen, siger Obama.
- Det her er den bedste mulighed, vi har, for at redde den ene planet, vi har, fortsætter præsidenten.
Klimaaftalen, der skal træde i kraft i 2020, skal holde den globale temperaturstigning under to grader i forhold til førindustrielt niveau og sigte efter at begrænse stigningen til 1,5 grader.
Miljøorganisationer glæder sig over, at klimaaftalen ikke blot har som mål at begrænse klodens temperaturstigning til to grader, men at den også nævner et mål om højst 1,5 grader.
Til gengæld kritiserer de, at aftalen mangler en klar køreplan for, hvordan verdens lande når de mål, de netop har lovet hinanden at stile efter.
