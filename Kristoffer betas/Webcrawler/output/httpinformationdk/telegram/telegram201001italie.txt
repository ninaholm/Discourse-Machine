Italienerne snyder med bøffelmozzarellaen



 Et af de kendte kulinariske trækplastre, den italienske mozzarella lavet på bøffelmælk i stedet for ordinær komælk, er ramt af svindel. 
En afsløring af omfattende brug af komælk i bøffelmozzarellaost i Italien kan skade hele det europæiske marked for disse specialoste, skriver Landbrugsavisen.

Ifølge analyser kan en fjerdedel af bøffelosten i virkeligheden indeholde komælk. Italiens landbrugsminister Luca Zaia har lovet, at myndighedernes kontrol vil afsløre synderne. Men sagen kan gøre stor skade for det ellers profitable marked. 

Det vurderes, at produktionen af mozzarellaost er på 2,3 millioner ton. Produkterne har haft en vækstrate på 2,2 procent siden 2000, men fylder dog stadig kun en mindre del af markedet sammenlignet med den billigere komælksmozzarella. 

For to år siden blev ostene ramt af en anden skandale i Italien, da der blev fundet oste forurenet med dioxin i Napoli-området.
