Dansk Mali-bidrag bliver meget mindre end ønsket af FN
Det bliver ikke 250, men derimod 30 specialtrænede soldater, der skal til Mali. Danmark sender også et fly.


 Regeringen vil sende et mindre bidrag til Mali, end FN-missionen havde anmodet om. Der bliver tale om et antal stabsofficerer, et fly og 30 specialtrænede soldater.
Det oplyser udenrigsminister Kristian Jensen (V) efter et møde i Udenrigspolitisk Nævn, hvor regeringen har orienteret Folketinget om sine planer.
 Den danske FN-generalmajor Michael Lollesgaard kom i august med en anmodning om 250 soldater til en kampklar mobil forsyningsenhed - en såkaldt "Combat Convoy Battalion".
Kristian Jensen begrunder beslutningen med, at Danmark skal have fleksibilitet til at deltage i andre operationer.
- Vi ønsker ikke at lægge alle æg i en kurv, siger han.
- Det er ikke FN, der afgør, hvad Danmark skal bidrage med, lyder det fra udenrigsministeren.
- Vi har valgt at komme med det her transportfly og vores specialstyrker, supplerer forsvarsminister Peter Christensen (V).
Kristian Jensen forklarer, at FN-missionen i Mali blandt andet skal være med til at dæmme op for islamisters fremmarch.
- Vi kan se, at der allerede er islamistiske grupper til stede i Mali. Så hvis vi ikke sikrer, at der er internationale soldater i Mali, risikerer vi et nyt Isil, siger udenrigsministeren.
Isil er en anden betegnelse for den ekstremistiske gruppe Islamist Stat.
- Vi har et ønske om at understøtte FN's vigtige arbejde. Mali er kun en grænse væk fra Europa, påpeger udenrigsministeren.
- Hvis vi skal imødegå et yderligere pres mod Europas grænser, skal vi også være med til at sikre fred og stabilitet i Mali.
Mali grænser op til Algeriet, der har kystlinje til Middelhavet.
- Det er i Danmarks interesse. Vi har ingen interesse i, at Isil får et andet sted, de kan udvikle sig.
