FAKTA: Forløbet om udviste Im og hendes mor
Den otteårige pige Im Nielsen er lørdag vendt tilbage til Danmark, efter at hendes mor blev udvist.


 * Maj 2012: Thailandske Suthida Nielsen mister sin danske ægtemand og datteren Im sin stedfar, Johnny Nielsen, der dør af en kræftsygdom.
* Umiddelbart efter dødsfaldet søger Suthida Nielsen om selvstændig opholdstilladelse i Danmark.
* Slutningen af 2012: Myndighederne mener, at Suthida Nielsen har større tilknytning til Thailand end Danmark, og derfor bliver hun udvist.
* Kort tid efter afgørelsen tages sagen op i retten i Hjørring, hvor afgørelsen fastholdes. Retten kan ikke tage hensyn til barnets tarv, fordi Im ikke har opholdt sig i Danmark i mere end seks år. Sagen ankes ikke.
* 10. november 2013: Suthida Nielsen bliver sammen med sin datter sendt tilbage til Thailand efter at have tabt kampen om at få lov til at blive i Danmark. Im har tilbragt det meste at sit liv i Aabybro i Nordjylland og taler kun dansk.
* 11. november: Statsminister Helle Thorning-Schmidt (S) siger, at politikerne ikke har lovhjemmel til at gå ind i sagen, selv om hun godt kan forstå, at sagen berører mange mennesker. - Det er ikke en sag, man kan høre om, uden at blive påvirket, siger hun til tv2nord.dk.
* 12. november: Daværende justitsminister Morten Bødskov (S) afviser muligheden for at lave en lovændring med tilbagevirkende kraft.
* 13. november: Bødskov skifter kurs og siger til Politiken, at han er parat til at drøfte en lovændring med tilbagevirkende kraft. Men på den betingelse, at ændringen støttes af samtlige partier i Folketinget.
* 13. november: Bødskov siger på baggrund af kritik fra flere af Folketingets partier, at ingen partier har vetoret over vedtagelse af loven.
* 13. november: Ministeren indkalder alle partier til at drøfte loven i Justitsministeriet. Partierne, bortset fra Dansk Folkeparti, enes om en lov, der med tilbagevirkende kraft i to år giver Im og hendes mor og alle andre i lignende situationer mulighed for inden for seks måneder at søge om at få deres sag genoptaget.
* Loven sidestiller de implicerede i sager, hvor deres danske ægtefælle dør, med voldsramte kvinder.
* Suthida Nielsen afsluttede kort tid før sin og datterens hjemsendelse en sosu-uddannelse. Hendes svigerforældre har indsamlet hundredvis af underskrifter i forsøget på at forhindre udvisningen.
* 6. december: Im og hendes mor får visum og kan vende tilbage til Danmark.
* 4. januar 2014: Im og Suthida Nielsen lander i Københavns Lufthavn.
Kilder: TV2 Nord, Politiken
