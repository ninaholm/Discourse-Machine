Turistchefer: Turister skal smile fra første feriedag
Anbefalinger, der skal trimme turismen, er gode, men det er på tide at komme i gang, mener Dansk Turistfremme.


 Hvis turismen i Danmark skal blomstre, skal turister føle sig velkommen fra første gang, de betræder dansk jord.
Det mener bestyrelsesformanden for Dansk Turismefremme, Anne-Mette Knattrup, der er en interesseorganisation, som arbejder med lokal turismeudvikling.
Nøglen til et godt ferieophold for en turist skal nemlig findes i starten af ferien, mener hun.
- Hvis det første møde er rigtig godt og turisterne føler, at man har tænkt på dem, så har man en god begyndelse. Den kæde skal gerne fortsætte på tankstationen, hotellet og campingpladsen. Vi skal have et smil frem, det er utrolig vigtigt, siger hun.
Dansk turisme trænger til en saltvandsindsprøjtning. Branchen taber markedsandele til udlandet, og derfor har det såkaldte Vækstteam for Turisme og Oplevelsesøkonomi torsdag i en rapport præsenteret en række anbefalinger for regeringen.
Men ifølge Anne-Mette Knattrup, der til dagligt er turistchef i VisitRanders, er der dog ikke så meget nyt i anbefalingerne, der har været diskuteret før. Det er dog på tide, at man får arbejdshandskerne på, mener hun.
- Det jeg savner nu er, at man skrider til handling. At man får lavet nogle synlige initiativer, der kommer gæsten til gode og så øger salget. Det er det, der er behov for. Gæsten skal have lyst til at komme igen, siger Anne-Mette Knattrup.
Et vigtigt indsatsområde er serviceniveauet, der ifølge rapporten fra Vækstteamet for Turisme og Oplevelsesøkonomier kritiseres for at være for dårligt.
Turistbranchen har nemlig mange sæsonmedarbejdere, og de bør uddannes i højere grad til at yde den bedste service.
- Det er der et eklatant behov for. Vi har en evne til at mene, at dem, der skal i kontakt med turister, det er sæsonmedarbejdere, siger Anne-Mette Knattrup og fortsætter:
- De erfarne, der ved, hvad det handler om, sidder enten bagest i kontoret på virksomheden eller er på ferie, når turisterne kommer. Og så sætter vi midlertidige medarbejdere til at tage imod gæsten, og det er der, det allervigtigste foregår.
Siden finanskrisen har Danmark mistet 1,8 procent af de udenlandske overnatninger, mens Europa som helhed er gået 5,4 procent frem. Men Anne-Mette Knattrup tror godt, at den danske turistbranche kan hente det tabte.
- Vi har haft en tilbagegang, men selvfølgelig kan vi vinde de tabte markedsandele tilbage. Med innovation og nytænkning, samarbejde og organisering kan vi godt vinde markedsandele, siger hun.
