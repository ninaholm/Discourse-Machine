Kommende svensk asylcenter brændt ned til grunden
En skole i Småland, hvor 80 asylansøgere skulle bo, er brændt ned. Branden er påsat, mener politiet.


 Et midlertidigt hjem for flygtninge ved Ljungby i Småland brændte natten til lørdag ned til grunden i en brand, som svensk politi efterforsker som et groft tilfælde af mordbrand, selv om ingen kom til skade i branden.
- Meget tyder på, at branden var påsat, siger vagthavende ved politiet Henrik Jonasson til Smålandsposten.
Bygningen er en nedlagt skole, som netop var sat i stand med nye køkkener og badeværelser, så den var klar til indflytning for 80 asylansøgere. Værelserne er for nylig blevet indrettet med senge og andre møbler, men centret var endnu ikke taget i brug.
- Det er fuldstændig uacceptabelt, og det føles ikke godt, siger Bo Ederström, der er socialordfører i kommunen, til Expressen.
I den seneste tid har Sverige oplevet flere brande i bygninger, der skulle bruges til asylansøgere, skriver Svenska Dagbladet.
Tirsdag brændte en barak i Arlöv i Skåne, der skulle bruges til uledsagede flygtningebørn.
Og for en måned siden udbrød der brand i en bygning i Boden, som ligeledes skulle bruges til børn, der ankommer alene til Sverige. Ingen kom alvorligt til skade, men tre personer fik lettere røgskader.
Lørdag aften havde politiet i Småland endnu ikke fået nogen tip, der kunne føre til en opklaring af branden ved Ljungby.
- Vi har afhørt vidner, som har set en del af brandforløbet. Men endnu har vi ingen mistænkt gerningsmand, siger Calle Persson, talsmand for politiet i Region Syd, til Svenska Dagbladet.
Branden var så kraftig, at politiet frygtede, at den ville brede sig. Derfor valgte ordensmagten at vække beboerne i de omkringliggende huse og evakuere dem.
