Soldater kan hjælpe med grænsekontrol i en kort periode
Forsvaret har kun ressourcer til at løse opgaver med grænsekontrol i en kort periode, siger militærformand.


 Det er muligt for Forsvaret at hjælpe med at bevogte de tre nye modtagecentre i Sønderjylland, Vordingborg og København, som bliver taget i brug, hvis flygtningepresset mod Danmark fortsætter.
Men ressourcerne er knappe, og det vil kun være muligt at løse opgaverne i en kortere periode.
Det slår formand for HOD, Hovedorganisationen af Officerer i Danmark, Niels Tønning fast, efter at udlændinge- og integrationsminister Inger Støjberg (V) mandag sagde, at 400 ansatte fra Forsvaret skal aflaste politiet med bevogtningsopgaver, mens der er grænsekontrol.
- Hvis det er en kortvarig opgave, kan det løses forholdsvis nemt, men hvis det skal løses over længere tid, må det være på bekostning af andre opgaver, man ellers skulle have løst.
- Det er ikke nogen hemmelighed, at vi har været trængt på ressourcerne i hele 2015, siger Niels Tønning til Ritzau.
Mandag lød det fra Inger Støjberg, at soldaterne også skulle udføre kontrolopgaver på grænsen til Tyskland, men tirsdag morgen præciserer ministeren ifølge dr.dk, at det udelukkende er bevogtningsopgaver, Forsvaret skal løse.
HOD-formanden vurderer, at soldaterne vil kunne sættes ind inden for et par dage.
- Det drejer sig alene om, at de soldater, der skal indsættes, grundigt orienteres om, hvordan politiet ser, at opgaven skal løses, siger Niels Tønning.
Bevogtningsopgaverne kan løses af alle typer af konstabler i hele forsvaret, vurderer han.
- Soldaterne behøver ikke være fra hæren specielt, men kan også være fra søværnet eller flyvevåbnet. Men umiddelbart er det hæren, der har mest personale til at løse den opgave.
Grænsekontrollen vil i første omgang vare i 10 dage. Derefter vil den kunne forlænges, hvis der er behov for det.
Efter de første 10 dage kan grænsekontrollen forlænges i yderligere 20 dage, og den periode vil også kunne forlænges, har statsminister Lars Løkke Rasmussen (V) udtalt på et pressemøde mandag.
