Mærsks sidste farvel til Esplanaden
Gæsterne stimler til Holmen Kirke, hvor mindehøjtideligheden over Mærsk Mc-Kinney skulle begynde klokken 15.


 Vimplen med den hvide syvtakkede stjerne på den lyseblå bund vajede fra toppen af flagstangen på A.P. Møller-Mærsks hovedsæde på Esplanaden.
Dannebrog vajede på halv stang, og det blev et højtideligt øjeblik, da den sorte Mercedes rustvogn med skibsreder Mærsk Mc-Kinney Møllers båre kørte op foran indgangen til hovedbygningen.
Hans sidste farvel til det hovedsæde, hvor han havde sin gang til det sidste, og hvor kondolencebuketter lå tæt foran hovedsædet.
Rustvognen holdt stille en kort stund, og der blev fotograferet flittigt fra de mange aktionærer, ansatte og besøgende, der blev vidne til en smuk og enkel båre, svøbt i Dannebrog.
Forinden strømmede det fortsat ind med buketter og folk, der ville skrive i de kondolencebøger, der siden Mærsk Mc-Kinney Møllers død i mandags har været lagt frem i hovedsædets forhal.
Fra A.P. Møller-Mærsks hovedsæde kørtes båren med følge gennem Store Kongensgade til Holmens Kirke, hvor gæsterne strømmede til for at deltage i mindehøjtideligheden.
Der er repræsentanter fra hele toppen af Danmark, blandt dem nuværende og tidligere statsministre, også den nuværende Nato-generalsekretær Anders Fogh Rasmussen.
Tusinder af mennesker havde stillet sig op både ved A.P. Møller-Mærsks hovedkontor, langs rustvognens ruten og ved Holmens Kirke, hvor mindehøjtideligheden begynder klokken 15.
Blandt gæsterne er alle medlemmer af kongehuset med dronning Margrethe og prins Henrik i spidsen.
