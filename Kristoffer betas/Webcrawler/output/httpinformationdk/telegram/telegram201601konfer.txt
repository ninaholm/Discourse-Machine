Konferenceværter: Penge til syrisk nødhjælp bør fordobles
Storbritannien, Tyskland og Norge vil have fordoblet verdens budget til at tackle humanitære kriser i Syrien.


 Regeringschefer i Norge, Tyskland og Storbritannien er gået sammen om en fælles opfordring til verden - der skal flere penge til at tackle den humanitære krise i Syrien.
Og det er ikke et lille beløb, som Erna Solberg, Angela Merkel og David Cameron beder om. De tre politikere ser gerne, at verdens lande fordobler den økonomiske bistand til den syriske krise. Det skriver nyhedsbureauerne AFP og NTB.
Udmeldingen kommer forud for en donorkonference i London næste uge. Her er de tre lande værter sammen med FN og Kuwait.
I en telefonsamtale mellem den norske statsminister, Tysklands forbundskansler og den britiske premierminister aftalte parterne, at "alle lande, der deltager i konferencen, vil blive opfordret til som minimum at fordoble deres støtte" i forhold til beløbet i 2015, skriver AFP.
- Det er afgørende for at sikre, at flygtninge og sårbare mennesker i Syrien får den nødvendige humanitære hjælp, herunder livsnødvendig hjælp som mad, lyder det i en skriftlig udtalelse fra David Camerons kontor onsdag.
Ledere fra hele verden ventes at deltage i konferencen 4. februar.
På dagsordenen er spørgsmålet om, hvordan verden kan hjælpe de 13,5 millioner mennesker, der enten er udsatte eller flygtninge i Syrien. Samtidig skal det også diskuteres, hvordan de 4,2 millioner syriske flygtninge uden for landet kan hjælpes bedst muligt.
Flere end 250.000 mennesker vurderes at være dræbt i konflikten i Syrien, siden den brød ud i 2011.
Borgerkrigen begyndte i marts, da demonstranter gik på gaderne for at kræve ændringer i forfatningen. De demonstrerede for mere åbenhed og demokrati.
Præsident Bashar al-Assads regime svarede igen ved at sætte militæret ind, og konflikten mellem styret og en række oprørsgrupper har siden sendt millioner på flugt både internt i landet og mod blandt andet Europa.
