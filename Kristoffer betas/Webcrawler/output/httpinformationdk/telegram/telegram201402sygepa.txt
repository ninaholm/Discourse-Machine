Syge bliver parkeret på kontanthjælp
Flere syge borgere mister halvdelen af deres indtægt, fordi alternativet til førtidspension ikke fungerer.


 Alternativet til førtidspensionen fungerer ikke.
Og derfor mister flere syge borgere halvdelen af deres indtægt, skriver Morgenavisen Jyllands-Posten søndag.
Da regeringen fra 1. januar 2013 satte en prop i tilgangen til førtidspension, regnede Arbejdsmarkedsstyrelsen med, at der i det første år ville kunne oprettes 14.600 såkaldte ressourceforløb som en erstatning for førtidspensionen.
Men nye tal viser, at kommunerne kun har oprettet 2234 ressourceforløb hele sidste år.
Ved et ressourceforløb skal eksperter sammen planlægge en langvarig indsats for den enkelte syge borger for om muligt at bringe vedkommende tilbage til arbejdsmarkedet.
Det lave antal ressourceforløb vækker kritik fra socialrådgiverne, fagforeninger og handicaporganisationer, ikke mindst fordi flere syge borgere nu også rammes økonomisk.
For er man i et ressourceforløb, får man en fast ydelse på niveau med fuld kontanthjælp.
Men er man ikke i et ressourceforløb, bliver man ramt af de nye regler om gensidig forsørgerpligt, hvor man kan miste op til halvdelen af sin kontanthjælp.
Beskæftigelsesminister Mette Frederiksen (S) vil nu tage initiativ til at sikre, at kommunerne opretter flere ressourceforløb for at støtte de svageste borgere.
Formanden for KL, Erik Nielsen, siger:
- Jeg må medgive, at 2200 er for lavt. Derfor har KL også skrevet til alle kommuner for at få dem til at oprette flere ressourceforløb.
