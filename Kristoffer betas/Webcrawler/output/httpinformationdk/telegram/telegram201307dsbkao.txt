DSB-kaos i hele landet: Uvist hvornår trafikken er normal
Flere tog er begyndt at køre, men ifølge de ansatte vil forsinkelser fortsætte resten af dagen.


 Det er uvist, hvor længe togtrafikken vil være påvirket af forsinkelser.
Mens togpersonalet forudser, at passagerne resten af dagen skal forberede sig på at vente på perronerne, håber DSB's ledelse, at trafikken er normaliseret ved middagstid.
- Der forestår et hårdt oprydningsarbejde, men vi vil gøre alt for at være på plads, når kunderne skal hjem fra arbejde, siger trafikchef Stig Friisbæk til TV2 News, efter at være blevet præsenteret for oplysninger om, at personalet forudser forsinkelser resten af dagen.
Hos DSB pressevagt oplyses det, at togpersonalet i København og Fredericia har genoptaget arbejdet igen, og det betyder, at togene så småt begynder at køre igen.
- Togene er så småt ved at køre igen, men der kommer til at gå nogle timer med genopretningen, siger pressevagten, der stadig mangler at høre, om personalet i Aarhus har genoptaget arbejdet.
Der vil dog fortsat være mange aflysninger og forsinkelser, siger DSB's pressevagt.
Togene holdt kortvarigt stille landet over på grund af et fagligt møde blandt personalet. Pressevagten ved fortsat ikke, hvad mødet drejede sig om.
Men ifølge ansatte i DSB, som Ritzau talte med på Københavns Hovedbanegård onsdag morgen, er der en generel utilfredshed med DSB's ledelse.
Desuden er lokoførerne vrede over, at der i fremtiden kun skal være en enkelt lokofører på hvert tog mod i dag to.
Også personalet på Øresundstoget gik til fagligt møde.
I første omgang lød det omkring 5.15, at S-togene stod stille i hovedstaden, fordi lokomotivpersonalet var gået til fagligt møde.
- S-togene kører til perron nu, og så går de til fagligt møde, sagde DSB's pressevagt omkring klokken 06 onsdag morgen til Ritzau.
Herefter blev det løbende meddelt, at DSB-personalet i Aarhus, København og Fredericia også gik til fagligt møde.
