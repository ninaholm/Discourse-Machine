FOA frygter massakre på ældreområdet
Fem gange så mange kommuner skal spare på de ældre som sidste år. FOA's formand kalder det for en massakre.


 Rengøring hver 14. dag og stabil pleje og omsorg for landets ældste er snart fortid, frygter fagforbundet FOA.
Godt halvdelen af landets kommuner skal nemlig spare på ældreområdet i 2011. Det er fem gange flere end sidste år.
Det viser en helt ny undersøgelse, som Norstat A/S har lavet for FOA, skriver Avisen.dk
- Undersøgelsen bekræfter, at vi kommer til at se en massakre i kommunerne til næste år. Det bliver mere voldsomt, end vi nogensinde har oplevet, siger formand for FOA, Dennis Kristensen.
Han siger, at regeringens nulvækst i praksis bliver til minusvækst, og det går ikke kun ud over de ældre - for 7000 kommunalt ansatte skal også afskediges til næste år.
Interesseorganisationen Ældre Sagen beklager sparekravene - og chefkonsulent Olav Felbo mener, at hele den danske velfærd er under angreb.
- Det er rigtig dårligt nyt for de svage ældre, og det er simpelthen uværdigt, siger han til Avisen.dk.
Tidligere på måneden erkendte Hørsholm Kommune, at kommunens ældre fra årsskiftet kun vil få rengøring én gang om måneden. Ældre Sagen mener, det er direkte ulovligt.
Anny Winther, der er formand for Kommunernes Landsforenings (KL) socialudvalg, understreger, at pleje og omsorg af de ældre prioriteres før praktisk bistand som rengøring.

