Hjort: Vismænd tager for let på Danmarks forpligtelser
Der er ikke råd til, at Danmark bruger flere penge, fastslår finansministeren efter rapport fra vismænd.


 Finansminister Claus Hjort Frederiksen (V) mener, at de økonomiske vismænd tager for let på risikoen for, at Danmark igen må indkassere en henstilling fra EU for at overskride grænserne for, hvor store de offentlige underskud må være.
Det siger han i en skriftlig kommentar, efter at formandskabet for De Økonomiske Råd har afleveret sin rapport om dansk økonomis tilstand.
Her skriver vismændene, at de anser det for mest sandsynligt, at Danmark ikke kommer i EU's procedure for uforholdsmæssigt store underskud. Men den vurdering deler finansministeren altså ikke.
- Det undrer mig, at det råd, der har fået til opgave at sikre, at finanspolitikken holder sig inden for ansvarlige rammer, kan tage så let på Danmarks internationale forpligtelser, siger han.
Danmark har tidligere fået en henstilling fra EU for at have for stort minus på regnskabet. Det var tilbage i foråret 2010, hvor Claus Hjort Frederiksen også var finansminister.
Den situation ønsker Claus Hjort Frederiksen på ingen måde at havne i igen, fremgår det af hans kommentar til vismandsrapporten.
- Den risiko vil jeg ikke løbe. Det bliver ikke med mig som finansminister, at vi planlægger en politik, som betyder, at vi vil få en ny EU-henstilling, understreger han.
De økonomiske vismænd vurderer, at Danmarks underskud vil blive på 3,2 procent af bruttonationalproduktet, BNP, i 2015 og 2016.
Dermed forventes underskuddene at ligge lidt over EU's underskudsgrænse på 3 procent af BNP i to år i træk. I 2017 ventes underskuddet at holde sig på den rigtige side af grænsen.
Men vismændene mener, at de danske finanser grundlæggende er så sunde, at det ikke bliver et problem, at Danmark overskrider grænsen, selvom det ellers netop er det, der skal til for at havne i den særlige procedure.
Claus Hjort Frederiksen er af en anden opfattelse:
- Jeg ville da ønske, at Det Økonomiske Råd havde ret, for det ville da unægteligt gøre mit liv som finansminister noget nemmere, hvis der var plads til at bruge flere penge, men det er desværre ikke situationen.
Ifølge de økonomiske vismænd var henstillingen fra EU om, at Danmark skulle gøre noget ved sine underskud, stærkt medvirkende til en række reformer vedtaget i 2010: Dagpengeperioden blev forkortet, indkomstskatterne hævet og der blev indført sanktioner for overskridelse af budgetter.
