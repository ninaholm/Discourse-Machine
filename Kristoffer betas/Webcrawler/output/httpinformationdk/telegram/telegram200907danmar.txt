Danmark afviser recepter fra EU-lande



  Danske apoteker skal ikke udlevere medicin til patienter på recepter, som er udskrevet i andre EU-lande. Sikkerheden skal forbedres, før Danmark vil ligestille reglerne i EU med de nordiske lande, hvorfra recepter godkendes. 
 Det har Sundhedsministeriet svaret EU-Kommissionen, som forbereder en såkaldt traktatkrænkelsessag mod Danmark for at bryde EU's regler. Det gælder en forordning fra 1971, som tillader EU-borgere og deres familie at flytte frit efter job i EU.
 Regeringen er bekymret for, at danske apoteker generelt skal godkende udenlandske recepter. Apotekerne har svært ved at checke forfalskede recepter. I tvivlstilfælde har apoteker og læger vanskeligt ved at kontakte dén, der har udstedt recepten i et andet EU-land. Det kan være svært at skaffe medicin, som ikke sælges i Danmark. Her skal apotekerne udlevere den billigste medicin med det samme aktive indhold. Udenlandske apoteker kan savne danske patienters medicinprofil. Endelig kan der gælde særlige forhold ved at ekspedere recepter via nettet.
 Regeringen afviser også EU-Kommissionens klage over, at Danmark ikke refunderer hele udgiften til medicinsk behandling i andre EU-lande. Efter reglerne om udvidet frit sygehusvalg kan danske patienter få refunderet udgiften til behandling i udlandet, hvis hospitalerne i deres region ikke kan behandle dem inden en tidsfrist. Patienter kan også søge forhåndstilsagn, som regionen skal besvare inden to uger. Patienten får refunderet udgiften, som svarer til behandlingens danske pris - den såkaldte DRG-takst (dvs. Sundhedsstyrelsens system til Diagnose Relateret Gruppering, der skal medvirke til at skabe bedre overblik og mere præcise budgetter og takster i sygehussektoren). Desuden kan patienter i visse tilfælde få dækket udgifter til transport, ophold og ledsager - såvel på et dansk som udenlandsk hospital, forklarer regeringen i sit svar til EU-Kommissionen.


