Kommuner kræver millioner i nye skatter



 12 af landets 98 kommuner agter at sætte skatten i vejret næste år. Da blot et fåtal varsler skattelettelser, ser skatten på landsplan ud til at stige med 152 millioner kroner, og det truer skattestoppet.
 Det viser en prognose fra Kommunernes Landsforening, som Ritzau er kommet i besiddelse af.
Samtidig vil kommunerne bygge og renovere for 725 millioner kroner mere end regeringens anlægsloft på 15 milliarder.
 Erik Fabrin (V), formand for Kommunernes Landsforening, opfordrer "indtrængende" sine borgmesterkolleger til at udskyde anlægsprojekter og sænke skatten.
 Og måske hjælper opfordringen: I Varde har byrådet bebudet skattestigninger på 46 millioner, men det vil borgmester Gylling Haahr (V) nu genoverveje:
 - Jeg er til at snakke med. Hvis vi får tilsagn og vished om, at vi får lov at hæve skatten med et tilsvarende beløb næste år, så helt klart.
 Hvis borgmestrene ikke finder pengene, frygter Erik Fabrin, at regeringen tager et milliardbeløb fra kommunerne i bloktilskud. Som straf.
