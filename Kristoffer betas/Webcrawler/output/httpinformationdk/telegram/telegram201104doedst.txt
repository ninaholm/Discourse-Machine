Dødstallet stiger efter protester i Syrien
Syriske sikkerhedsstyrker har skudt og dræbt mindst 30 demonstranter fredag, siger øjenvidner.


 Syriske sikkerhedsstyrker har skudt med skarpt mod demonstranter, der i tusindvis protesterer mod præsident Bashar al-Assad og hans Baath-parti efter fredagsbønnen.
Efterhånden som menneskeretsgrupper får dannet sig et overblik over begivenhederne rundt om i landet, tegner der sig et billede af en blodig dag i Syrien.
Øjenvidner og aktivister siger til det franske nyhedsbureau AFP, at over 30 personer er dræbt under fredagens protester.
I tre forskellige byer meldes om dræbte. Mindst otte er døde i byen Ezreh, der ligger tæt ved demonstrationernes epicenter, Deraa.
I Douma, der er en forstad til hovedstaden Damaskus, er seks personer dræbt, mens en er dræbt i Hirak, der ligeledes ligger tæt ved Deraa.
Borgerretsaktivister siger til AFP og til nyhedsbureauet Reuters, at der også er dræbte i tre kvarterer i Damaskus og i byen Homs, hvor titusinder deltog i demonstrationerne.
To syriske menneskeretsorganisationer oplyser over for Reuters, at mindst 25 er dræbt rundt om i landet.
Utallige andre meldes såret.
Også i den overvejende kurdiske by Qamishli i det nordøstlige Syrien og i kystbyen Banias var folk på gaden efter fredagsbønnen.
Forinden havde øjenvidner sagt til Reuters, at et ukendt antal blev såret eller dræbt i byen Hama.
- Vi så to snigskytter på taget. Ingen af os har våben. Flere blev såret og måske er to dræbt, siger et øjenvidne i Hama, hvor flere tusinde mødte op foran Baath-partiets lokale hovedkvarter.
Også i Deraa var tusinder af demonstranter på gaden for at vise deres utilfredshed med styret i Damaskus.
- Frihed, frihed og Gud, frihed og Syrien er det eneste, råbte demonstranterne.
Protesterne og kravet om frihed kommer en dag efter, at Bashar al-Assad underskrev en lov om, at undtagelseslovene nu er ophævet.
Lovene er i over 40 år anvendt til at slå ned på enhver modstand mod Baath-partiet og Assad-styret.
Oppositionen siger, at en ophævelse af undtagelseslovene ikke er meget værd, med mindre landets forhadte sikkerhedspoliti opløses.
