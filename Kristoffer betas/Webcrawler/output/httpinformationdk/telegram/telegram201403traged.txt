Tragedie under karneval: Fire dræbt i brokollaps
Mindst 60 andre er såret, efter en bro kollapsede lørdag under åbningen af et karneval i Bolivia.


 Fire personer blev dræbt og flere end 60 kom til skade, da en bro kollapsede under åbningen af et karneval i Oruro i Bolivia.
Ifølge indenrigsminister, Carlos Romero, er tre af de døde musikere. De fire personer blev dræbt, da en midlertidig gangbro kollapsede under vægten af karnevalsgængere.
Præsidenten i Bolivia, Evo Morales, har sendt "sine kondolencer og sympati" til ofrenes familier og indbyggerne i Oruro.
På trods af dødsulykken har de lokale arrangører sagt, at de vil lade festivalen fortsætte.
- Det er klart, at det er meget smertefuldt, så vi har foreslået at omdirigere paraden til en anden rute for at holde festlighederne i gang, siger foreningens formand Jacinto Quispaya.
Omkring 300.000 personer tager del i karnevallet og mindst 35.000 dansere og 6.000 musikere optræder under festivalen.
