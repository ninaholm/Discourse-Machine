Skudsåret pakistansk pige er udskrevet fra hospitalet
Britiske læger har udskrevet 15-årige Malala Yousafzai, som for knap tre måneder siden blev skudt af Taliban.


 Den 15-årige pakistanske pige Malala Yousafzai, som blev skudt i hovedet af Taliban, er nu udskrevet fra det britiske hospital, hvor hun har været indlagt siden midten af oktober.
Malala har i flere år kæmpet for pakistanske pigers ret til at gå i skole. Hun blev skudt i hovedet af militante oprørere, da hun kørte med sin skolebus i Swat-dalen i det nordvestlige Pakistan.
Britiske læger siger, at kuglen fra angrebet har strejfet hjernen og er gået gennem pigens hoved og hals, inden den endte i hendes venstre skulder.
Malala blev overført til Queen Elizabeth-hospitalet i Birmingham den 15. oktober, hvor hun befandt sig i medicinsk koma efter angrebet.
Hendes tilstand var kritisk i mange uger, men det lykkedes for lægerne at fjerne kuglen, og hun beskrives nu som værende i klar bedring.
Malala vil fortsætte sin rehabilitering i familiens midlertidige hjem i Storbritannien, hvor hun bor med sine forældre og sine to brødre.
Om få uger skal den 15-årige pige dog gennemgå endnu en større operation, der skal rekonstruere hendes kranium.
Malala Yousafzai blev internationalt kendt i 2009 med en blog på BBC, hvor hun beskrev sit liv i Swat-dalen, som dengang blev kontrolleret af Taliban, der brændte pigeskoler ned og begik overgreb mod befolkningen.
Malala modtog i 2011 Pakistans første nationale fredspris og blev desuden nomineret til den internationale børnefredspris af organisationen Kids Rights Foundation.
Det koldblodige forsøg på at dræbe teenageren har rystet hele verden, og Malala har under sit ophold på hospitalet i Birmingham modtaget tusindvis af opmuntrende beskeder og hilsner fra hele verden.
Tidligere på ugen kom det frem, at pigens far, Ziauddin Yousafzai, er blevet ansat som uddannelsesattaché på det pakistanske konsulat i Birmingham.
Familien kan dermed blive i Storbritannien, mens Malala kommer sig.
