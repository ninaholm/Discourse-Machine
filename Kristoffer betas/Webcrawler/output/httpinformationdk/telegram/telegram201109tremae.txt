Tre mænd i Norge ville angribe Danmark
Det er ikke terrormål i Norge, men kun terrormål i Danmark, som tre mænd nu er tiltalt for.


 De tre mænd, som den norske rigsadvokat har tiltalt for terror, gik ifølge anklageskriftet kun efter Jyllands-Posten og tegneren Kurt Westergaard.
Til gengæld er de tre, der blev anholdt sidste år, ikke tiltalt for at have planlagt terror på norsk jord. En af de tiltalte har ellers forklaret, at planen var at slå til mod kinesiske interesser i Norge.
Det mest overraskende i anklageskriftet er, at rigsadvokat Geir Evanger konkretiserer terrorplanerne til at gælde et angreb mod Jyllands-Postens lokaler i København og drabsplaner mod den danske tegner Kurt Westergaard.
Det norske politis efterretningstjeneste PST sagde ellers efter anholdelsen af de tre mænd i fjor, at de havde planer om at angribe mål i Norge.
- Det betyder, at anklagemyndigheden helt og fuldt har købt Shawan Bujaks forklaring, siger forsvarsadvokaten Rene Ibsen med henvisning til en af de tre tiltalte.
Ibsen er forsvarsadvokat for usbekeren David Jakobsen, der er en af de andre tiltalte.
- Det overrasker mig, at der nu kun er tale om terrormål i Danmark. Efter min vurdering har anklagemyndigheden ikke andet at gå efter end Bujaks forklaring, siger Ibsen.
De tre terrortiltalte har da også givet modstridende forklaringer.
Bujak, der er kurder, har nævnt Jyllands-Posten og Westergaard som mål, mens uighureren Mikael Davud har sagt, at målet var kinesiske interesser i Norge.
Den norske efterretningstjeneste mener, de tre mænd forsøgte at fremstille en meget kraftig bombe, og det er antagelsen, at de arbejdede på vegne af terrornetværket al-Qaeda, som de alle menes at have haft forbindelse til i Pakistan.
De risikerer op til 12 års fængsel.
Retssagen i Oslo byret er foreløbig berammet til den 31. oktober.
