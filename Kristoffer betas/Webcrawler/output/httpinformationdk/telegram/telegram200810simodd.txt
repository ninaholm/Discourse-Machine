S imod dagpengestramninger



  Socialdemokraterne vil ikke være med til at halvere dagpengeperioden til to år samt stramme reglerne for at optjene ret til dagpenge.
 Det siger partiets arbejdsmarkedsordfører, Thomas Adelskov, til Ritzau.
 - Forudsætningen for, at vi er med i en aftale, er, at vi får pillet de meget barske dagpengestramninger ud af regeringens forslag, siger han. 
 Socialdemokraterne vil lade ledige vælge mellem fire års dagpenge som nu og to et halvt års dagpenge til satser, som er 20 procent højere end nu. Partiet vil øge arbejdsudbuddet med 20.000 personer ligesom regeringen, men blandt andet nå målet med mindre sygefravær, flere indvandrere i job og bedre arbejdsmiljø, siger Thomas Adelskov.
