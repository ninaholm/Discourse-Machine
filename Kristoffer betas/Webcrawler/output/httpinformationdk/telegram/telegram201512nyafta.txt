Ny aftale giver metroarbejdere mere i lønposen
En ny metroaftale sikrer, at de lavest betalte udenlandske metroarbejdere fremover får højere løn.


 Omkring 1300 af de udenlandske lavest betalte metroarbejdere kan fra nytår hæve en større løncheck.
En ny metroaftale betyder nemlig, at jord- og betonarbejderne på metroens 22 byggepladser fremover får mere i løn, oplyser Copenhagen Metro Team (CMT).
Aftalen er indgået mellem CMT og fagforeningen BJMF/3F, som repræsenterer arbejderne. I første omgang er de ansatte fra tre underleverandører, Cipa, ICDS og Megaflex, omfattet af aftalen.
- I forhandlingerne har vi talt om, at det kunne være på sin plads, at løfte lønnen for medarbejderne. Vi synes, det var et godt signal at sende til de medarbejdere ude på de pladser, som får tingene til at ske, siger HR-Chef for CMT, Sigurd Nissen-Petersen.
De ansatte ved metrobyggeriet får 10 kroner mere i timen og forhøjede tillæg på aften og natarbejde. Til gengæld får entreprenørerne mulighed for at tilrettelægge arbejdet, så det kan udføres 24 timer i døgnet, dog må den ugentlige arbejdstid ikke overskride 45 timer.
Også hos fagforeningen er der glæde over aftalen.
- Vi er bestemt ikke utilfredse med aftalen ud fra de muligheder, der er, når to parter skal finde en fælles løsning, så metroen får arbejdsro, og folkene bliver behandlet ordentligt, siger Silas Grage, som er faglig sekretær i 3F BJMF i København, til Fagbladet 3F.
HR-Chef for CMT, Sigurd Nissen-Petersen, fortæller, at det har været en udfordring at få en aftale på plads, da den omfatter underleverandører fra flere forskellige lande.
- Vi har haft omkring 24 forskellige nationaliteter, så det skulle være en aftale alle kunne bruge og alle kunne forstå, siger han og fortsætter:
- En dansk overenskomst passer jo oftest til folk, der har et liv ved siden af. Mange af de folk, der kommer hertil, er her kun for at arbejde og tjene penge til deres familie derhjemme, så de vil gerne arbejde så mange timer som overhovedet muligt og gerne mere end 37 timer.
Over for DR kalder arbejdsmarkedsforsker Jens Arnholtz aftalen for opsigtsvækkende.
- Det er en meget omfattende aftale, fordi det drejer sig om så mange personer. Det drejer sig om 1200 mand på et kæmpestort byggeri lige midt i hovedstaden. Og alle har typisk gået på bunden af overenskomsten, siger han.
Aftalen er en forsøgsordning fra 1. januar 2016 og løber i halvandet år.
Der er ifølge CMT ingen aktuelle planer om at lave nye aftaler med flere af metrobyggeriets underleverandører.
