Flere unge trækker studierne ud: Frygter arbejdsløshed
Universitetsstuderende vil hellere bruge tid på et studiejob end færdiguddanne sig til ledighed, lyder det.


 Andelen af studerende, der forlænger deres studier, stiger igen, viser nye tal fra Danske Universiteter, og ifølge eksperter er det uvist, hvor stor effekt SU-reformen og andre initiativer vil få på de studerendes adfærd, skriver Jyllands-Posten.
På samfundsvidenskabelige studier på Københavns Universitet er 86 procent af de studerende forsinkede mod 75 procent for to år siden, og i Aarhus er andelen af forsinkede steget fra 59 til 75 procent.
 En tilsvarende udvikling ses på humaniora i København og Aarhus, og på Roskilde Universitet er 98-99 procent af alle kandidatstuderende nu forsinkede. Forsinkelsen er typisk på mellem seks og 12 måneder.
Fra universiteterne lyder vurderingen, at mange for tiden tager et praktikophold eller et studiejob frem for at tage de sidste eksamener.
- Mange forsøger at gøre sig ekstra kvalificerede til arbejdsmarkedet nu, da der er mangel på job. Men vi forsøger at sige til dem, at de fleste stadig får et job, inden der er gået et år, siger Jens Oddershede, formand for universitetsrektorerne, til Jyllands-Posten.
Knap 30 procent af nyuddannede akademikere er ledige et år efter, at de er blevet færdige.
Erik Jylling, formand for Akademikernes Centralorganisation peger, på at de unge i stedet for at skynde sig med at blive færdige forsøger at udbygge deres kompetencer, mens de stadig studerer.
- Vi kan konstatere, at arbejdsgiverne ikke interesserer sig for, om du er forsinket i dit studium, men så snart du er færdig og på dagpenge, risikerer du at blive overhalet, når der kommer nye dimittender allerede et halvt år senere, siger han til Jyllands-Posten.
Uddannelsesminister Morten Østergaard (R) mener, at det er bekymrende, at udviklingen går "den forkerte vej". Han mener dog, at det er tegn på, at der er et stort behov for den SU-reform, som regeringen netop har præsenteret.
Her bliver der stillet krav til universiteterne om at fjerne barrierer, der betyder, at studerende ikke bliver færdige til normeret tid.
