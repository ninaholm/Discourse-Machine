Unge Jennifer Lawrence vinder sin første Oscar
En film om kærlighed mellem to mentalt udfordrede sikrer den kun 22-årige Hunger Games-stjerne en Oscar.


 Hollywood-darlingen Jennifer Lawrence tog den prestigefyldte pris som bedste kvindelige hovedrolle ved nattens Oscar-uddeling i Los Angeles.
Med sine 22 år er hun den andenyngste nogensinde til at vinde prisen.
Unge Lawrence har gennem den seneste tid været enormt hypet for sin rolle i den utraditionelle romantiske komedie "Silver Linings Playbook", hvor to personer med psykiske problemer finder sammen.
I filmen spiller hun over for Bradley Cooper, og det makkerskab gentager de i Susanne Biers kommende film "Serena".
Trods sin unge alder er det anden gang, at Jennifer Lawrence, der også er kendt som hovedrollen i kæmpehittet "Hunger Games", er nomineret. Senest var i 2011, hvor hun var nomineret for Winters Bone.
I kategorien var både den ældre og yngste nominerede nogensinde, nemlig niårige Quvenzhané Wallis og 86-års fødselaren Emmanuelle Riva for roller i henholdsvis "Hushpuppy" og "Amour". Ingen af de to var dog blandt favoritterne til at vinde.
Det var derimod Jessica Chastain for sin rolle som hårdkogt CIA-analytiker på jagt efter Osama bin Laden i "Zero Dark Thirty", mens Naomi Watts fra tsunami-dramaet "The Impossible" ikke blev spået store chancer.
