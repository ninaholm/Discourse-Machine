Tusinder af ekstra soldater til Somalia
Den Afrikanske Union styrker den fredsbevarende indsats i Somalia med op mod 4000 soldater, der skal dæmme op for al-Shabaab-militsen.


 Tusindvis af soldater skal slutte sig til Den Afrikanske Unions (AU's) styrke i Somalia for at bremse al-Qaedas stigende indflydelse på det afrikanske kontinent.
Det besluttede over 30 afrikanske ledere på AU-mødet i Ugandas hovedstad, Kampala, der tidligere på måneden blev ramt af et dobbelt bombeangreb, som kostede 76 mennesker livet.
Den somaliske gruppe al-Shabaab, der har forbindelse til al-Qaeda, har taget skylden for angrebet.
- Vi har løfter om hurtigt at bidrage med yderligere 4000 soldater, hvilket vil hjælpe os til at nå loftet eller måske nå ud over det loft, siger AU's kommissionsformand, Jean Ping.
AU's mission i Somalia (Amisom) består i dag af omkring 6000 soldater fra Uganda og Burundi, men mangler endnu et par tusinde mand for at nå op på fuld styrke, som er 8000.
- Der er forslag om at rykke det loft fra 8000 og måske op til 15.000. Det er ikke besluttet endnu, siger Ping.
AU vil også have ændret Amisoms mandat, så styrken kan jage de militante medlemmer af al-Shabaab. Men det kræver godkendelse fra FN's Sikkerhedsråd og er endnu ikke formelt besluttet af AU.
En talsmand for Ugandas hær siger imidlertid til nyhedsbureauet AFP, at Amisom nu har lov til at foretage såkaldte forebyggende angreb mod al-Shabaab.
Den islamistiske bevægelse siger, at det dobbelte bombeangreb i Kampala tidligere på måneden, der var rettet mod fodboldfans, som fulgte VM-finalen på tv, er hævn for Ugandas førende rolle i Amisom. Gruppen advarer om, at Burundi kan blive næste mål.
