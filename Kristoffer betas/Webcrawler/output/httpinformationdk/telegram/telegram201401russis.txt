Russisk polarskib sejler igen ved Antarktis
Kaptajn: Polarskib fungerer tilfredsstillende trods lang periode, hvor det var pakket i is ved Antarktis.


 Det russiske polarskib Akademik Sjokalskij, som i julen blev fanget af tæt is ud for Antarktis, sejler igen. Det samme gør det kinesiske skib Xue Long.
- Vi fortsætter vores sejlads nordpå med ændret kurs og fart. Farten er syv knob, siger kaptajnen på Akademik Sjokalskij, Igor Kiselev, til det russiske nyhedsbureau Itar-Tass.
Ifølge kaptajnen fungerer skibet tilfredsstillende trods den lange periode, hvor det har været lukket inde af is, mens besætningen på 22 personer og 52 passagerer har ventet på hjælp.
Kort efter nytår blev passagerne, videnskabsfolk og turister evakueret af det kinesiske skib Xue Long, som led samme skæbne som Akademik Sjokalskij - at blive fanget af isen.
Passagerne blev flyttet af Xue Longs helikopter, der hejste dem videre til et tredje skib, som kunne bringe dem væk fra området.
Flere skibe - blandt disse Xue Long - med kapacitet til isbrydning har forsøgt og siden opgivet at nå frem til det russiske polarskib.
Xue Long kunne efter fem dage i isklemmen melde, at det nu igen kan sejle og har sat kursen mod åbent hav.
Videnskabsfolkene og turisterne på Akademik Sjokalskij, der blev fanget af isen 25. december, fulgte den antarktiske rute, som geologen og ekspeditionslederen Douglas Mawson sejlede i starten af det 20. århundrede.
Videnskabsfolkene har udført de samme undersøgelser, som Mawsons gruppe udførte på Australiens Antarktiske Ekspedition fra 1911 til 1914.
Mawsons ekspedition var Australiens første store videnskabelige ekspedition til Antarktis.
