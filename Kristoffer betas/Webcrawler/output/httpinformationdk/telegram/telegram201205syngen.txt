Syngende Chavez hjemme igen: Vi vil leve
Venezuelas præsident Hugo Chávez er tilbage i Venezuela efter at have fået strålebehandling på Cuba.


 Venezuelas karismatiske præsident, Hugo Chávez, er på vej hjem til Venezuela, efter han i de seneste dage har været på Cuba for at få strålebehandling i et forsøg på at få bugt med en kræftsygdom.
 - Jeg er om bord på flyet på landingsbanen i Jose Marti-lufthavnen. På vej til fædrelandet Venezuela. Med mere optimisme end nogensinde, skrev han på Twitter inden afrejsen.
- Vi vil leve, og vi vil sejre, fortsatte han ifølge AFP.

 Chávez forsikrede inden denne uges tur til Cuba om, at der var tale om sidste del af strålebehandlingen forud for hans forsøg på at blive genvalgt som landets præsident til efteråret.
Og da præsidenten landede i Venezuela, bekræftede han, at behandlingen var forløbet efter planen.
- Jeg må fortælle, at i løbet af de seneste dage har vi med succes gennemført strålebehandlingen som planlagt af lægerne, sagde han.
- Jeg har stor tiltro til, at behandlingen vil have den effekt, som vi håber på.
Præsidenten virkede ifølge de fremmødte frisk og gik uden stort besvær fra flyet, krammede ministre og brød ud i sang efter at have holdt en tale, der varede 20 minutter.
Det er blot anden gang i løbet af den seneste måned, at Chavez viser sig i offentligheden.
Hugo Chávez har flere gange været på Cuba for at få behandling af cubanske læger og vendte hjem fra den seneste behandling i torsdags. Han har også været igennem flere kræftoperationer - første gang i juni sidste år.
Den 57-årige Chávez har aldrig offentligt oplyst, hvilken form for kræft han er ramt af.
Sygdommen kommer ubelejligt for præsidenten, der i efteråret stiller op til genvalg i Venezuela.
En måling foretaget for tre uger siden viste imidlertid, at han har en solid føring foran oppositionens kandidat, Henrique Capriles.
