Professor: Nulvækst vil skuffe danskerne
Danskerne opleve nulvækst som smalkost, selvom pengene er de samme, siger professor


 Danskerne vil opleve et velfærdssamfund på skrump, hvis Venstres forslag om nulvækst i det offentlige forbrug frem til 2020 bliver gennemført.
Også selvom der reelt set vil være de samme penge til rådighed.
 Det forklarer økonomiprofessor og tidligere overvismand Torben M. Andersen, efter at Venstre har meldt ud, at partiet ikke mener, at der er råd til at lade det offentlige forbrug stige.
- På nogle områder ved vi, at der kommer flere borgere, der trækker på velfærdsordningerne, simpelthen fordi der bliver flere ældre. Det vil alt andet lige kræve flere ressourcer bare at holde den samme standard, siger Torben M. Andersen.
Venstre har indtil nu været fortaler for en årlig vækst i det offentlige forbrug på 0,8 procent frem mod 2020, men nu ønsker Venstres partitop i stedet at holde væksten på nul procent. Det skriver Berlingske.
Venstres næstformand, Kristian Jensen, pointerer over for avisen, at det offentlige forbrug vil få lov at stige med løn- og prisudviklingen.
Men professoren tvivler på, at danskerne vil opleve sådan en situation som uændret velfærd. Vi ser nemlig på kvalitet i den offentlige sektor i forhold til, hvad der ellers er muligt i samfundet.
- I 1960'erne, da man indviede store centralsygehuse, syntes man, at det var fantastisk, men det er jo ikke en standard, nogen i dag ville synes var acceptabel, forklarer Torben M. Andersen.
Samtidig vil nye og bedre behandlingsmetoder betyde et øget pres på udgifterne til sundhedssystemet, fordi borgerne forventer, at sundhedsvæsnet tilbyder den bedst mulige behandling.
- Der vil blive et stigende spænd mellem, hvad det offentlige kan levere, og hvad, borgerne synes, er tidssvarende, vurderer Torben M. Andersen.
Økonomi- og indenrigsminister Margrethe Vestager (R) kalder Venstres forslag for "uambitiøst".
- Svaret er reformer, som kan give rum til, at vi kan tage os ordentligt af de mennesker, som er udsat, siger hun til Berlingske.
