Hjælp til de svageste tjenes ind igen
Alkoholikere, stofmisbrugere og hjemløse koster samfundet dyrt. Men på længere sigt er pengene givet godt ud.


 Når kommunerne sender stofmisbrugere i metadonbehandling, giver adfærdsterapi til alkoholikere eller tilbyder hjemløse en bolig, rækker de ikke alene en hjælpende hånd til den enkelte.
Set med samfundets øjne er pengene også givet godt ud, viser en analyse fra KORA, Det Nationale Institut for Kommuners og Regioners Analyse og Forskning.
I nogle tilfælde virker indsatserne så godt, at det ligefrem er en god forretning for kommunerne at investere i samfundets svageste borgere.
- For eksempel sparer man på sundhedsydelser til psykisk syge eller undgår at skulle bruge mange penge på trafikulykker og kriminalitet som følge af stof- eller alkoholmisbrug, siger professor Jacob Nielsen Arendt fra KORA.
Han står i spidsen for en gennemgang af knap 100 samfundsøkonomiske danske og internationale analyser på området og konkluderer, at især behandling af alkoholikere og stofmisbrugere kan svare sig.
Eksempelvis giver det pengene op til 39 gange igen, når en alkoholiker får rådgivning hos sin praktiserende læge, mens metadonbehandling giver pengene op til 13 gange igen.
Analysen er bestilt af Rådet for Socialt Udsatte, hvor formand Jann Sjursen siger, at det er "soleklart", at den rette indsats tjener sig selv ind.
- Studiet bekræfter, hvad vi godt ved: At den rette hjælp til socialt udsatte er fantastisk givet ud.
Men når det alligevel ikke altid sker, så skyldes det, at de økonomiske gevinster ikke nødvendigvis luner i de samme offentlige kasser, som udgifterne tages fra.
Eksempelvis tilfalder gevinsten i form af mindre kriminalitet og færre sundhedsydelser ved misbrugsbehandling staten og regionerne, mens det er kommunerne, der hænger på udgifterne.
- Det kan betyde, at kommunerne vælger en ringere indsats til misbrugeren.
- Derfor opfordrer vi til, at udsattes sociale rettigheder styrkes, sådan at det i højere grad bliver den rette indsats, som bliver styrende for kommunernes prioriteringer, siger Jann Sjursen.
