Domstol afviser at udskyde retssag om Bostonbomber
Appeldomstol i USA afviser sidste forsøg på at udskyde retssagen om bombeattentatet ved maratonløb i Boston.


 Retssagen mod Dzokhar Tsarnaev begynder mandag som planlagt i Boston, USA.
Det står klart, efter at en appeldomstol har afvist en sidste appel fra en forsvarer til den 21-årige Tsarnaev om at udskyde retssagen.
Tsarnaev er anklaget for terrorbomberne, der dræbte tre personer og sårede 260 i målområdet ved maratonløbet i Boston den 15. april 2013.
Når retten træder sammen mandag, begynder i første omgang arbejdet med at sammensætte en den jury, der skal følge sagen, som kan koste Tsarnaev dødsstraf, hvis han kendes skyldig i anklagerne.
Det ventes at tage flere uger at sammensætte juryen.
Den anklagede mand har på forhånd erklæret sig ikke-skyldig i 30 anklager, herunder anklagerne om planerne om at bruge masseødelæggelsesvåben, der resulterede i døde og sårede på et offentligt sted.
Tsarnaev repræsenteres af et hold på fem forsvarere.
Han er muslim af tjetjensk oprindelse og anklages for at have gennemført Boston-attentatet sammen med sin bror Tamerlan, der fire dage efter attentatet blev dræbt under en skudkamp med politiet.
De to brødre bragte ifølge anklagen to bomber til sprængning i målområdet ved maratonløbet. Det skete med 12 sekunders mellemrum og udløste død, sårede, ødelæggelse og panik.
Attentatet udløste også en kæmpe politijagt, der så endte med, at broderen blev skudt. Dzhokhar Tsarnaev blev fundet hårdt såret, mens han skjulte sig i en båd i en have i en forstad til Boston.
På indersiden af båden havde han skrevet en forklaring på attentatet.
- Den amerikanske regering dræber uskyldige civile. Jeg kan ikke se til, mens sådan ondskab foregår ustraffet. Vi muslimer er én krop, sårer du én, sårer du alle.
Tsarnaev kom til USA som otteårig og blev amerikansk statsborger i 2012, et år før attentatet.
