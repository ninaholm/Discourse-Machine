Don Ø skyldig i kursfup: Skal fire måneder i fængsel
De to tidligere Parken-topfolk Flemming Østergaard og Jørgen Glistrup skal i fængsel for kursmanipulation.


 Både tidligere bestyrelsesformand Flemming Østergaard og tidligere direktør Jørgen Glistrup i Parken Sport & Entertainment er kendt skyldige i anklagerne om kursmanipulation under særligt skærpende omstændigheder.
Jørgen Glistrup er idømt seks måneders ubetinget fængsel, mens Flemming Østergaard har fået en dom på fire måneders ubetinget fængsel.
Begge havde nægtet sig skyldige og ankede gennem deres forsvarere dommen på stedet.
Anklagemyndigheden havde krævet mindst to års ubetinget fængsel til begge og konfiskation af i alt 17,7 millioner kroner, som de to tiltalte tilsammen har tjent på aktieoptioner i Parken.
Men på det punkt frifandt byretten Flemming Østergaard, mens Jørgen Glistrup slap med konfiskation af 20.000 kroner.
En af sagens hovedpersoner, Flemming Østergaard var ikke til stede i retten, men Jørgen Glistrup overværede domsafsigelsen sammen med sin forsvarer, Karoly Nemeth.
- Ingen kommentarer, lød det fra en meget kortfattet Jørgen Glistrup, da han forlod retten, efter at have taget afsked med venner og familie blandt tilhørerne, som var mødt frem.
Der måtte stilles ekstra stolerækker til rådighed for de journalister, venner til de tiltalte og andre interesserede, der var mødt i byrettens største lokale i dagens anledning. Omkring 50 personer var mødt op i retten for at følge domsafsigelsen.
 Ifølge tiltalen blev der i perioden 13. august 2008 til 24. oktober 2008 afgivet 49 købsordrer, som var kursmanipulerende.
Retten fandt Parken Sport & Entertainment A/S og den tidligere direktør, Jørgen Glistrup, skyldig i kursmanipulation under særligt skærpende omstændigheder i 32 af disse købsordrer.
Flemming Østergaard blev fundet skyldig i kursmanipulation under særligt skærpende omstændigheder i 15 ud af de 32 købsordrer.
Dommer Karsten Henriksen slog fast, at selskabet Parken Sport & Entertainment får en bøde på en million kroner. Anklagemyndigheden havde lagt op til bøde i omegnen af 50 millioner kroner.
FIH Erhvervsbank frifindes. Anklagemyndigheden havde lagt op til en bøde i omegnen af 25 millioner kroner til erhvervsbanken.
To yderligere tiltalte i sagen er kendt skyldige, men har fået betingede fængselsstraffe på henholdsvis 30 og 40 dage.
Retten frifandt samtlige de tiltalte for de handler, der blev foretaget i perioden 12. november 2007 til 1. august 2008.
