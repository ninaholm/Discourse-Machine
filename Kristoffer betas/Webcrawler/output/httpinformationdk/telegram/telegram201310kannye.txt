Nu kan nye partier samle underskrifter på nettet
Det bliver nu muligt at indsamle vælgererklæringer digitalt, når nye partier skal indsamle opbakning til valg.


 Nye partier kan i fremtiden hente opbakning fra vælgere digitalt, når de påkrævede 20.000 erklæringer for at kunne stille op til et folketingsvalg skal indsamles. Alle Folketingets nuværende partier har sagt ja til at modernisere proceduren.
Det skriver Økonomi- og Indenrigsministeriet i en pressemeddelelse fredag.
Reglerne blev senest opdateret i 1989, og med 24 år på bagen er der ikke taget højde for den digitale udvikling, skriver ministeriet.
- Det glæder mig, at alle Folketingets partier i dag bakker op om, at vi kan gøre det lettere at indsamle vælgererklæringer og dermed stille op til valg.
- Det er en grundpille i vores demokrati at stille op til valg. Og vilkårene for at stille op er derfor vigtige, blandt andet hvordan vælgere kan bakke op til, at et parti stiller op, siger økonomi- og indenrigsminister Margrethe Vestager (R).
Dansk Folkepartis kommunalordfører, Morten Marinus, peger dog på en udfordring ved moderniseringen.
- Det er vigtigt, at aftalekredsen kan følge op på, at det ikke bliver for nemt at stille op. Det er også vigtigt, at man holder øje med misbrug af indsamling af e-mail adresser, siger han.
Borgere med ingen eller begrænset adgang til en computer skal dog ikke frygte for at blive overhørt. Moderniseringen af reglerne vil fortsat sikre, at man kan erklære sin vælgeropbakning på traditionel vis.
- Jeg er rigtig glad for, at vi samtidig har sikret, at de 500.000 danskere, der ikke er på nettet, kan udøve deres demokratiske ret på lige fod med alle andre, siger Enhedslistens kommunalordfører, Finn Sørensen.
De nye regler for indsamling gælder også for nye partier, der stiller op til valg i Europa-Parlamentet, men i Liberal Alliance ønskede man også at ensarte kravene på tværs af de forskellige valg.
- Vi ærgrer os over, at der i kredsen ikke er en villighed til at gøre det lige så nemt at blive opstillingsberettiget til EU-parlamentsvalg som til folketingsvalg ved at sænke kravet om indsamling af 70.000 underskrifter, siger kommunalordfører, Ole Birk Olesen.
