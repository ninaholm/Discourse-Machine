Thorning har tabt ti mandater på ti dage
Med blot en dag tilbage før valget fortsætter vælgerne med at sive væk fra Socialdemokraterne.


 Helle Thorning-Schmidt (S) kan fortsat se frem til at blive statsminister, når danskerne torsdag sætter deres kryds, men Socialdemokraternes folketingsgruppe står til gengæld til at blive historisk lille.
Det viser en ny meningsmåling, som Voxmeter har foretaget for Ritzau. Her fører rød blok med 92 mandater mod blå bloks 83 mandater.
Men der er grund til dybe panderynker hos Socialdemokraterne, som på ti dage har tabt ti mandater og nu står til kun at få 39 kandidater valgt ind i Folketinget.
Det er en markant tilbagegang i forhold til Voxmeters måling udsendt den 4. september, hvor Socialdemokraterne stod til at få 49 mandater.
Hvis resultatet holder til valgdagen, vil det også betyde seks tomme stole i Socialdemokraternes gruppeværelse på Christiansborg. I dag har partiet nemlig 45 medlemmer af Folketinget.
Det er tredje dag i træk, at Socialdemokraterne sætter ny bundrekord i de daglige meningsmålinger fra Voxmeter.
Nu er det kun 22,1 procent af danskerne, som vil stemme på Helle Thorning-Schmidt og Socialdemokraterne, hvilket vil være det dårligste resultat for partiet i mere end 100 år.
Dermed vil Helle Thorning-Schmidt få et sværere udgangspunkt, når hun skal forhandle med Enhedslisten og især De Radikale, som i målingen er større end SF og får 11,7 procent af stemmerne.
Det er det hidtil bedste resultat for De Radikale i de Voxmeter-målinger, der er foretaget, siden valget blev udskrevet.
Trods udsigten til at miste statsministerposten kan Lars Løkke Rasmussen (V) glæde sig over, at Venstre står til at blive det største parti i Folketinget med 23,4 procent af stemmerne, hvilket giver 41 mandater.
De Konservative overhaler igen Liberal Alliance og står nu til 5,6 procent af stemmerne, mens Liberal Alliance bliver Folketingets mindste parti med 5,3 procent af stemmerne.
