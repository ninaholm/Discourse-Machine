Assad-styret afleverer rapport om kemiske våben til FN
Syrien har som aftalt indsendt detaljer om kemiske våben til Organisationen til Forbud for Kemiske Våben.


 Den syriske præsident, Bashar al-Assad, har tilsyneladende efterlevet første del af den aftale, som Rusland og USA for nylig indgik om at bortskaffe alle kemiske våben i det borgerkrigshærgede land.
Assad-styret har fredag indsendt detaljer om landets lagre af kemiske våben til Organisationen til Forbud for Kemiske Våben (OPCW).
- Organisationen til Forbud for Kemiske Våben har modtaget en indledende rapport fra den syriske regering omkring det kemiske våbenprogram, skriver OPCW i en udtalelse.
En FN-diplomat bekræfter over for nyhedsbureauet Reuters, at en rapport er modtaget:
- Den er temmelig lang. Vi er i gang med at oversætte den.
Det menes, at Syrien har omkring 1000 ton kemiske våben, og landet har indvilliget i at aflevere dem til destruktion.
OPCW har udsat et planlagt møde søndag i organisationens forretningsudvalg, hvor man skulle diskutere kemisk afvæbning af Syrien.
Den amerikanske udenrigsminister, John Kerry, indgik i sidste uge en aftale med sin russiske kollega, Sergej Lavrov, om Syriens kemiske våben.
Aftalen, der kom i stand på russisk initiativ, går på, at Syrien skal udlevere alle kemiske våben til internationale observatører, hvorefter våbnene skal destrueres inden udgangen af juni 2014.
Bashar al-Assad sagde natten til torsdag på amerikansk tv, at Syrien har kemiske våben, men det kan tage lang tid, og det er meget dyrt at bortskaffe dem.
Han afviser, at Syriens regeringshær stod bag giftgasangreb 21. august, da 1400 mennesker mistede livet i udkanten af Damaskus.
Det angreb blev anledningen til, at USA og andre vestlige lande for alvor satte fokus på en løsning af den over to år lange konflikt i Syrien.
