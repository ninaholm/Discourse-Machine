Rød blok angriber Thulesen Dahl med ældrepolitik-pjece
Hvordan vil DF finansiere de tiltag, partiet ønsker indført for ældre, spørger rød blok i åbningsdebatten.


 Det var en samlet rød front, der mødte Dansk Folkepartis formand, Kristian Thulesen Dahl, da han gik på talerstolen under åbningsdebatten i Folketinget torsdag.
Mere præcist måtte DF-formanden svare på, hvordan han ville finansiere flere af de punkter, som partiet lover, at de vil arbejde for i en pjece rettet mod de ældre danskere.
- Der er mange sympatiske forslag imellem. Men jeg kunne godt tænke mig at vide, hvordan Dansk Folkeparti vil finansiere de mange forslag, spørger Karin Gaardsted (S).
I pjecen fra DF står der blandt andet, at partiet vil arbejde for en højere ældrecheck til de dårligst stillede ældre, samt at ældre skal have ret til et dagligt bad og ugentlig støvsugning og vask.
Ifølge regeringen vil alene fire af punkterne i DF-pjecen koste mindst 7 milliarder kroner.
Kristian Thulesen Dahl slår fast fra talerstolen, at det, der står i samtlige pjecer fra partiet, angiver den retning, som DF gerne ser samfundet gå i.
- Der er mange ting på ældreområdet, der halter, som vi mener, der bør gøres noget ved, og det vil vi så gøre år for år, siger DF-formanden.
Men det fik De Radikales Jeppe Mikkelsen op af stolen.
- Tror hr. Kristian Thulesen Dahl, at de 1.013.557 danskere på 65 år eller derover tror, at det kun er til inspiration, når de læser det (punkterne i pjecen, red.), spørger Mikkelsen.
- Jeg tror virkelig, at man undervurdere danskerne, hvis ikke man tror, at danskerne udmærket er klar over, at det, de politiske partier går ud og siger, er, i hvilken retning, de ønsker, samfundet skal gå, svarer Kristian Thulesen Dahl.
Også SF's Özlem Cekic gik til angreb på DF-formanden med DF-pjecen om ældrepolitik. Det samme gjorde blandt andet også Jesper Petersen (S), Ole Hækkerup (S), Magnus Heunicke (S), Andreas Steenberg (R) og Sofie Carsten Nielsen (R).
Enhedslisten er enig med DF om, at der er brug for flere penge til ældreområdet. Men det holdt ikke regeringens støtteparti fra at slutte sig til de øvrige røde og stille spørgsmålstegn ved DF.
- Hvordan hænger det sammen hos DF, at I kritiserer Helle Thorning-Schmidt for ikke at prioritere velfærden nok, men så samtidig peger på Lars Løkke Rasmussen, som vil bruge endnu færre penge på velfærd.
- Det vil sige, at de ældre får endnu ringere vilkår. Hvordan kan det hænge sammen? spørger Johanne Schmidt-Nielsen (EL).
