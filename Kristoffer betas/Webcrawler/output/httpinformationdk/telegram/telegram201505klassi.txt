Klassiske dyder er blevet moderne i skolen
Herlufsholm Kostskole fylder 450 år, og fokus på dannelse og faglighed gør sig nu også gældende i folkeskolen.


 Klassiske dyder som eksempelvis dannelse, faglighed og danske traditioner er igen blevet moderne på skoler og uddannelsesinstitutioner landet over, skriver Jyllands-Posten.
Det er en bevægelse, der blandt andet har betydet, at fag som dansk og historie har fået et boost, det er blevet lettere at bortvise elever, og der er igen kommet fokus på læreren som en naturlig autoritet.
- Den danske skole er blevet meget mere erklæret dansk i de seneste 10-15 år, og alle fagene er blevet dannelsesfag, siger Ning de Coninck-Smith, undervisningshistoriker på Aarhus Universitet, til Jyllands-Posten.
Lørdag kan Herlufsholm Kostskole ved Næstved fejre sit 450-års jubilæum, og klassiske dyder har netop været kostskolens kendetegn i årevis.
Her oplever rektor Klaus Eusebius Jakobsen, at skolens særlige pædagogik er blevet moderne, og han er blandt andet blevet inviteret ud til kommunale skoleledere for at fortælle om kostskolens arbejde med værdier.
Og i Skolelederforeningen kan formand Claus Hjortdal også se, at udviklingen rammer almindelige skolers klasseværelser.
- Det bliver nu efterlyst, at vi træder meget mere i karakter og distancerer os lidt fra eleverne, siger han til Jyllands-Posten.
Når sidste bind af den store, danske skolehistorie "Da skolen blev alles - tiden efter 1970", udkommer til juni, bliver trenden beskrevet som ny-ordentlighed og ny-faglighed for at understrege, at det ikke er en direkte tilbagevenden til den sorte skole, men en ny udgave.
