EU-dom truer med at sætte prop i SU-forhandlinger
Venstre vil have afklaret betydningen af en EU-dom, før man kan gå i konkrete forhandlinger om SU-reform.


 En EU-dom slog torsdag fast, at studerende fra andre EU-lande har ret til SU, hvis de tager erhvervsarbejde nogle måneder inden studiestart eller har et arbejde ved siden af studiet, fordi de herved opnår status som arbejdstager og opfylder SU-kravene.
Og det kan give så uoverskuelige konsekvenser for det nuværende SU-system, at Venstre vil have klarlagt dommens betydning, før man kaster sig ind i de egentlige og længe ventede forhandlinger om en ny SU-reform.
Det siger Mads Rørvig, SU-ordfører for Venstre, forud for partiets første forhandlingsmøde med uddannelsesminister Morten Østergaard fredag eftermiddag.
- Dommen giver ret til, at EU-borgere, der arbejder i en måned - det kan være jordbærplukkere fra Østeuropa - har ret til SU. Vi skal have en vurdering af, hvad det betyder, for det er en potentiel bombe under hele SU-systemet.
- For ikke at forhandle i blinde skal vi have en juridisk afklaring af, hvad dommen betyder. Det er meget væsentligt forud for de kommende forhandlinger, siger Mads Rørvig til Ritzau.
