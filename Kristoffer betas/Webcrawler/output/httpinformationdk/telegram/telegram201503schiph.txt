Schiphol lufthavn har atter strøm - men trafikken halter
Omfattende strømsvigt rammer hollandsk provins, og hospitaler må slå generatorer til.


 Der er atter strøm i en af Europas største lufthavne, Schiphol, efter en omfattende strømafbrydelse, der ramte Amsterdam og andre byer, siger en talskvinde for den hollandske lufthavn.
Der letter fly, men indkomne fly kan endnu ikke lande.
Talskvinden oplyste kort forinden, at alle fly, der skulle lande i Europas fjerdestørste lufthavn, blev omdirigeret til andre lufthavne. De blev blandt andet sendt til Belgien og Tyskland.
Hospitaler i Amsterdam og den tæt befolkede provins fik også store problemer på grund af strømafbrydelsen og måtte sætte deres egne strømgeneratorer i gang, rapporterer de hollandske medier.
Den offentlige transport er berørt, og toge er aflyst. Der meldes også om folk, der sidder fast i elevatorer, sporvogne og undergrundsbaner.
Årsagen til det store strømsvigt skulle findes på en transformatorstation i Diemen i det sydøstlige Amsterdam, hvor vedligeholdelsesarbejde var i gang, siger en talsmand for energiselskabet Tennet.
- Vi har travlt med at genoprette højspændingslinjerne, og el-forsyningen er langsomt ved at blive genoprettet, siger han til hollandsk tv.
