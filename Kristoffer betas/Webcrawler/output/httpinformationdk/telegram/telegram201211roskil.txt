Roskilde står fast: Frivillige skal knokle 32 timer
Til næste år kan frivillige på Roskilde Festival igen se frem til at arbejde 32 timer for deres armbånd.


 Går du med planer om at finansiere næste års Roskilde-billet ved at arbejde som en af festivalens mange frivillige, kan du se frem til igen at skulle trække i arbejdstøjet i 32 timer. Det skriver Dagbladet Roskilde.
Roskilde Festival valgte forud for dette års festival at hæve antallet af arbejdstimer blandt de frivillige, så prisen for et armbånd til den populære festival steg til 32 timers arbejde.
I de foregående år har de frivillige skullet knoklet 24 timer for at kunne komme gratis ind og se de mange bands på Nordeuropas største musikfestival.
Beslutningen om at hæve timetallet modtog efterfølgende en del kritik - ikke kun blandt festivalens mange frivillige, men også blandt foreninger med boder på festivalen, som i 2012 havde svært ved at skaffe frivillige hænder.
- Vi har evalueret ret meget på det, og vi mener stadig, at det er den rigtige vej at gå, siger Roskilde Festivals talskvinde, Christine Bilde, til avisen.
- Tilbagemeldingerne har været både og, men det er helt tydeligt, at de foreninger, som var med for første gang i år, ikke har oplevet de samme udfordringer som de "gamle" foreninger, fortsætter hun.
Festivalen erkender dog, at den ikke havde forberedt sig godt nok på, at det øgede timekrav kunne give de frivillige foreninger problemer.
- Vi må gribe i egen barm og sige, at vi ikke hjalp foreningerne godt nok på vej, siger Christina Bilde.
I 2012 kostede en billet til Roskilde Festival 1810 kroner. Omkring 32.000 af festivalgæsterne betalte deres armbånd ved at arbejde som frivillige på festivalen.
