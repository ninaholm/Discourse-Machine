Helveg får kortvarigt comeback i Folketinget
Den tidligere klima- og energiminister skal være barselsvikar for Zenia Stampe.


 Den tidligere klima- og energiminister Rasmus Helveg Petersen (R) var en af de mange højtprofilerede politikere, der blev vraget af vælgerne ved folketingsvalget i juni.
Nu får Helveg imidlertid et kortvarigt comeback på Christiansborg, idet han frem til 1. januar skal være barselsvikar for partifællen Zenia Stampe.
Zenia Stampe vandt kampen om det ene mandat, De Radikale fik i Sjællands Storkreds ved valget i juni, idet hun fik 4564 personlige stemmer, mens Rasmus Helveg Petersen måtte nøjes med 2151 personlige stemmer.
Men det var altså nok til at sikre ham pladsen som førstesuppleant for Stampe.
Rasmus Helveg Petersen bliver klimaordfører, europaordfører, medieordfører og nordisk ordfører.
Sofie Carsten Nielsen overtager Zenia Stampes udlændingeordførerskab, mens Marianne Jelved bliver kulturordfører.
