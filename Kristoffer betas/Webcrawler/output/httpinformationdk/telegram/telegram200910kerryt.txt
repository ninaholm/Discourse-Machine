Kerry trygler Obama om større klimaindsats



 Præsident Barack Obama bør mere aktivt presse på for, at USA får en klimalov inden topmødet i København i december. Det mener John Kerry, formand for Senatets udenrigsudvalg.
 Dagbladet Washington Post skriver mandag, at Kerry på et møde i Det Ovale Værelse forleden opfordrede præsidenten til at føre en mere aggressiv kampagne for en amerikansk klimalov, som Senatet tager stilling til i øjeblikket.
 Lovforslaget er udformet af Kerry sammen med formanden for Senatets miljøudvalg, Barbara Boxer.
 Tidligere har Repræsentanternes Hus, det andet kammer i Kongressen, vedtaget en klimalov, som lægger låg over udslippet af CO2 i USA.
 - Når alt kommer til alt, er der ikke nogen måde at forhandle om en lov som denne, uden at regeringen blander sig, sådan som den har lovet, siger John Kerry til Washington Post.
 - Vi vil høre det fra ham direkte, siger Kerry.
 Kerry-Boxer-forslaget indebærer en nedskæring af udledningen af CO2 med 20 procent inden 2020 sammenlignet med niveauet i 2005.
 Loven er mindre ambitiøs end løftet fra EU om at begrænse udslippet med 20 procent i forhold til det langt lavere 1990-niveau.
 Både Obama og Kerry tilhører Demokraterne, som måske står foran et gennembrud, fordi den republikanske senator Lindsay Graham nu lover at samarbejde med Kerry om en klimalov med et bindende mål for USA's CO2-udledning.
 Demokraterne har brug for støtte fra et lille antal republikanere, hvis de skal gøre sig håb om at opnå det kvalificerede flertal i Senatet. Hertil kræves stemmer fra mindst 60 af de 100 medlemmer.

