Multiminister Carina Christensen sendt ud
Efter tre ministerposter på godt tre år er Carina Christensen røget en tur ud i den politiske kulde.


 Efter en kort rundtur i ikke mindre end tre ministerier på tre og et halvt år - og en periode som politisk ordfører - må den konservative Carina Christensen nu sande, at hendes tid i Folketinget er forbi i denne omgang.
Carina Christensen blev valgt ind tilbage i 2001. Hun trådte sine politiske barnesko i EU-Parlamentet som assistent for blandt andre tidligere statsminister Poul Schlüter.
I 2006 blev det så til en ministerpost, da hun afløste Lars Barfoed - nu partiformand - som familie- og forbrugerminister. Videre gik det til posten som transportminister fra november 2007 til september 2008 og derefter en periode på omkring halvandet år som kulturminister frem til februar 2010.
Hendes periode som kulturminister var ikke uden tidsler. Socialdemokraterne kritiserede hende for at være for passiv, mens støttepartiet Dansk Folkepartis formand, Pia Kjærsgaard, fandt hende visionsløs og kaldte det et tilfælde, at hun havnede som kulturminister.
Ved regeringsrokaden i februar 2010 måtte Carina Christensen sige farvel til ministerbilen. I stedet overtog hun forskellige ordførerskaber i partiet.
Men balladen omkring Henriette Kjærs privatøkonomi gav i januar 2011 plads til Carina Christensen på en mere fremtrædende post som politisk ordfører. Også her blev hun mødt med nogen kritik.
Partiets eksformand og politisk kommentator Hans Engell fandt i en kommentar hendes udnævnelse "uambitiøs" og så hende ikke som den store "billetsælger".
Den blot 38-årige Carina Christensen er ved siden af det politiske liv møbelfabrikant ved Rugballe Møbelfabrik i Middelfart.
