Potenspiller koster snart kun en tiendedel
Patentet på Viagra udløber på lørdag, og nye og billigere efterligninger er klar til at indtage markedet.


 Mænd med potensproblemer kan snart få medicinsk hjælp til en brøkdel af den pris, de i dag betaler for potenspillen Viagra.
Det sker, når medicinalvirksomheden Pfizers patent på Viagra udløber på lørdag.
Mindst 11 konkurrenter står klar til at sende lignende præparater på gaden, når Pfizers monopol på markedet udløber. Prisen ventes at falde med 80-90 procent i forhold til den nuværende pris.
Pfizer har derfor som de første selv sendt et billigere præparat på markedet. I stedet for Viagras blå farve er det nye præparat, Sildenafil Pfizer, farvet hvidt.
- Det er jo ingen hemmelighed, at Viagra kommer til at miste store markedsandele til de billigere kopier, siger Jens Holmstrup, administrerende direktør i Pfizer Danmark, i en pressemeddelelse.
- Derfor har vi også valgt at træde ind på dette marked med præparatet Sildenafil Pfizer, der er en tablet formet som en hvid diamant frem for blå, og som er produceret af Pfizer, siger han.
Ser man bort fra farve, navn og pris, er de to præparater identiske.
Siden Viagra kom på markedet for 15 år siden, har mere end 37 millioner mænd verden over fået Viagra på recept.
Og siden patentet på Viagra udløb i Finland i december 2009, er salget af Viagra-kopier næsten firdoblet fra 1.247.000 solgte tabletter i 2009 til 4.692.000 tabletter i dag.
Stigningen skyldes både, at der er kommet nye brugere til, og en forbrugsstigning blandt de finske mænd, som i forvejen havde recept på Viagra inden patentudløbet.
I dag har omkring 74.823 danske mænd recept på potensmidler.
