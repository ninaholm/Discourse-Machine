Putin: Vesten ønsker regimeskifte i Iran
Ruslands regeringschef beskylder USA og EU for at bruge atomanklager mod Iran til at fremtvinge regimeskifte.


 Ruslands premierminister, Vladimir Putin, beskylder Vesten for at forsøge at fremtvinge et "regimeskifte i Iran", mens en mulig militær indgriben over for Teherans omstridte atomprogram bliver overvejet i de vestlige hovedstæder.
- Under påskud af at forsøge at stoppe spredning af masseødelæggelsesvåben forsøger de i virkeligheden noget helt andet og med helt andre mål - et regimeskifte, siger Putin ifølge russiske nyhedsbureauer.
- Vi har denne mistanke. Og vi forsøger at finde en anden linje end den, som vi bliver påtvunget i forbindelse med det iranske atomproblem, tilføjer den russiske regeringsleder.
Putins kritik kommer samtidig med, at Det Internationale Atomenergi Agentur, IAEA, siger, at Iran har optrappet dets berigelse af uran i meget stor grad, hvilket øjeblikkeligt fik oliepriserne til at stige, da bekymringen for en væbnet konfrontation tager til.
Hverken Israel eller USA har udelukket et militæret angreb på iranske atomanlæg, hvor de vestlige lande mener, at der udvikles atombomber.
Rusland har haft langvarige handelsmæssige og militære forbindelser til Iran, og Moskva har taget afstand fra FN-sanktioner mod Iran.
Den russiske udenrigsminister, Sergej Lavrov insisterer på diplomati, og han har sagt, at EU's sanktionspolitik forværrer situationen.
Nogle iagttagere vurderer, at Iran næste år vil være i stand til at fremstille atomvåben.
Israels premierminister, Benjamin Netanyahu, har sagt, at han tvivler på, at ikke-militær taktik gør indtryk på Iran.
