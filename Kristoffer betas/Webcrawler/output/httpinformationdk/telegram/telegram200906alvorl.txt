Alvorlig kritik af Løkke i sygehussag



 Statsrevisorerne har tildelt statsminister Lars Løkke Rasmussen en stor næse for at have overbetalt de private sygehuse.
 Det sker, efter at Rigsrevisionen konstaterer, at Sundhedsministeriet har udbetalt unødvendigt høje takster til privathospitalerne for operationer og behandling, selv om ministeriet godt vidste, at sundhedsydelserne kunne fås billigere. Lars Løkke Rasmussen (V) var sundhedsminister på det pågældende tidspunkt.
 - Statsrevisorerne kritiserer, at Sundhedsministeriet og regionerne ikke i tilstrækkelig grad har taget hensyn til pris og kvalitet, når man har erhvervet private sygehusydelser, udtaler statsrevisorerne.
 De udtaler samtidig direkte kritik af Lars Løkke Rasmussens håndtering af sagen.
 - Statsrevisorerne kritiserer, at Sundhedsministeriet ikke har sikret, at private sygehusydelser kan erhverves til lavere priser end de fastsatte takster - på trods af at ministeriet har haft viden herom og mulighed herfor siden 2006. Statsrevisorerne må derfor påtale, at sundhedsministeren ikke har sikret, at ydelserne er erhvervet under skyldig hensyntagen til økonomien, lyder kritikken.
 Normalt udtaler de politisk udpegede statsrevisorer sig som et kollegium. Men i denne sag har et mindretal, De Konservatives Helge Adam Møller og Venstres Svend Erik Hovmand, ikke ønsket at tilslutte sig flertallets bemærkninger. Samtidig har Dansk Folkepartis statsrevisor Henrik Thorup erklæret sig inhabil under behandlingen af denne sag.
 Ifølge De Radikales statsrevisor, Manu Sareen, er det første gang i 17 år, at statsrevisorerne ikke udtaler sig i enighed om en sag. Det er kun sket én gang i danmarkshistorien.
