333 skoler er lukket på fem år
84 frie grundskoler er skudt op efter års massive skolelukninger. Men nogle børn har fået langt til skole.


 Stort set ingen egn i Danmark har undgået skolelukninger de seneste år. Siden 2009 er 333 folkeskoler blevet nedlagt, skriver Politiken mandag.
103 af dem er lukket helt, mens 230 er nedlagt i forbindelse med en sammenlægning. Det viser tal fra Undervisningsministeriet. Tallene viser samtidig, at der i samme periode er opstået 103 'store' folkeskoler.
Eksperter kalder udviklingen "meget markant". Blandt andre professor Per Fibæk Laursen fra Institut for Uddannelse og Pædagogik (DPU), Aarhus Universitet:
- Det er en temmelig stor procentdel af folkeskolerne, der er nedlagt på relativt få år, siger han til Politiken med henvisning til, at der i 2007, da kommunalreformen skar landets kommuner ned fra 271 til 98, var knap 1600 folkeskoler i Danmark. I 2012 var der 1314.
Ifølge Jane Findahl (SF), der er formand for KLs Børne- og Kulturudvalg, er årsagen til det store antal skolenedlæggelser, at det både giver "økonomisk stordriftsfordele og sikrer et højere fagligt niveau at samle elever på større skoler".
Siden 2009 er der skudt 84 frie grundskoler op rundt om i landet.
I forældreorganisationen Skole og Forældre mener formand Mette With Hagensen, at skolenedlæggelserne kan betyde, at mange elever pludselig har fået langt til skole.
- Hvis børn skal køre bus i en time hver vej, fordi den lille lokale skole er blevet nedlagt, giver det ikke mening. Når det er sagt, er det vigtigste, at en skolelukning eller sammenlægning giver mening lokalt, siger hun til Politiken.
KL's Jane Findahl medgiver, at en af konsekvenserne ved at nedlægge skoler er længere transporttid.
- Det mærker nogle familier hårdt. I nogle kommuner formår man at lave skolebusordninger, hvor det er positivt for børnene at have den tur sammen. Men hvis kommunerne ikke organiserer bustransport, er det et stort problem, siger hun til Politiken.
