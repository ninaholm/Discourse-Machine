S stormer frem og sikrer rødt flertal
Socialdemokraterne står til 55 mandater, så der er sikkert rødt flertal, viser Voxmeters nye meningsmåling.


 Socialdemokraternes formand, Helle Thorning-Schmidt, står stensikkert til at blive Danmarks første kvindelige statsminister i Voxmeters seneste meningsmåling for Ritzaus Bureau.
Her stormer Socialdemokraterne frem til 31,1 procent af stemmerne. Det vil sikre liste A 55 mandater og i givet fald være partiets bedste resultat ved et folketingsvalg siden 1998. Samlet peger 93 mandater på Helle Thorning-Schmidt som statsminister. 
Skønt SF går lidt tilbage, leverer Villy Søvndals folkesocialister 22 mandater. Med ti mandater fra Margrethe Vestagers Radikale er der 87 mandater bag Helle Thorning-Schmidt uden Enhedslisten. Da Liste Ø går frem til seks mandater, sikrer partiet et solidt rødt flertal på 93 mandater.
Voxmeter har telefonisk spurgt 1004 repræsentativt udvalgte vælgere over 18 år mellem den 10. januar og den 15. januar. Derfor dækker målingen delvis uroen i Det Konservative Folkeparti. Det førte fredag til Lene Espersens afgang som politisk leder til fordel for Lars Barfoed. 
Liste C står kun til 5,7 procent af stemmerne, Det giver ti mandater eller næsten en halvering af folketingsgruppens 18 medlemmer. Dansk Folkeparti taber terræn i forhold til målingen i december og får 21 mandater. Det er fire færre end ved folketingsvalget. 
Mens Venstre vinder stærkt frem i forhold til december, står statsminister Lars Løkke Rasmussen kun til 40 mandater. Det er seks færre end ved valget. På den borgerlige fløj vinder kun Liberal Alliance frem. Partiet er med 6,3 procent af stemmerne større end De Konservative og står til 11 mandater.
De borgerlige kan håbe, at de kan overbevise tvivlerne. Næsten hver fjerde vælger - 23,4 procent - tvivler på, hvor de vil sætte krydset ved valget. Voxmeters måling har en usikkerhed på + - 2,8 procent.
