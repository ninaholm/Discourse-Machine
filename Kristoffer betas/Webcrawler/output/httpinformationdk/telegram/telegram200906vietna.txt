Vietnam skruer ned for dødsstraf



 Et flertal i Vietnams nationalforsamling har besluttet at afskaffe dødsstraffen for otte forbrydelser. Man vil dog stadig idømme dødsstraf for narkosmugling.
 De, der bliver dømt for voldtægt, bedrageri, smugling, falskmøntneri, stofmisbrug, betale bestikkelse, kapring eller sørøveri og ødelæggelse af militære våben vil ikke længere blive dømt til døden, oplyser parlamentet i en udtalelse. De, der allerede er idømt dødsstraf, vil få deres domme ændret til livsvarigt fængsel.
 Politiministeriet har desuden foreslået, at man gradvist skifter fra at skyde dødsdømte til at give dem en dødelig indsprøjtning, dels for at gøre det mindre smertefuldt for den dømte, dels for at mindske den psykiske belastning hos bødlerne. 
