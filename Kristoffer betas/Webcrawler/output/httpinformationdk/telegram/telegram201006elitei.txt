Eliteidrætsskoler bøjer loven
Folkeskoler, der stiller særlige krav for at blive optaget på eliteidrætslinje, kan blive nødt til at opgive den praksis, udtaler Undervisningsministeriet.


 18 af landets folkeskoler, der stiller særlige krav for optagelse på deres eliteidrætslinje, kan blive nødt til at opgive den praksis.
Undervisningsministeriet har netop slået fast, at folkeskoler ikke må have særlige adgangskriterier for at optage elever i en klasse. Det skriver Folkeskolen.dk.
- Optagelse på en skole og opdeling i klasser skal ske efter princippet om den udelte skole. Det vil blandt andet sige, at elevernes opdeling i klasser ikke kan betinges af standpunkt, evner og øvrige særlige forudsætninger.
Det skriver ministeriet i en vejledende udtalelse til Statsforvaltningen Syddanmark, der har bedt om at få lovens regler om eliteidrætsklasser i folkeskoler belyst.
Eliteidrætsskolerne har krævet et særligt højt sportsligt niveau for at optage eleverne. Proceduren varierer fra skole til skole, men ansøgere, der er på landsholdet i deres idrætsgren, har typisk haft førsteret til at komme ind.
Undervisningsministeriets vejledning glæder Jesper Støier, afdelingschef for skole- og uddannelsespolitik i Danmarks Lærerforening.
- Vi har undret os over, at det kunne lade sig gøre at have en praksis, hvor man reelt delte børn efter evner og kompetencer på nogle bestemte områder, siger han.
Jesper Støier forklarer dog også med henvisning til ministeriets vejledning, at folkeskoler sagtens kan have en profil, hvor idræt er i højsædet.
- Men man kan ikke have en skole, hvor nogle børn ikke gå, fordi de har svagere evner end andre på et eller andet område, siger afdelingschefen.

