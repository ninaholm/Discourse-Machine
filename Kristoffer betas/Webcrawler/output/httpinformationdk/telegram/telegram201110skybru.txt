Skybrud giver hul i Københavns kasse
Sommerens skybrud koster Københavns Kommune 20 millioner kroner og udskyder utallige vedligeholdelsesprojekter


 Sommerens voldsomme skybrud og de efterfølgende skader på Københavns Kommunes skoler, daginstitutioner, idrætsanlæg og andre bygninger kommer til at gå ud over den almindelige vedligeholdelse af de kommunalt ejede ejendomme.
Det skriver Licitationen - Byggeriets Dagblad.
- Vi skubber alt, hvad der overhovedet kan skubbes og udfører kun det, som er sikkerhedsmæssigt påkrævet, siger Jørgen Stokbro, driftschef i Københavns Ejendomme, til dagbladet.
Der er som følge af skybruddet 2. juli samlet sket skader for 119 millioner kroner på kommunens bygninger, lyder den seneste vurdering fra Københavns Ejendomme.
Og de omfattende reparationer efter skybruddet skaber et hul i kommunekassen.
Skaderne er nemlig omfattet af kommunens interne forsikringsordning, hvor Københavns Ejendomme har en selvrisiko på 50.000 kroner per skade.
Det giver et økonomisk tab for Københavns Ejendomme i omegnen af 20 millioner kroner, som skal finansieres af vedligeholdelsesbudgettet, skriver Licitationen.
- Det er en meget svær øvelse, fordi vi ikke kan stoppe andre vedligeholdelsesopgaver, der er sat i gang, siger Jørgen Stokbro.
Hvordan det i fremtiden skal lykkedes landets kloakker at modstå presset fra skybrud, bliver rundt om i landets kommuner håndteret forskelligt.
Nogle kommuner er via spildevandsplaner klar til at tvinge både ejere af nye og endda eksisterende husstande til at holde regnvandet ude af det offentlige spildevandssystem.
I Københavns-området benytter man i stedet en kontant pengeordning.
Her får husejere et beløb på godt 20.000 kroner, som skal bruges til regnvandsanlæg, der holder regnvandet på matriklens jord.
Pengene hentes fra husejernes tilslutningsafgift.
