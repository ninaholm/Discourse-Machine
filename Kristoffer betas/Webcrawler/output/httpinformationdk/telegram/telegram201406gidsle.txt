Gidsler på irakisk universitet frigivet
Islamister havde besat universitet vest for Bagdad og taget gidsler. 59 meldes dræbt i det nordlige Irak.


 En gruppe jihadister har lørdag haft holdt både studerende og ansatte på et universitet i den irakiske by Ramadi som gidsler, oplyser politiet.
Men ifølge irakiske sikkerhedsstyrker er "alle mandlige og kvindelige gidsler fra Anbar University blevet frigivet".
Det tilføjes, at sikkerhedsstyrkerne har kontrol med universitetet efter flere times kamp med jihadisterne, oplyser landets indenrigsminister, Adnan al-Assadi.
Indenrigsministeriet oplyser ikke om noget dødstal, men tidligere lørdag meddelte hospitalskilder, at man havde modtaget to lig på et hospital i Ramadi, der ligger 110 kilometer vest for hovedstaden Bagdad. Det er angiveligt en studerende og en politibetjent.
Samtidig meldes 59 personer dræbt under kampe i det nordlige Irak, mens mindst 60 personer har mistet livet ved flere bilbomber i Bagdad lørdag aften.
Landet har den seneste tid oplevet en voldelig optrapning. Over 200 personer menes at være dræbt de seneste dage, hvor islamister har iværksat aktioner mod forskellige mål i tre irakiske regioner.
Gerningsmændene på universitetet i Ramadi tilhører ifølge nyhedsbureauet AFP den islamistiske gruppe Den Islamiske Stat i Irak og Levanten (ISIL), som anses for at have forbindelser til terrornetværket al-Qaeda.
De banede sig lørdag morgen vej til universitetsområdet ved at dræbe flere vagter og sprænge en bro, der fører til skolens hovedindgang, i luften.
Omkring 1000 studerende havde inden modangrebet held til at flygte fra universitetet, mens flere stak af, efter at sikkerhedsstyrkerne havde indledt beskydningen. Omkring 2500 personer opholdt sig på universitetet, da det blev angrebet.
En AFP-journalist beretter, at sikkerhedsstyrker har hjulpet grædende studerende væk i flere busser.
Der har i flere måneder været kampe mellem sikkerhedsstyrker og oprørere i Ramadi.
 Gidseldramaet sker dagen efter, at mindst 36 mennesker blev dræbt i et selvmordsangreb og kampe nær byen Mosul i det nordlige Irak.
