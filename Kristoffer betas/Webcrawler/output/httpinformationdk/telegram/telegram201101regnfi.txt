Regn over Filippinerne koster 47 livet
Monsunregn vælter ned over Filippinerne og kræver menneskeliv. Der er varslet mere uvejr i området.


 Mere end to ugers kraftig regn har kostet mindst 47 mennesker livet under oversvømmelser og jordskred i Filippinerne.
Det oplyser landets regering.
Monsunregnen har væltet ned i dele af landet siden den 29. december, og meteorologer varsler mere kraftigt uvejr.
Vandmasserne har udløst oversvømmelser og store mudderskred.
Det er kold luft fra det nordøstlige Asien, der rammer den tropiske luft over Filippinerne, som udløser de store regnmængder.
Det sker på et tidspunkt, hvor der fra en lang række steder i verden - fra Australien til Brasilien - rapporteres om usædvanligt store regnmængder og flere tusinde omkomne under oversvømmelser og jordskred.
