Kinesisk politi dræber tibetaner
Kinesisk politi skyder mod en protestdemonstration for tibetaneres rettigheder. En er dræbt.


 Kinesisk politi har åbnet ild mod tibetanske demonstranter og dræbt en og såret op mod 30 andre.
Det oplyser menneskeretsorganisationen Free Tibet og den tibetanske eksilregering.
Demonstrationerne i den sydvestlige Sichuan-provinsen kommer i kølvandet på anholdelsen af flere tibetanere tidligere mandag, skriver nyhedsbureauet AFP.
De anholdte uddelte foldere, der spreder budskabet om deres ønske om et frit Tibet. Men de kinesiske magthavere satte altså en kæp i hjulet for projektet.
Ifølge organisationen Free Tibet fik det tibetanere i stort antal og fra forskellige områder til at søge mod Sichuan-provinsen for at deltage i protesterne.
Mindst fire tibetanere har i årets første måned sat ild til sig selv i protest over den undertrykkelse, de mener, styret i Kina udsætter dem for.
I alt 16 tibetanere har foretaget selvafbrændinger inden for det seneste år, men handlingerne er af Kinas udenrigsministerium blevet stemplet som "terror", og Kinas regering mener, at Dalai Lama bør påtage sig skylden.
Free Tibet oplyser videre, at mange tibetanere nu har besluttet ikke at fejre det kinesiske nytår, som begyndte mandag og udgør den vigtigste helligdag i landet.
