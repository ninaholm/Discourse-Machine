Holland lider med sin kongelige familie
Premierministeren har ringet til dronningen for at udtrykke landets medfølelse, nu da prins har hjerneskade.


 Hollandske politikere og offentligheden reagerer chokeret på, at dronning Beatrix' næstældste søn, prins Johan Friso, har fået en hjerneskade og måske aldrig kommer sig efter at være blevet begravet under en lavine i Østrig for en uge siden.
Chefen for traumeafdelingen på universitetsklinikken i Innsbruck, hvor den 43-årige prins ligger på intensivafdelingen, har meddelt, at det er umuligt at sige, om Johan Friso nogensinde kommer til bevidsthed igen efter et hjertestop på 50 minutter.
Premierminister Mark Rutte har ringet til dronningen og prinsens hustru, prinsesse Mabel, for at fortælle dem, at hele Holland føler med den kongelige familie i denne svære tid, fyldt med bekymringer og sorg.
Det rapporterer rigsinformationstjenesten RVD, som også har udsendt en erklæring fra selve kongefamilien:
- Hans kongelige højhed prins Frisos familie har brug for al den plads, der er nødvendig for at lære at finde sig til rette med prins Frisos sundhedstilstand og indrette deres liv derefter, lyder det i erklæringen, som slutter med en appel:
- Derfor beder familien medierne om at respektere den nødvendige privatsfære.
Samme appel kommer også fra premierministeren, som understreger, at familien uforstyrret bør bearbejde de dårlige nyheder, lægerne fredag har overbragt dem.
Samtidig fortæller Mark Rutte, at dronningen og hendes familie er meget rørt over de utallige reaktioner og sympatitilkendegivelser siden ulykken, hvor prinsen lå begravet under 40 centimeter sne i 20 minutter, inden han blev fundet og genoplivet.
På de hollandske netmedier udtrykker utallige brugere medfølelse med prinsen og hans familie, der også har fået mange hilsener fra parlaments- og regeringsmedlemmer på diverse sociale internetmedier.
- Skrækkelige nyheder om prins Friso, PVV føler intenst med den kongelige familie og ønsker dem stor styrke i denne vanskelige tid, skriver den højrenationalistiske formand for Frihedspartiet PVV, Geert Wilders, på Twitter.
Imens har dronning Beatrix forlænget sit ophold i Østrig med en uge. Sammen med sin svigerdatter var hun fredag igen ved sin søns sygeseng.
