Derfor bliver Sass Larsen ikke minister
Artikel om rockerrelation koster socialdemokraternes politiske ordfører en kommende ministerpost.


 Det er angiveligt artiklen "Sass i skidt selskab", som BT bragte den 14. juli 2011, der har sat en stopper for Socialdemokraternes politiske ordfører, Henrik Sass Larsens drøm om at blive minister.
Artiklen beskriver, hvordan Henrik Sass Larsen har haft kontakt med et ledende medlem af rockergruppen Bandidos.
 På baggrund af artiklen og det tilhørende billede, der bekræfter, at mødet har fundet sted, har Henrik Sass Larsen fået problemer med at blive sikkerhedsgodkendt, og derfor trækker han sig som ministerkandidat.
På billedet ses en samtale mellem tidligere formand for socialdemokraterne i Køge Tommy Kamp, Henrik Sass Larsen og Bandidosrockeren Torben Ohlsen Jensen.
Henrik Sass Larsen indrømmer at have haft kontakt med rockeren på et værtshus i Køge i maj 2011. Det drejer sig om den 53-årige voldsdømte Torben Ohlsen Jensen, der er ledende Bandidos-medlem.
Torben Ohlsen Jensen tilhører ifølge artiklen i B.T. Bandidos-afdelingen "Coast Town" og er såkaldt "sergent at arms". Det er et job, der ifølge politiet, gør ham til en slags krigsminister for Bandidos-afdelingen i Køge.
Mødet på værtshuset Hugo's Kælder i Køge varede 20-30 minutter, hvor de to, ifølge Torben Ohlsen Jensen, drøftede rockerens problemer med samværsret til sin søn.
Rockeren havde mistet samværsretten med sin otteårige søn, fordi han havde truet sønnens mor og mormor på livet, fremgår det af artiklen.
 Ifølge Henrik Sass Larsen mødtes de kun den ene gang. Siden har Torben Ohlsen Jensen kun henvendt sig telefonisk en enkelt gang.
Den sporadiske kontakt, som Henrik Sass Larsen selv benævner det, er dog nok til, at han har meddelt Helle Thorning-Schmidt, at han trækker sig som ministerkandidat.
- Jeg har taget Henrik Sass Larsens beslutning til efterretning. Det er en klog beslutning. Men jeg skal ikke lægge skjul på, at jeg er oprigtigt ked af det, siger Socialdemokraternes formand, Helle Thorning-Schmidt, i en skriftlig kommentar.
