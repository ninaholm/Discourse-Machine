DF ser positivt på Løkkes arbejdsprogram for efteråret
Løkkes fokus på flere betjente, bedre sundhed og vækst i provinsen er rigtig set, mener Dansk Folkeparti.


 Ved næste valg vil statsminister Lars Løkke Rasmussen (V) måles på, om han har forbedret kernevelfærden i forhold til, da Helle Thorning-Schmidt var statsminister.
Det var en af meldingerne på Venstres sommergruppemøde, og det bliver positivt modtaget af blå bloks største parti, Dansk Folkeparti.
Finansordfører René Christensen (DF) er bekymret for, hvad regeringens kasseeftersyn vil vise forud for forhandlingerne om finansloven, men han glæder sig over flere af de emner, som Løkke vil prioritere i efteråret:
- Det er positivt for os, at statsministeren på sommergruppemødet siger, at kernevelfærden og særligt sundhed står på regeringens prioriteringsliste. Det står bestemt også på vores liste. Statsministeren nævner også tryghed, og det vil vi også gerne tale om, siger René Christensen.
Han peger på, at terrorangrebet og den efterfølgende bevogtningsopgave i København har lagt så stort et pres på politiet, at det går ud over almindeligt politiarbejde i provinsen.
- Vi kan selvfølgelig ikke leve med udmeldingerne om, at man som borger i den situation må leve med, at man ikke får efterforsket indbrud. Det nævner statsministeren også som et område, hvor der skal ske noget, siger René Christensen
Spørgsmål: Hvad ligger i, at statsministeren på sommergruppemødet ikke nævner lettelser i topskatten og grundskylden, som Liberal Alliance har ønsket?
- Jeg tror, vi har en klog statsminister, som har kigget ud over Folketingssalen og set, at det vil blive svært at få 90 mandater bag finansloven, hvis han satte skattelettelser øverste på listen, siger René Christensen.
Han tror på, at Dansk Folkeparti kan ende med at lægge stemmer til V-regeringens første finanslov.
- Det tror jeg bestemt, og det er også vores udgangspunkt. Efter de seneste fire år har vi set minusvækst ude i kommunerne. Nu ser vi gerne, at vi får øremærket nogle penge både til sundhed og ældreområdet.
Spørgsmål: Vil I acceptere, hvis Venstre efter kasseeftersynet fastslår, at der ikke er penge til at indfri løfterne om eksempelvis bedre sundhed?
- Vi anerkender altid virkeligheden, man kan ikke andet. Vi har ikke set rapporten fra kasseeftersynet, men vi ved, at der er nogle efterladte regninger blandt andet til integration.
- Vi går til finanslovforhandlinger med nogle ønsker, som selvfølgelig skal finansieres. Der har vi hørt klare signaler fra Venstre og andre, at man kan finansiere det ved at stramme op på asylregler og udviklingsbistand, siger René Christensen.
