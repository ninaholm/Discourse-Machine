EU-kommissærer tror på dankortets overlevelse
Forslag om nye lofter for bankgebyrer for betalingskort bør ikke få betydning for det gebyrfri dankort.


 Det er ifølge EU's konkurrencekommissær, Joaquín Almunia, ingen grund til at lave om på det danske betalingskort, Dankortet, som følge af det forslag til nye regler for kredit- og betalingskort, kommissionen fremlægger onsdag i Bruxelles.
Ifølge forslaget skal der sættes et loft på de såkaldte interchangegebyrer, som bankerne opkræver hos hinanden for brug af kortene. For kreditkort skal loftet være 0,3 procent af varens pris og for betalingskort foreslås et loft på 0,2 procent.
Men det behøver ikke få nogen betydning for Dankortet, der i dag er gebyrfrit, siger kommissær Almunia.
 - Det danske system fungerer rigtig, rigtig godt og bør ikke blive påvirket af det her. Vi introducerer lofter - øvre grænser for de gebyrer, der er tilladt.
- Men dem, der ikke har interchangegebyrer bliver på ingen måde forpligtet til at øge deres gebyrer op til den øvre grænse. I Danmark i særdeleshed fungerer det rigtig godt for alle parter, at der ikke er interchangegebyrer, siger kommissær Almunia.
Kommissær for det indre marked Michel Barnier siger også, at der efter hans opfattelse ikke er grund til at ændre noget i de lande, hvor der i øjeblikket ikke er gebyrer på anvendelsen af betalingskort.
