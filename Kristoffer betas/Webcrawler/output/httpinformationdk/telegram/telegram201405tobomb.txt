To bomber sårer fem personer i thailandsk turistby
Eksplosioner har såret fem mennesker i Thailand. Politiet mener, at muslimske oprørere står bag bomberne.


 To bomber er eksploderet med syv minutters mellemrum i den thailandske turistby Hat Yai, der ligger i det sydlige Thailands Songkhla-provins tæt på grænsen til nabolandet Malaysia.
Fem personer meldes såret, da de to bomber, der var placeret henholdsvis nær et supermarked og en politistation, sprang i luften.
- Eksplosionerne skete cirka syv minutter efter hinanden. Fem mennesker blev såret ved supermarkedet. De er alle ved bevidsthed og kørt på hospitalet. Ingen kom til skade ved den anden eksplosion, siger Krissada Boonrat, der er guvernør i Songkhla-provinsen.
Supermarkedet ligger tæt på en skole, men der er ingen rapporter om tilskadekomne elever.
Politiet mistænker muslimske oprørere for at stå bag angrebet.
- Vi har blokeret alle vigtige veje til byen og tjekker alle, der kommer ind og ud derfra, siger Boonrat.
Thailand er hovedsageligt et buddhistisk land, men dele af det sydlige Thailand har en muslimsk majoritet.
Eksplosionerne sker, dagen før at landets premierminister, Yingluck Shinawatra, modtager sin mulige dom for magtmisbrug.
Bliver Yingluck Shinawatra fundet skyldig og dømt i sagen, risikerer hun at måtte forlade sin post.
Dommen kan kaste Thailand ud i endnu en urolig periode efter seks måneders omfattende demonstrationer mod premierministeren.
Demonstranterne kæmper for at få Yingluck Shinawatra afsat. De mener, at hun er en marionetfigur for den tidligere regeringschef - hendes bror, Thaksin Shinawatra, der lever i eksil.
Yingluck Shinawatra har været premierminister siden 2011. Tidligere premierminister Thaksin Shinawatra blev styrtet ved et militærkup i 2006, og efter sin flugt i eksil blev han idømt to års fængsel in absentia for magtmisbrug og korruption.
