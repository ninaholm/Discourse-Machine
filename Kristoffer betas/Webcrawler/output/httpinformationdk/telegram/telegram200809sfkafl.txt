SF: K aflyser EU-afstemning



  De Konservatives partileder, Lene Espersen, prøver at konkurrere med Dansk Folkeparti om højrenationale borgerlige stemmer med sin skærpede tone overfor EU efter EF-Domstolens Metock-dom om familiesammenføring. Dermed forhindrer hun reelt en afstemning om danske forbehold inden næste folketingsvalg, som det ellers fremgår af regeringsgrundlaget.
 Det siger SF's formand, Villy Søvndal, til Ritzau. Før weekendens konservative landsråd har Lene Espersen bebudet klar kritik af EU, når danske interesser trædes for nær.
 - Det er et strategisk ønske om at tage kampen op med Dansk Folkeparti, når borgerlige vælgere formentlig bliver mere skeptiske overfor EU, siger SF's formand.  
 Dermed følger De Konservative en fælles europæisk tendens. De højrenationale partier er imod EU i Østrig under Jörg Haider, i Frankrig under le Pen og Pia Kjærsgaard i Danmark, mener han.  
