Fagforeninger: Ny sygedagpengereform er ikke fair
Mange vil miste store dele af forsørgelsesgrundlaget med ny sygedagpengereform efter fem måneder, frygter HK


 
	Den nye reform af området for sygedagpenge får ikke pæne ord med på vejen. Ifølge fagforeningen HK risikerer mange syge at ryge over på langt lavere ydelser allerede efter fem måneder, selvom man fortsat er for syg til at arbejde.

	Sygemeldte skal vurderes efter fem måneder, om de kan få deres sygedagpenge forlænget, eller om de skal indgå i et jobafklaringsforløb, hvor de vil få en kontanthjælpslignende ydelse.

	- Det er ikke fair, at man allerede efter fem måneder kan ryge på kontanthjælpslignende ydelse og miste store dele af sit forsørgelsesgrundlag. Økonomiske bekymringer gør ikke folk raske. Tværtimod.

	- Vi ønsker, at alle syge har muligheden for at få sygedagpenge, også under jobafklaringsforløb, siger HK's næstformand, Mette Kindberg, i en pressemeddelelse.

	Samme melding kommer fra pædagogernes fagforening, Bupl. Her frygter hovedkasserer Lasse Bjerg Jørgensen, at aftalen rammer mange pædagoger, der "kæmper med skulderlidelser, ryglidelser, stress og depression".

	- Det er jo ikke alle sammen, der når at blive raske inden for de fem måneder. De ryger så ned på en lavere ydelse og skubbes længere væk fra arbejdsmarkedet, hvis de ikke bliver forlænget, siger Lasse Bjerg Jørgensen.

	- Hvis en pædagog er sygemeldt med en skulderlidelse, fordi man har grebet et barn, som faldt ned fra legepladsen, så bliver pædagogen altså ikke hurtigere rask af at ryge ned på en kontanthjælpsydelse.

	Ingen står dog til at miste deres forsørgelse helt, når de er syge, fordi man fjerner den såkaldte varighedsbegrænsning.

	Det er Mette Kindberg glad for, ligesom hun er tilfreds med, at der er lagt op til hurtigere afklaring i forhold til at få folk tilbage i arbejde.

	- Vi er glade for, at loftet på sygedagpengene nu er væk. Og vi er glade for en hurtig afklaring, for jo længere tid, du er væk fra arbejdet, jo sværere bliver det at komme tilbage.

	- Og vi er også rigtig glade for, at mennesker med livstruende sygdom ikke længere behøver frygte for at miste sygedagpengene, siger Mette Kindberg.

