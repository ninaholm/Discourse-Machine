Eurogruppeformand: Grækerne er meget seriøse
Eurogruppes formand er til møde i EU-Parlamentets økonomiudvalg, hvor han taler om krisen i Grækenland.


 Den græske regering er "meget seriøs", lyder det fra eurogruppens formand og den hollandske finansminister, Jeroen Dijsselbloem, på et møde i EU-Parlamentets økonomiudvalg i Bruxelles.
Han afviser samtidig, at Grækenland angiveligt skulle have afleveret dens liste over reformer for sent.
- Der var ingen forsinkelse.
- Den græske regering var bedt om at aflevere denne første liste mandag, og den kom 23:15 - i det mindste i min indbakke, siger Dijsselbloem.
Deadline for indleveringen af listen med forslag til økonomiske reformer til eurogruppen var mandag klokken 24.
En græsk regeringsembedsmand oplyste ellers til nyhedsbureauet Reuters mandag, at den græske regering først ville aflevere dens liste tirsdag morgen.
Men deadlinen blev overholdt, fastslår Dijsselbloem, som påpeger, at "det er bare en første liste".
- En masse arbejde skal stadig gøres, men vi er besluttet på at få det gjort, siger han.
Eurogruppen blev fredag enige om at forlænge Grækenlands hjælpepakke med fire måneder.
Det skal vinde tid til at forhandle om en helt ny aftale med endnu flere lån, hvor den græske regering vil forsøge at levere på sine valgløfter om mere lempelige besparelser.
Som en del af aftalen skulle den græske regering aflevere en første liste over de politiske reformer og indgreb, den planlægger at gennemføre som led i det næste hjælpeprogram.
