Internationalt krav om syrisk undskyldning
Syrien bør komme med en officiel undskyldning for angrebet mod en tyrkisk landsby, lyder internationalt krav.


 Fra flere sider lyder nu skarpe fordømmelser af Syriens angreb på en tyrkisk landsby, der kostede mindst fem mennesker livet.
Frankrigs udenrigsminister, Laurent Fabius, betegner angrebet som en "alvorlig trussel mod den globale sikkerhed og fred", og han opfordrer til "et øjeblikkeligt stop for sådanne handlinger".
- Det internationale samfund kan ikke acceptere, at det syriske regime fortsætter med sådanne voldelige handlinger både på eget territorium og uden for landets grænser, siger ministeren.
Flere mortergranater blev onsdag affyret fra Syrien og slog ned i en tyrkisk landsby, hvor fem mennesker, heriblandt en mor og hendes tre børn, blev dræbt.
Efterfølgende gennemførte Tyrkiet en gengældelsesaktion med en række angreb mod syriske militærposter.
Flere lande kræver, at FN's Sikkerhedsråd fordømmer de syriske angreb, og Tysklands udenrigsminister, Guido Westerwelle, advarer mod, at situationen kommer ud af kontrol.
- Det er nu et spørgsmål om nedtrapning, siger han.
Rusland opfordrer Syrien til at gøre det klart, at angrebet mod Tyrkiet var en fejltagelse, som ikke vil blive gentaget.
- De syriske myndigheder har forsikret os om, det var et tragisk uheld, og at det ikke vil gentage sig, siger den russiske udenrigsminister, Sergej Lavrov.
- Vi finder det helt afgørende, at Damaskus også siger dette offentligt, lyder opfordringen fra Lavrov, der samtidig beder Tyrkiet indstille sin gengældelsesaktionen.
Også i EU er man bekymret over de voksende spændinger mellem Syrien og Tyrkiet.
EU's udenrigschef, Catherine Ashton, fordømmer "på det skarpeste" det syriske angreb på den tyrkiske landsby og beder begge parter om at dæmpe aggressionerne.
