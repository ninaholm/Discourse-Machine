FOA: Plads til forbedringer for de mindste
Tilstandene i københavnske vuggestuer bør aftvinge grundig debat om vilkårene for børnene, mener FOA.


 Kritikken af de københavnske vuggestuer er hård, men nødvendig, skriver FOA i en pressemeddelelse. Selvom kritikken er hård, er fagforeningen glad for en debat om de vilkår, der bliver budt børn i vuggestuerne.
Det siger Jacob Sølvhøj, der er formand for FOA's pædagogiske sektor.
- Jeg tror, vi har brug for en grundig og nuanceret debat om de vilkår, vi byder børnene i vores dagtilbud. Der er, som Ole Henrik Hansen beskriver det, brug for at diskutere, hvordan vores dagtilbud ledes og organiseres bedst muligt, siger Jacob Sølvhøj.
Debatten er begyndt, efter at ph.d.-stipendiat Ole Henrik Hansen har offentliggjort forskning, der viser, at små børn ned til 10-måneder i høj grad bliver overladt til sig selv og mødt af afvisning og ligegyldighed fra pædagogernes side.
Derfor mener Jacob Sølvhøj, at debatten er nødvendig. Han frygter, at omsorgsbegrebet er gledet alt for langt i baggrunden i en pædagogisk debat, der har "et massivt og næsten ensidigt fokus på læring".
- Ole Henrik Hansens kritik af vuggestuerne er så hård, at man et sekund kunne fristes til at møde den med paraderne oppe, siger Jacob Sølvhøj, der dog mener, at sagen er alt for alvorlig til blot at afvise kritikken.
Ifølge Ole Henrik Hansen er det ikke antallet af pædagoger, der er afgørende for den kvalitet, der findes i vuggestuer og børnehaver. Det er FOA enig i, men effekten af års besparelser på området må heller ikke undervurderes.
- Der er ingen tvivl om, at det er afgørende, hvordan de enkelte institutioner bliver ledet og organiseret. Men der er heller ikke tvivl om, at antallet af pædagoger spiller ind, når vi kigger på kvaliteten i daginstitutionerne, siger Jacob Sølvhøj og fortsætter:
- Der er derfor behov for at diskutere sammenhængen mellem omsorg og nomineringsniveau. Den debat synes jeg ikke, vi skal fritage politikerne for, siger han.
