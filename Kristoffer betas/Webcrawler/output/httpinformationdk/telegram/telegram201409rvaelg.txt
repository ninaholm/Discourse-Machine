R: Vælgerne skal lige lære Østergaard at kende
Radikale Venstre går 1,5 procentpoint tilbage i den første Voxmeter-måling siden partilederskiftet.


 Når vælgerne har lært Radikale Venstres nye politiske leder, Morten Østergaard, bedre at kende, så er vælgerne ikke i tvivl om, at partiet ikke har forandret sig efter Østergaard tog over fra Margrethe Vestager.
Sådan lyder meldingen fra partiets gruppenæstformand, Andreas Steenberg, oven på den første Voxmetermåling for Ritzau efter partilederskiftet, der sender partiet ned fra 8,9 procent af stemmerne til 7,4 procent.
- Margrethe Vestager har været en stor personlighed for Radikale Venstre, og Morten Østergaard skal jo udfylde de sko, og det er jeg sikker på, han vil gøre. Når folk lærer ham lige så godt at kende, som jeg gør, så er jeg overbevist om, at vælgerne kommer tilbage igen, siger han til Ritzau.
Målingen er baseret på 1035 telefoninterview mellem 1. og 7. september, hvor deltagerne er blevet spurgt om, hvem de vil stemme på, hvis der var folketingsvalg i morgen.
Mens Radikale Venstres går tilbage, så stiger tilslutningen med 1,9 procent hos Venstre. Man kan ikke være sikker på, at Venstres øgede popularitet skyldes, at de har overtaget de radikale vælgere.
Ifølge valgforsker Robert Klemmensen fra Syddansk Universitet kan det dog sagtens være tidligere radikale vælgere, der nu frygter, at partiet vil føre en mere venstreorienteret økonomisk politik.
Det argument for at skifte parti holder ikke, mener Andreas Steenberg.
- Jeg kan ikke forstå den tanke. Vores politik ligger fast, og Morten har for eksempel allerede været ude at sige, at på dagpengeområdet står vi fast.
- Så man kan være helt sikker på, at Radikale Venstre fortsat er et økonomisk ansvarligt parti, der også tager ansvar for de allersvageste og for natur, miljø og klima, siger Andreas Steenberg.
Ved folketingsvalget i september 2011 fik Radikale Venstre 9,5 procent af stemmerne, hvilket giver dem 17 mandater. De 7,4 procent i Voxmeter-målingen rækker til 13 mandater.
