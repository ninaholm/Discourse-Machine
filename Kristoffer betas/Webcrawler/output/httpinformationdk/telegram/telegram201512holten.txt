Holten om exit fra London: Børnene skal gå i dansk skole
Den danske operachef forlader prestigejobbet i den britiske hovedstad efter overvejelser om familie og netværk


 Det er ikke, fordi han har lyst til at stoppe. Men fra marts 2017 bliver det ikke længere den danske Kasper Holten, der skal lede operaen i Covent Garden i London.
Han ønsker nemlig at flytte med familien tilbage til København. Det fortæller han til Ritzau.
- Jeg elsker mit job. Men da jeg flyttede til London, havde jeg ingen børn, og hvis vi blev, skulle min datter starte i skole herovre.
- Så af mange grunde - familie, venner, netværk, bedsteforældre - og måske også en grundlæggende fornemmelse af, hvor skolesystemet passer os bedst og vores temperament, så faldt valget på Danmark.
Men det betyder ikke, at det ikke har været en smertefuld beslutning, siger han. Men det var ikke svært af hensyn til familien.
- Jeg kan ikke selv forestille mig at bo i London, når mine børn går i skole i Danmark. Jeg kender for mange mennesker, som har sagt, at de fortrød ikke at være der, når børnene var små. Det vil jeg ikke risikere.
Kasper Holten har to børn, som er henholdsvis tre år og otte måneder, med koreografen Signe Fabricius.
Hans kontrakt med Royal Opera House (ROH) løber til næste sommer, og han var af bestyrelsen blevet tilbudt en forlængelse i yderligere fem år. Men han takkede nej.
I stedet er det blevet til en syv måneders forlængelse indtil marts 2017, hvor operahuset formodes at have fundet Holtens afløser.
Kasper Holten har været operachef i London siden 2011, og før det var han fra 2000 operachef på Det Kongelige Teater i København. Han har også arbejdet med film. Og det er formentlig et mere frit arbejdsliv, der venter Kasper Holten.
- Først og fremmest skal jeg være operachef i London i 15 måneder endnu, så det er alt for tidligt at gøre boet op. Derefter skal jeg formentlig være freelancer og nyde mere fleksibilitet i mit liv.
- Det er spørgsmål om at have lidt mere kontrol over mit liv. Og gøre det, som jeg har savnet ved at være operachef, nemlig at begynde at beskæftige mig med teater igen, lave en film igen måske også beskæftige mig med andre ting end opera.
- Jeg håber på at få et lidt bredere arbejdsliv, samtidig med at det bliver lidt mere fleksibelt og noget, jeg selv kan kontrollere. For det med at være operachef er noget, der kræver ens fulde opmærksomhed, siger han til Ritzau.
