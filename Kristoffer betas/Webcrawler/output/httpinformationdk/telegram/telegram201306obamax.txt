Obama og Xi: Vi vil kæmpe for klimaet
Der skal gøres noget ved klimaet, mener Barack Obama og Xi Jinping, som har aftalt en fælles indsats.


 Klodens klima var blandt de diskuterede emner på andendagen for topmødet mellem Kina og USA, og den amerikanske præsident, Barack Obama, og hans kinesiske modpart, Xi Jinping, har indgået en aftale.
De to store lande har aftalt, at de vil gå i fælles front for at bekæmpe klimaændringerne.
Specielt vil de arbejde på at nedbringe stoffer med carbon-flour-bindinger og drivhusgasser.
I en fælles udtalelse fra de to præsidenter hedder det, at de to lande har forpligtet sig på at nedbringe produktionen og brugen af gasser, som har stor negativ indflydelse på klimaforandringerne.
Topmødet er det første mellem de to præsidenter, siden Xi Jinping overtog posten i marts.
Mødet har til formål at opbygge et godt forhold mellem lederne af verdens to største økonomier, og Xi Jinping valgte fredag at invitere Obama til et lignende topmøde i Kina.
Det to dage lange topmøde under Californiens brændende sol har en underliggende dagsorden:
Er de to lande klar til et varigt samarbejde, eller vil Kinas fortsatte opstigen både økonomisk og militært på et tidspunkt bringe landet på konfrontationskurs med den mangeårige supermagt USA.
