Yes til engelsk, nein og non til resten



 Stadig flere danskere finder det overflødigt at lære andre fremmedsprog end engelsk.
 Holdningen vækker bekymring, bl.a. hos Dansk Industri (DI), der i marts er med til at lancere et såkaldt netværk for sproglige kompetencer.
 - Specielt de unge stiller sig tilfredse med, at de kan rejse verden rundt som turister og klare sig med et engelsk, der ikke engang behøver at være perfekt. Men når de få år senere sidder med en tysk forretningsforbindelse og kæmper for en millionordre, finder de pludselig ud af, at forhandlingerne var gledet nemmere, hvis de kunne tysk.
 Det siger Charlotte Rønhof, forskningspolitisk chef hos Dansk Industri. 
 DI gennemførte tidligere i år undersøgelsen "Mere end sprog" blandt sine medlemsvirksomheder. 
 - Det overordnede billede ser helt fint ud lige nu, også når det gælder et sprog som tysk. Men med den manglende interesse, som de unge viser for andre sprog end engelsk, kan der være god grund til skepsis, hvis vi kigger nogle år ud i fremtiden, tilføjer hun.
