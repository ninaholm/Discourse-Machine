Egyptere stormer forhadt hovedkvarter
Uroen bryder igen ud i lys lue i Egypten. Vrede demonstranter har angrebet sikkerhedsstyrkernes hovedkvarter.


 En rasende menneskemængde har forsøgt at storme hovedkvarteret for statens sikkerhedsstyrker i den egyptiske storby Alexandria.
Det rapporterer flere internationale medier.
Hundredvis af demonstranter gik til angreb på bygningen, fordi officererne indendørs angiveligt var i færd at ødelægge vitale dokumenter, skriver BBC.
På de nederste etager tørnede den ophidsede menneskeflok sammen med politimænd, som affyrede skud ind i mængden, lyder det.
Tre personer blev såret, men ifølge oplysningerne hidtil lader det ikke til, at nogen blev dræbt.
Demonstranterne fortrak fra stedet, da soldater fra hæren ankom til bygningen.
Befolkningen beskylder de forhadte sikkerhedsstyrker for at stå bag alvorlige brud på menneskerettighederne. De kræver, at det statslige sikkerhedsagentur bliver opløst.
Tidligere på fredagen lovede landets kommende premierminister, Essam Sharaf, at han var forpligtet til at lytte til befolkningens råb om forandringer.
- Jeg ved, I har mange ønsker og krav. Jeg og regeringen arbejder på at løse dem. Men vi står over for mange problemer, sagde han i en tale til titusinder af tilhængere.
Siden den tidligere præsident Hosni Mubarak blev sat fra magten for knap en måned siden, er tusinder mødt op hver fredag efter fredagsbønnen for at minde om demonstranternes krav om forbedringer og demokrati og for at opretholde presset på den militære regering, der overtog magten i Egypten efter Mubarak.
