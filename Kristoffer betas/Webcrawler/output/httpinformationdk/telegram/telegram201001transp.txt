Transportminister vil se på nøgenskannere



 Transportminister Lars Barfoed (K) er åben for at indføre kropsskannere på prøve i danske lufthavne. Han har bedt Statens Luftfartsvæsen fremlægge en redegørelse for kropsskannere, der testes i lufthavne i Storbritannien og Holland.
- Jeg er positiv, men nu må vi først have set på de udenlandske erfaringer og om de sundhedsmæssige konsekvenser. Det er jo et voldsomt indgreb, at man kan se gennem tøjet på folk. Når jeg har redegørelsen, så vil vi behandle politisk, om 
Danmark skal med i forsøgsordningen, siger transportministeren til B.T.
 Sikkerhedschef Johnnie Müller, Copenhagen Airport, ser positivt på kropsskannere.
 - Vi vil meget gerne være med til at teste denne teknologi. Den skanner, som de bruger i Holland, viser kun konturerne af en person og altså ikke folks private områder - lige som om, det er en tegneseriefigur. Så vi er klar, hvis politikerne, myndighederne og flyselskaberne lader os indføre den her skanner, siger han.
