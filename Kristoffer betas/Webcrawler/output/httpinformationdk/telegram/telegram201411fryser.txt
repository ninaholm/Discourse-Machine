De fryser i USA: Frost i alle 50 delstater
Snefaldet er tæt på at sætte 24-timers rekord nogle steder i USA, hvor vinterkulden er kommet tidligt.


 Mens temperaturerne er efterårsagtige og højere end sædvanligt i Nordeuropa, har amerikanerne fået brug for huer og handsker i alle 50 delstater fra New York over Florida til Hawaii.
Temperaturerne over hele landet var tirsdag morgen på frysepunktet eller derunder ifølge det føderale meteorologiske institut, NWS, og i den østlige stat New York har det kolde vejr kostet fire mennesker livet.
Ifølge vejrtjenesten weather.com er minusgraderne på Stillehavsøen begrænset til "toppen af øens vulkaner".
Tirsdag morgen var den koldeste i november i USA siden 1976, og den aktuelle, massive kulde er usædvanlig så tidligt på vinteren.
I dele af staten New York ligger 1,5 meter sne, og de hvide fnug falder fortsat. Delstaten meddeler, at fire mennesker har mistet livet i det kolde vintervejr.
Nogle steder falder 13 centimeter sne i timen, og de tunge skyer har været tæt på at sætte rekord for største snefald over en 24-timers periode. Den aktuelle rekord er 193 centimeter på et døgn ifølge NWS.
Guvernøren i delstaten New York har erklæret undtagelsestilstand i nogle egne, og nationalgarden er indsat til at hjælpe i områder med nødstedte.
