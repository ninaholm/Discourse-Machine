Mange døde efter angreb i Iran



 Et angreb på medlemmer af Irans revolutionsgarde har kostet op mod 20 mennesker livet. Det oplyser flere medier. Der er indtil videre ingen oplysninger om, hvordan sikkerhedsstyrkerne blev angrebet, men officielle iranske medier taler om et terrorangreb. Op mod 60 mennesker menes at være såret som følge af angrebet mod højtstående officerer.
 - Adskillige officerer er dræbt ved et terrorangreb, rapporter iranske medier.
 Blandt de dræbte menes at være lederen af revolutionsgardens landstyrker, general Nourali Shoushtari og chefen for Sistan-Baluchestanprovinsen. 
 Angrebet skete i den sydøstlige provins, der grænser op mod både Afghanistan og Pakistan. I netop det område er der ofte voldsomme sammenstød mellem landets sikkerhedsstyrker, sunnimuslimske oprørere og narkosmuglere.
