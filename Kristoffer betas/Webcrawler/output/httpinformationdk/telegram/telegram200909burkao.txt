Burka-øretæve til De Konservative



 Den seneste måneds ballade om burkaen har givet en vælger-øretæve til De Konservative. Det vurderer politisk kommentator Hans Engell.
 En ny meningsmåling foretaget af Catinét Research for Ritzau giver kun De Konservative 9,5 procent af stemmerne, hvis der var valg i morgen - et fald på 1,3 procentpoint i forhold til en måling for en måned siden. Regeringspartneren Venstre er gået to procentpoint frem. 
 - Målingen kommer efter en periode, hvor De Konservative har haft landsråd og kommet med forskellige udmeldinger. Oven i har de fået en kold burkaafvaskning - de tabte hele sagen om burkaforbuddet på gulvet, siger Hans Engell.
 De Radikale står i samme måling til en fremgang på et procentpoint. Det er en belønning for, at de står fast.
 - De Radikale står ene, men stærke. Selv om fremgangen ikke er markant, er den et udtryk for, at De Radikale belønnes for at stå fast på, at de vil tages alvorligt og have indflydelse på politikken i en S-SF-regering, siger Hans Engell.
 17 procent af vælgerne i målingen er i tvivl om, hvor de skal sætte krydset. Hans Engell mener, at det er over normalen, at næsten hver femte ikke ved, hvilket parti de vil stemme på.
- Det er fire-fem procent over det normale niveau, og det skyldes meget flimmer for tiden. Vælgerne er usikre på VKO-samarbejdet, men også på alternativet, siger Hans Engell med henvisning til en S-SF-regering ledet af Helle Thorning-Schmidt.
