Novo: Test af ny medicin begynder inden nytår
Diabetes-midlet Tresiba skal testes yderligere, siger Novo og melder om svagt skuffende resultat for Victoza.


 Den danske medicinalgigant Novo Nordisk er klar til at begynde det påkrævede nye hjertekar-studie med diabetes-midlet Tresiba. Det skriver selskabet i torsdagens halvårsregnskab.
USA's lægemiddelmyndighed, FDA, har krævet yderligere hjertekar-studier af lægemidlet, hvis det skal tillades på det amerikanske marked. Og det studie har altså nu fået grønt lys, skriver Novo Nordisk:
- I USA har Novo Nordisk modtaget tilbagemelding fra FDA vedrørende den kliniske forsøgsprotokol for hjertekar-studiet af Tresiba, som bekræfter de tidligere meddelte forventninger omkring studiedesignet, lyder det.
- Med baggrund i tilbagemeldingen fra FDA i USA på tilrettelæggelsen af hjertekar-studiet for Tresiba forventer vi nu at påbegynde studiet inden årets udgang, fastslår medicinalkoncernen.
Resultater fra studiet ventes at være i hus to til tre år efter, at studiet sættes i gang.
Novo Nordisk vil desuden forsøge at få Tresiba lanceret på det kinesiske marked.
Medicinalkoncernen præsenterer torsdag et stærkt halvårsregnskab, som viser, at Novo Nordisk kom ud af første halvår med et overskud på 16,45 milliarder kroner før skat.
Det er en stigning på 27 procent i forhold til koncernens resultat på 13 milliarder kroner i første halvår 2012.
Selvom Novos primære forretningsområde, diabetesbehandling, overordnet udviklede sig nogenlunde som ventet i andet kvartal, fremgår det dog af regnskabet, at salget af lægemidlet Victoza - trods stor fremgang - udviklede sig dårligere end ventet.
Omsætningen for Novos diabetesforretning landede på 16,6 milliarder kroner i andet kvartal mod 15 milliarder kroner i samme periode sidste år.
Af omsætningen stod Victoza for et salg på 2,877 milliarder kroner mod 2,293 milliarder kroner i andet kvartal 2012. Analytikerne havde dog estimeret et endnu højere salg af Victoza på 2,968 milliarder kroner.
Salget af de såkaldte moderne insuliner, der blandt andet omfatter Novos bedst sælgende produkt, Novorapid, løb op i 9,626 milliarder kroner eller 1,013 milliarder kroner mere end de 8,613 milliarder kroner, der blev omsat for i andet kvartal 2012.
