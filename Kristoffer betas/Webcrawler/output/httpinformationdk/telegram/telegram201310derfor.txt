Derfor er Løkkes klimaorganisation i modvind
Udviklingsminister Christian Friis Bach vil have sikkerhed for, at alt er i orden i klimaorganisationen GGGI.


 
	Klimaorganisationen Global Green Growth Institute (GGGI) er kommet i modvind, efter at det er kommet frem, at organisationen har misbrugt offentlige sydkoreanske midler.

	Her er et hurtigt overblik over sagen:

	* Maj 2012: Venstres formand, Lars Løkke Rasmussen, udnævnes officielt til bestyrelsesformand for den internationale klimaorganisation GGGI.

	* GGGI modtager 90 millioner danske skattekroner, der blandt andet skal gå til at fremme grøn vækst i fattige lande.

	* Torsdag kom det frem, at organisationen for et år siden blev afsløret af den sydkoreanske rigsrevision for omfattende korruption og misbrug af offentlige midler.

	* Det sydkoreanske Board of Audit and Inspection udkom med sin kritik i november 2012, mens Lars Løkke Rasmussen var formand for GGGI.

	* Anklagerne omhandler efter alt at dømme perioden før Løkkes udnævnelse i maj 2012.

	* Udviklingsminister Christian Friis Bach siger i en skriftlig kommentar, at han "ikke (har red.) haft kendskab til misbrug af danske udviklingsmidler".

	* Han har taget initiativ til at den sydkoreanske revisionsrapport offentliggøres, og han har bedt om en "grundig redegørelse, der også vil blive tilsendt Rigsrevisionen".

	* Organisationen GGGI er kommet i danske mediers søgelys, efter at Lars Løkke Rasmussen på 15 rejser har brugt over en million kroner, hvilket har udløst voksende kritik.

	* Derfor har Lars Løkke Rasmussen indvilliget i at fremlægge "alle oplysninger om mine møde-, rejse- og opholdsomkostninger". Det sker søndag den 20. oktober.

