S ønsker højere erstatninger til voldsofre



 Ofre for vold kan se frem til væsentligt højere økonomiske erstatninger sammenlignet med i dag. Socialdemokraterne er klar med et nyt forslag, der firedobler erstatningerne til ofre for vold og voldtægt samt sexmisbrugte børn. Det skriver Berlingske Tidende. 
 - Voldsofre risikerer at miste deres arbejdsevne og eksistensgrundlag, men får alligevel kun en meget lille erstatning. 75.000 kroner for fuldbyrdet voldtægt. Den erstatning er pinlig og skal mindst op på 300.000 kroner, siger retsordfører Karen Hækkerup (S). 
 Hun er fortørnet over, at de nuværende erstatningsregler i visse tilfælde giver færre penge til voldsofre end til ofre for andre forbrydelser. Pengene til de højere erstatninger skal ifølge Hækkerup komme fra både staten og voldsforbryderen.  
 - Der må bare ikke ske det, at gerningsmanden skal betale hele regningen, for når det så viser sig, at han ingen penge har, så bliver offeret jo snydt, siger hun. 
 Både Venstre og de Konservative udtaler sig i positive vendinger om flere penge til voldsofre, og dermed tegner der sig et politisk flertal.  
Sekretariatsleder Jørn Hougaard fra Foreningen Hjælp Voldsofre er glad for forslaget. Ikke mindst fordi voldsofre ofte ender med at måtte sygemelde sig fra jobbet i en kortere eller længere periode. 
