FN afsiger dom om Kosovos uafhængighed
Den internationale domstol i Haag giver torsdag sin mening til kende om Kosovos selvstændighed. Dommen kan dog nemt tilsidesættes.


 FN's internationale domstol skal torsdag afgøre lovligheden af Kosovos uafhængighedserklæring, der løsrev enklaven fra Serbien i 2008.
Retten skal læse dommen, der ikke er bindende, op klokken 15 ved fredspaladset i Haag.
Albanere, som udgør størstedelen af Kosovos befolkning, har ikke givet tegn på, at de vil forhandle områdets uafhængighed. 
Serbiens udenrigsminister, Vuk Jeremic, sagde onsdag, at parterne skal finde en "kompromisløsning på Kosovos fremtidige status".
Kosovo er blevet optaget som selvstændigt medlem af både den internationale valutafond IMF og Verdensbanken.
Kosovos premierminister, Hashim Thaci, havde onsdag møde med USA's vicepræsident, Joe Biden. Amerikanerne støtter landets selvstændighed.
Biden bekræftede endnu engang "USA's fulde støtte til et selvstændigt, demokratisk, helt og multietnisk Kosovo, hvis fremtid ligger fast inden for europæiske og euro-atlantiske institutioner". 
