FN's klimachef takker af med bredside
Topmødet i København levede ikke op til forventningerne. Men på næste klimamøde i Mexico december skal ministrene levere resultater, siger afgående klimachef.


 - Vi fik det gule kort i København. Og dommerens hånd vil række ud efter det røde kort, hvis vi ikke når resultater i Cancún (i december).
Sådan lyder afskedssalutten fra FN's afgående klimachef, hollænderen Yvo de Boer, der forlader sin post efter denne uges forhandlinger i Bonn. 
I en tale til delegerede fra hele verden understreger han onsdag, at de rige landes nuværende løfter om at skære i udledningen af drivhusgasser er utilstrækkelige. De vil ikke føre til de CO2-reduktioner på 25-40 procent i forhold til 1990, som FN's klimapanel anser for nødvendige.
- Døren er hastigt ved at lukke sig i forhold til at nå målet om en maksimal temperaturstigning på 1,5 grader, og også målet om højst to grader er i fare, siger Yvo de Boer, som de seneste fire år har været leder af FN's klimasekretariat i Bonn.
Han advarer om, at ønsket om en ny juridisk bindende klimaaftale ikke bør medføre alt for skrappe strafferegler over for de lande, der ikke opfylder deres klimamål.
- Juridisk bindende betyder noget forskelligt for forskellige mennesker. Alt for rigide sanktioner fører snarere til, at landene bliver forsigtige end modige, siger Yvo de Boer. 
Han opfordrer til, at forhandlerne i fremtiden adskiller tekniske spørgsmål fra politiske, når verdens lande samles til klimamøder. Og så slår han til lyd for, at Vesten i langt højere grad bruger grønne skatter til at nå de politiske mål.
I dag anvendes dette instrument kun drypvist i de rige lande og får slet ikke den virkning, et effektivt system med grøn beskatning ville have, mener Yvo de Boer.
Hans efterfølger på posten, Christiana Figueres Olsen fra Costa Rica, fastslår i en hyldest til forgængeren, at de Boer har sat sig så store fodspor i spidsen for klimasekretariatet, at de bliver svære at udfylde.  
