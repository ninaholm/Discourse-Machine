EU vil granske dansk grænsekontrol
EU sætter den danske grænsekontrol under lup. Tysklands justitsminister kræver, at EU undersøger lovligheden.


 EU-Kommissionen vil granske den ny danske grænsekontrol, siger talskvinde for EU's kommissær for indre anliggender, Cecilia Malmström.
- Vi er selvfølgelig nødt til at vide, hvordan de danske myndigheder har tænkt sig at gennemføre kontrollen, så vi kan vurdere, om kontrollen er i overensstemmelse med EU's regler om fri bevægelighed, siger talskvinden Michele Cercone.
EU-Kommissionen bekræfter, at det har modtaget et brev fra Danmark om grænsekontrollens indhold, og at Danmark har forsikret Kommissionen om, at Schengenaftalen ikke vil blive brudt. Brevets indhold bliver nu undersøgt.
EU-Kommissionens formand, José Manuel Barroso, har tidligere i et brev til statsminister Lars Løkke Rasmussen (V) udtrykt "alvorlig bekymring" over aftalen, der indføres for at bremse den internationale kriminalitet.
Også Tysklands justitsminister, Sabine Leutheusser-Schnarrenberger, kritiserer Danmark skarpt og kræver, at EU undersøger, om Danmarks ny grænsekontrol er i overensstemmelse med EU's love.
- Jeg forventer, at EU-Kommissionen som vogter af EU's traktater undersøger, om den danske beslutning er i overensstemmelse med europæisk lovgivning, siger hun til Hamburger Abendblatt i en kommentar, der bliver bragt i bladet lørdag.
Aftalen, som VK-regeringen har indgået med Dansk Folkeparti og Kristendemokraterne, indebærer, at der på grænseovergangen på motorvejen sættes et nyt kontrolanlæg op.
Hastigheden for køretøjer fra Tyskland til Danmark skal sænkes.
Aftalen om grænsekontrollen har i den seneste måned ført til, at EU har rejst tvivl om, hvorvidt den strider mod EU's regler om fri bevægelighed og Schengen-samarbejdet om åbne grænser.
På et tidspunkt gik de diplomatiske bølger mellem Danmark og nabolandene så højt, at udenrigsminister Lene Espersen (K) måtte tage på charmeoffensiv for at berolige sine kolleger i Berlin, Stockholm og Bruxelles.
Grænseaftalen var Dansk Folkepartis pris for at skære i efterlønnen.
