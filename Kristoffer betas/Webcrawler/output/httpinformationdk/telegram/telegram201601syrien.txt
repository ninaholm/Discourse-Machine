Syriens hær og venner indtager oprørsbase i bjergområde
Med hjælp fra en regeringstro milits har de syriske styrker genvundet Salma og bjergtoppe i nærheden.


 Den syriske regeringshær har indtaget og "vundet fuld kontrol" over en oprørsbase i landsbyen Salma, rapporterer syrisk stats-tv tirsdag eftermiddag.
Salma ligger i provinsen Latakia, hvor også russiske kampfly ifølge de jævnlige meldinger fra Moskva har kastet bomber.
Byen er generobret med støtte fra en regeringstro milits. Regeringsstyrkerne har også vundet kontrol over bjergtoppe rundt om byen.
Soldaterne er i færd med at finkæmme området for miner, som ifølge syrisk stats-tv "kan være efterladt af terrorgrupper i bygninger, på gader og pladser i byen".
Erobringen af Salma er en vigtig sejr for præsident Bashar al-Assads styrker, som længe har været låst i en stillingskrig mod oprørerne i provinsen.
Landsbyen har været bastion for oprørsgrupper siden 2012.
Blandt andet den al-Qaeda-knyttede gruppe Nusrafronten har godt tag i det bjergrige område i det nordlige Latakia.
Rusland står bag flere end 120 bombeangreb de seneste to døgn til støtte for offensiven ved Salma, oplyser Syriens Observatorium for Menneskerettigheder, der er en observatørgruppe med base i Storbritannien med mange kilder i Syrien.
De russiske kampflys bombetogter møder skarp kritik både fra den syriske opposition og fra menneskerettighedsgrupper. De beskylder russerne for at beskyde civile mål.
