Formodet krigsforbryder er død, 98 år
Ungareren Laszlo Csatari, der var anklaget for krigsforbrydelser, er død på et hospital, oplyser hans advokat.


 Den 98-årige ungarer Laszlo Csatari, der er anklaget for at have medvirket til deportation af 12.000 jøder til dødslejre under Anden Verdenskrig, er død på et hospital, oplyser hans advokat.
Csatari, som var anklaget for at have ført tilsyn med jødedeportationer under krigen, havde siddet i husarrest, inden han blev indlagt. Han er på listen over de mest eftersøgte krigsforbrydere ifølge Simon Wiesenthal-centret.
Nazijæger-organisationen har sagt, at Laszlo Csatari var en ungarsk politiofficer, der var ansvarlig for jødeghettoen i byen Kosice, som i dag ligger i Slovakiet 20 kilometer fra den ungarske grænse.
Ifølge centret hjalp Csatari til med at organisere deportationen af omkring 15.700 jøder til Ukraine og den nazistiske udryddelseslejr Auschwitz i Polen mellem 1941 og 1944.
Den tidligere politiofficer "slog jævnligt internerede jøder med sine bare næver og piskede dem med en hundepisk uden særlig grund - uden at skele til deres køn, alder eller helbred, heder det i anklageskriftet mod Csatari.
Den 98-årige mand blev dømt til døden in absentia i 1948 af en domstol, der lå i det daværende Tjekkoslovakiet.
Csatari flygtede til Canada efter Anden Verdenskrigs afslutning, hvor han tilsyneladende levede i al ubemærkethed i omkring 15 år frem til sidste sommer.
18. juli i fjor blev han imidlertid arresteret i Budapest på baggrund af oplysninger fra Simon Wiesenthal-centret.
Ved en høring sidste sommer nægtede Laszlo Csatari sig skyldig i alle de anklager, som var rettet mod ham.
