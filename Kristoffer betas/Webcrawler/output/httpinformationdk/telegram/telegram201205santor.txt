Santorum støtter sin tidligere rival Romney
Den konservative tidligere præsidentkandidat Rick Santorum støtter Republikanernes spidskandidat Mitt Romney.


 Den stærkt religiøse tidligere amerikanske præsidentkandidat Rick Santorum støtter nu Republikanernes spidskandidat Mitt Romney. Det skriver han ifølge amerikanske medier i en e-mail til sine tilhængere.
Under Republikanernes nomineringsvalg kritiserede Santorum ellers Mitt Romney for ikke at være konservativ nok og for ikke at have religiøse spørgsmål højt nok på sin dagsorden.
Rick Santorum, der trak sig ud af kampen om at blive Republikanernes præsidentkandidat i april, lægger stor vægt på, at religion får afgørende indflydelse på politikken.
I e-mailen opfordrer Santorum nu sine vælgere til at stemme på Mitt Romney for at vinde over præsident Barack Obama ved præsidentvalget i november.
Romney og Santorum mødtes kort fredag for at indstille deres verbale krig. Romney sagde ved den lejlighed, at han ikke ventede, at hans tidligere rival officielt ville støtte ham foreløbig.
Under nomineringsvalgene fokuserede Santorum ofte på emner som abort og homoseksuelles rettigheder.
Da Santorum trak sig ud af valgkampen den 10. april, nævnte han ikke Romney ved navn.
Ledelsen af Det Republikanske Parti har dog kraftigt opfordret de øvrige Republikanske kandidater til at bakke op om Romney for at vinde over Obama.
Newt Gingrich, der trak sig ud af kampen i sidste uge, har allerede givet sin støtte til Romney.
Kun den yderst liberale Ron Paul udfordrer fortsat Romney i Republikanernes nomineringsvalg, men han er uden chance for at vinde.
