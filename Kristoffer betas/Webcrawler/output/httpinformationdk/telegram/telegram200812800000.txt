800.000 besøgte Nationalmuseet i 2008



 2008 har været et godt år for Nationalmuseet. Publikum nummer 800.000 trådte i dag ind i Nationalmuseets hoveddomicil Prinsens Palæ i København. Det er 175.000 flere end i 2005.
 Bente Karlslunde var gæst nummer 800.000, og det udløste et gavekort og en buket.
 - Jeg er glad for, at Nationalmuseets forskellige afdelinger landet over kan tiltrække så mange. Vi vil meget gerne være hele Danmarks museum og bestræber os på at komme i kontakt med alle dem, der er interesserede i historie og i historier. 800.000 gæster er flot, og jeg er stolt af den indsats fra personalet, som ligger bag, siger museumsdirektør Per Kristian Madsen, som selv overrakte præmien.
 Især Frilandsmuseet under Nationalmuseet er med næsten 300.000 besøgende populært.
