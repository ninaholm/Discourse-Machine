Sarrazin trækker sig efter kontrovers
Det tyske forbundsbankmedlem Thilo Sarrazin har indgivet sin afskedsbegæring efter flere kontroversielle udtalelser om indvandrere.


 Efter stort postyr om udtalelser om indvandring træder Thilo Sarrazin frivilligt tilbage fra sin post som bestyrelsesmedlem i den tyske centralbank.
Det oplyser forbundsbanken i en meddelelse.
Dermed skal forbundspræsident Christian Wulff ikke længere tage stilling til, om Sarrazin skal afskediges i kølvandet på kontroversen om hans udtalelser og en bog om muslimerne i forbundsrepublikken.
Umiddelbart inden meldingen kom, havde en larmende gruppe demonstranter vist deres uenighed med Sarrazin uden for en hal i Potsdam tæt ved Berlin. Mens et stort politiopbud holdt øje med demonstranterne, modtog den omstridte mand stående bifald fra omkring 700 tilhængere inde i hallen - i øvrigt samme sted, som den danske Muhammedtegner Kurt Westergaard dagen inden modtog en pris.
Sarrazin har blandt andet sagt, at arabere og tyrkere i Berlin ikke har anden produktiv funktion end at sælge frugt og grøntsager. I sin bog hævder han desuden, at der findes et særligt "jødisk gen" ligesom han argumenterer for, at indvandring skader ikke kun Tyskland, men hele Europa.
I forvejen havde forbundsbankens bestyrelse enstemmigt besluttet at forsøge at få fjernet Sarrazin. 
