Mange mindreårige flygtninge i Norge forsvinder sporløst
Myndighederne har en teori om, at mange asylansøgere under 18 år vælger at rejse til Sverige.


 Siden nytår er 28 asylansøgere under 18 år forsvundet fra modtagecentre i Norge. Hverken de sociale myndigheder eller politiet har nogen anelse om, hvor de mindreårige personer befinder sig og frygter, at en del af dem havner i et kriminelt miljø eller bliver udnyttet til slavearbejde. Det skriver NRK.
Problemet er ikke nyt. I 2014 forsvandt 41 mindreårige asylansøgere, der på egen hånd var kommet til Norge. I 2015 forvandt 73 rundt om i landet uden at efterlade sig en ny adresse.
Antallet af forsvundne personer bekymrer indvandringsminister Sylvi Listhaug (FrP).
- Det er vigtigt at have overblik over, hvor de er. De kan blive udsat for kriminelle handlinger, eller de kan selv blive kriminelle, siger hun til NRK og tilføjer, at det er vigtigt at myndighederne har det rette "apparat" til at opspore de forsvundne.
Det er frivilligt for asylansøgere i Norge, om de vil bo på et af landets modtagecentre. Og det bliver der ikke ændret på.
- Vi kan ikke låse dem inde, siger ministeren.
Modtagecentrene har pligt til at indrapportere uledsagede mindreårige senest 24 timer, efter at de er forsvundet.
En af myndighedernes teorier er, at mange rejser til Sverige, hvor de kan have slægtninge eller venner.
Ifølge Sylvi Listhaug kom der i fjor 35.000 uledsagede mindreårige asylansøgere til Sverige. Langt flere end i Norge. Ministeren vil nu ifølge NRK have et udvidet samarbejde med nabolandet.
