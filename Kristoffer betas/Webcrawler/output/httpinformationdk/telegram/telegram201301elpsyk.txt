EL: Psykisk syge skal have hjælp til tandlægeregningen
Enhedslisten vil give psykisk syge hjælp til at betale tandregningen ligesom epileptikere og kræftpatienter.


  Psykisk syge skal ikke slås med store regninger til tandlægen, fordi de bliver tørre i munden på grund af bivirkninger ved medicin som psykofarmaka, som de behandles med for deres sygdom.
 Enhedslisten vil ligestille psykisk syge med epileptikere og kræftpatienter, som får hjælp til at betale tandregningen, siger sundhedsordfører Stine Brix.
 - Borgere, som får dårlige tænder som følge af psykofarmaka, skal have ret til gratis tandpleje. Det kan ikke være rigtigt, at vi efterlader denne gruppe med enorme tandlægeregninger, fordi de tager en medicin, som de er nødsaget til at tage, siger hun.

 Sundhedsminister Astrid Krag (SF) har før afvist Enhedslistens forslag, fordi det koster for meget. Hvis hun er på vej til at skifte holdning, er Enhedslisten klar til at hjælpe psykisk syge med regningen hos tandlægen, siger Stine Brix.
 Ifølge Sundhedsstyrelsen kan de fleste patienter med mundtørhed forebygge tandproblemer ved særlige foranstaltninger, som den enkeltes tandlæge kan rådgive om.
 Kommunerne tilbyder mod et mindre beløb omsorgs- og specialtandpleje til psykiske patienter, som ikke kan løse tandproblemerne.
 Hvert år begynder 16.000 danskere behandling med antipsykotisk medicin.
