FBI efterforsker massakre i Californien som terror
Ægtepar bag angreb på socialcenter forsøgte at fjerne deres digitale fodspor, siger FBI.


 FBI behandler angrebet på et socialcenter i Californien, der kostede 14 livet, som en terrorhandling, siger FBI's næstkommanderende i Los Angeles, David Bowdich, på et pressemøde.
Han siger, at det muslimske ægtepar, som udførte angrebet onsdag, havde forsøgt at fjerne deres "digitale fodspor", inden de skred til handing.
- Vi har fundet beviser, som har påvist, at der har været omfattende planlægning, siger Dowdich.
Derfor efterforskes sagen nu som en "terrorhandling", fortæller han.
Det er første gang, at det officielt bekræftes, at forbrydelsen efterforskes som en terrorhandling.
Bowdich oplyser, at der i nærheden af, hvor 27-årige Tashfeen Malik og hendes 28-årige mand, Syed Rizwan Farook, boede i San Bernardino, er fundet to smadrede mobiltelefoner i en skraldespand. Telefonerne har tilhørt ægteparret.
Her er de formentlig smidt for at fjerne parrets "digitale fodspor". De er ved at blive undersøgt af politiet i håb om at finde nye spor, der kan bruges i efterforskningen, siger han.
Tidligere oplyste kilder til CNN og Reuters, at den 27-årige Malik tilsyneladende i et opslag på Facebook har svoret troskab over for Islamisk Stats leder, Abu Bakr al-Baghdadi.
FBI-direktør James Comey oplyste dog på et pressemøde senere, at der ikke er indikationer på, at parret handlede på direkte ordrer fra IS.
Parret åbnede ild under en julefest i et socialcenter for handicappede, hvor den 28-årige Farook arbejdede. 14 blev dræbt og 21 såret.
Både Malik og Farook blev dræbt af politiet efter at være flygtet fra stedet.
Amerikanske kriminalfolk er ved at undersøge Maliks baggrund. Hun var født i Pakistan og havde boet i Saudi-Arabien.
Avisen New York Times skriver, at Farook i 2013 søgte efter en kone på en dating-hjemmeside, og det var sådan, at parret fandt sammen. De blev gift i Saudi-Arabien.
Farook var født i den amerikanske stat Illinois. Begge hans forældre stammede fra Pakistan.
