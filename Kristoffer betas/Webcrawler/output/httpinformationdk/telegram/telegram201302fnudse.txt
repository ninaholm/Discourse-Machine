FN-udsending: Bombe i Damaskus har dræbt 100
FN's særlige udsending, Lakhdar Brahimi, siger, at 100 er dræbt i torsdagens største bombeangreb i Damaskus.


  FN's og Den Arabiske Ligas særlige udsending, Lakhdar Brahimi, kalder fredag den kraftige bilbombe, der torsdag eksploderede i nærheden af hovedkvarteret for det regerende Baath-parti i Syriens hovedstad, Damaskus, for "en krigsforbrydelse".
Samtidig siger han, at omkring 100 personer døde i angrebet. Antallet er en hel del højere end de 61, som hvad syriske aktivister meldte ud torsdag.
Brahimi siger fredag, at han "på det kraftigste fordømmer den barbariske og forfærdelige eksplosion i Damaskus torsdag, der resulterede i omkring 100 døde og 250 sårede civile".
- Intet kan retfærdiggøre sådanne forfærdelige handlinger, som udgør krigsforbrydelser i henhold til international lov, tilføjer han.
Den voldsomme bombning ved Baath-partiets hovedkvarter var det mest dødbringende i Damaskus, siden selvmordsbombere begyndte at rette deres angreb mod hovedstaden for et års tid siden.
Angrebet gjorde - sammen med en række andre bombesprængninger - torsdag til en af de mest blodige dage i Damaskus inden for det seneste år.
Yderligere 22 mennesker blev nemlig torsdag dræbt ved et tilsyneladende koordineret tredobbelt bombeangreb, der havde sikkerhedshovedkvarteret i det nordlige Damaskus-distrikt Barzeh som mål.
Angrebene er i de seneste måneder i tiltagende grad rettet mod regerings- og sikkerhedsbygninger i Damaskus. Mange af angrebene hævdes at være udført af den islamistiske Al-Nusra Front, som FN betegner som en terroristgruppe.
