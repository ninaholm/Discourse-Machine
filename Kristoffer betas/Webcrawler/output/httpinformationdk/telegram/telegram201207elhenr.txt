EL: Henrik Sass er plat
S-gruppeformand, Henrik Sass Larsen, er plat, tordner Enhedslisten efter angreb på partiets hovedbestyrelse.


 Enhedslisten skyder nu tilbage mod Socialdemokraternes gruppeformand, Henrik Sass Larsen, der mandag kalder det forhenværende støtteparti for et ekstremt parti, der får statsbudgettet til at hænge sammen med fantasilliarder.
Og nok så væsentligt understreger Henrik Sass Larsen forud for efterårets finanslovforhandlinger, at det "ikke går" med Enhedslistens magtfulde hovedbestyrelse, hvor der ifølge Sass sidder leninister.
Og den bredside får Enhedslistens fungerende politiske ordfører, Pernille Skipper, til at rette kanonen tilbage mod Henrik Sass.
- Jeg synes, at Henrik Sass er plat, hvis jeg skal være helt ærlig. Og jeg kan ikke forstå, at han mener, at partidemokrati "ikke går", siger Pernille Skipper.
- Jeg er stolt af det demokrati, vi har i Enhedslisten, som rækker ud over Christiansborgs tykke mure. Det kunne Socialdemokraterne måske lære noget af, siger hun.
Knivene mellem regeringen og Enhedslisten blev især slebet efter skattereformen, der i sidste øjeblik blev indgået med den borgerlige opposition, mens Venstres formand, Lars Løkke Rasmussen befandt sig på den anden side af jordkloden.
Herefter slog Enhedslisten hånden af regeringen med ordene om, at den havde "pisset på vælgerne", og nu lancerer partiet også en kampagne, der går til angreb på regeringens kurs.
Pernille Skipper afviser dog Henrik Sass Larsens påstand om, at partiets retorik mod regeringen har været "hadsk".
- Vi har altid kaldt en spade for en spade, og det gør vi fortsat, lyder det kort fra Pernille Skipper.
Hun peger på, at Enhedslistens hovedbestyrelse - der skal sige god for de aftaler, som partiet forhandler hjem på Christiansborg - har givet grønt lys for såvel årets finanslov, energiaftalen og aftalen om kommunal udligning.
