Blachman mister sin gruppe i X Factor
Jean Michel har valgt at trække sig fra duoen med Nicoline Simone af personlige årsager.


 Thomas Blachmans sidste gruppe ude af dette års X Factor. Jean Michel har valgt at trække sig fra duoen med Nicoline Simone af personlige årsager.
Reglerne i X Factor-formatet foreskriver, at hvis en deltager trækker sig fra en gruppe, er hele gruppen ude. Og dermed er Thomas Blachmans sidste gruppe ude af dette års X Factor.
- Jeg har valgt at trække mig fra programmet af private årsager. Det har været en meget vanskelig beslutning at træffe, men jeg er helt afklaret med, at jeg har truffet det rigtige valg.
- Det er helt og holdent min egen beslutning, og den har intet at gøre med hverken Nicoline Simone, Thomas Blachman eller andre personer på X Factor-produktionen.
- Jeg ved, at det vil virke voldsomt, at jeg forlader programmet, men for mig har der ikke været andre muligheder, siger Jean Michel i en pressemeddelelse.
Jean Michel ser tilbage på X Factor som en oplevelse med positive elementer.
- Jeg vil gerne understrege, at X Factor på trods af min pludselige exit har været en fantastisk stor og dejlig oplevelse på mange måder. Jeg vil gerne takke Nicoline Simone for nogle fantastiske stunder på scenen.
- Det har været skønt at lære hende at kende. Jeg holder meget af hende, og jeg er ikke i tvivl om, at hun nok skal komme videre med sin karriere, siger Jean Michel.
Samarbejdet med Thomas Blachman er Jean Michel også taknemmelig for.
- Jeg har nydt samarbejdet med ham rigtig meget, og der findes ikke nogen, der er mere dedikeret til musikken end ham. Det har været en gave at have haft ham som mentor, siger Jean Michel.
Det er blevet besluttet, at ingen af de tilbageværende fire finalister stemmes ud i aftenens udsendelse. Til gengæld tæller alle sms-stemmer med og lægges sammen med stemmerne fra semifinalen på næste fredag.
Først herefter ved vi, hvilke tre finalister der skal optræde til finalen i Boxen i Herning den 23. marts. Anden halvdel af X Factor - X Factor Afgørelsen - udgår, oplyser DR.
