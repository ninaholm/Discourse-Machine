Jagger i Cannes med film om syret album
"Exile on Main Street" er Rolling Stones' mest eksotiske album. Mick Jagger præsenterede onsdag aften i Cannes dokumentarfilm om den narkotiske tilblivelse.


 Rullestenen Mick Jagger fyrede onsdag op under filmfestivalen i Cannes ved at lancere en film om Rolling Stones' vidt berømte album "Exile on Main Street" fra 1972.
Det er en af de mest eksotiske indspilninger, som noget band har gennemført, og helt i pagt med tidsånden med en masse sprut, kokain, heroin og kvinder.
Vildt var det, erkendte Jagger. På filmen kan det blandt andet ses, hvordan en otteårig dreng sidder og ruller joints til bandet.
- Vi var unge, så godt ud og var temmelig dumme, fortalte han publikum, inden Stephen Kijaks dokumentarfilm "Stones in Exile" gled over filmlærredet.
- Nu er vi bare dumme, føjede han til og fik den tætpakkede sal til at juble.
Rolling Stones var i 1971 på flugt fra det britiske skattevæsen, der var klar til at brandbeskatte bandet. Flugten endte i Sydfrankrig i Villefance-Sur Mer, hvor guitaristen Keith Richard havde lejet en pragtvilla. Her gik optagelserne til "Exile on Main Street" i gang i villaens kælder.
Det blev en lang fest, ofte direkte livsfarlig på grund af de store mængder stoffer, som bandet og en strøm af gæster indtog. Arbejdet i kælderen stod på i seks måneder, inden Rolling Stones rykkede teltpælene op og rejse til Californien.
 - Nixon var i Det Hvide Hus, Vietnamkrigen var i gang, og Eddy Merckx vandt Tour de France. Men vi kendte ikke noget til det. Vi var muret inde i en villa i Villefrance for at indspille en plade
"Exile on Main Street" blev i første omgang sablet ned af mange kritikere, men det regnes i dag som noget af det bedste fra Rolling Stones' storhedstid. Autentisk rock, før kommercialisering og management førte musikken i nye retninger. "Exile on Main Street" blev mandag genudgivet i en stærkt lydforbedret udgave.
