K vil stramme greb om hjemløse EU-borgere
Europæiske borgere, der opholder sig i Danmark uden at kunne forsørge sig selv, skal smides ud. De Konservative vil stramme grebet om hjemløse uden dansk pas.


 På baggrund af EU-Kommissionens sag mod Frankrig for at masseudvise romaer, vil De Konservative stramme grebet om udenlandske hjemløse. Også dem, som kommer fra andre EU-lande.
EU-borgere, som ikke kan forsørge sig selv, skal ikke med henvisning til reglerne om fri bevægelighed i EU kunne opholde sig i Danmark, hvis de ikke kan forsørge sig selv. Det siger den konservative integrationsordfører, Naser Khader.
- Det er fint med arbejdskraftens fri bevægelighed, men det skal ikke forstås som de hjemløses eller de sociale problemers fri bevægelighed, siger han.
Allerede i dag er reglerne sådan, at en EU-borger skal kunne forsørge sig selv efter tre måneder i et andet land.
- Men vi ønsker at kunne sanktionere hårdere end i dag og kunne smide ud. De nuværende regler har ikke nok effekt, siger han.
Samtidig ønsker han et opgør med tremånedersgrænsen, da det på grund af de åbne grænser i praksis kan være svært at dokumentere, præcist hvor længe en person har opholdt sig i landet.
- Hvis man allerede efter en måned kan se, at en person ikke kan forsørge sig selv og ikke har noget sted at bo, så skal vi se på, om man kan gå ind tidligere end efter tre måneder uden at komme i karambolage med reglerne, siger Naser Khader.
I første omgang ønsker Khader og De Konservative dog blot at arbejde for en regelændring på EU-niveau.
- Men vi skal også se, om vi kan udvise med henvisning til de eksisterende regler. Hvis det ikke kolliderer med EU's regler, så skal vi gøre det.
Naser Khader henviser til, at der allerede er lignende forslag fremme i Italien, som de fremfører på EU-niveau.
