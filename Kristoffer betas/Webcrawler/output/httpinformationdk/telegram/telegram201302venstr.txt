Venstre vil spare tre milliarder på kontanthjælp
Venstre vil have unge på kontanthjælp i gang og spare tre milliarder kroner på langt sigt, siger Ulla Tørnæs.


 Venstre vil pålægge unge under 30 på kontanthjælp at tage en uddannelse på SU. Samtidig skal samlevende på kontanthjælp forsørge hinanden. Der kan på langt sigt spares tre milliarder kroner på kontanthjælpen.
Sådan siger Venstres beskæftigelsesordfører, Ulla Tørnæs, til, at beskæftigelsesminister Mette Frederiksen (S) vil fjerne Matchgruppe 3, som placerer tusinder på kontanthjælp i passivitet, fordi de har stofmisbrug eller store psykiske og sociale problemer.
- Venstre vil sikre, at det bedre kan betale sig at arbejde. Så vi ikke fastholder særligt unge mennesker på offentlige ydelser. Vi skal give dem incitamenter til enten at være i job eller i uddannelse, siger Ulla Tørnæs.
Derfor vil Venstre udvide uddannelsespålægget for unge under 25 år på kontanthjælp til 30 år.
I august 2012 fremlagde Venstre sine krav til kontanthjælp. Her skal samlevende par forsørge hinanden, og folk skal flytte længere efter job, påpeger hun.
- Det er ulogisk, at man får dobbelt op, hvis et par er på kontanthjælp. Man skal ikke betale to gange husleje, tv-licens eller telefonregning. Vi er nødt til at se på de ydelser, man får som par på kontanthjælp.
- Man skal også se på ægtefællesforsørgelse - altså at man skal kunne forsørge hinanden, siger Ulla Tørnæs.
Venstre anslog i august 2012, at reformen kan give tre milliarder kroner. Siden har partiformanden Lars Løkke Rasmussen (V) nævnt halvanden milliard kroner, mens regeringen har peget på godt en milliard kroner.
- Vi har foreslået, at kontanthjælpsreformen på langt sigt skal give tre milliarder kroner. Det er der mulighed for. Det hæfter jeg mig ved, at regeringen også har foreslået i forbindelse med sin 2020-plan, siger Ulla Tørnæs.
Venstre vil bruge pengene på en erhvervspakke.
