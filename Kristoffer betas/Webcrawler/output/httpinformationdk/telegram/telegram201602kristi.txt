Kristian Jensen: Det går den rigtige vej i kamp mod Isil
Udenrigsministeren skal tirsdag til Rom for at mødes med koalitionen bag kampen mod den militante bevægelse.


 Isil skal fjernes fra jordens overflade.
Retorikken var benhård i slutningen af sidste år efter angrebene i Paris. Også fra danske politikere.
Den militante bevægelse, der blandt andet kaldes Isil og IS, og som stod bag angrebene i den franske hovedstad, skulle udryddes. Det er fortsat holdningen.
Ifølge den danske udenrigsminister, Kristian Jensen (V), går det den rigtige vej med missionen.
Tirsdag er han i Rom for at mødes med koalitionen bag kampen mod Isil.
- Det går den rigtige vej, selv om det går langsomt, når vi taler om Isil i Irak og Syrien. Isil er presset nu. Vi kan se, at de irakiske styrker har fået bedre fat, og vi kan se, at bombeangrebene på deres olieinstallationer virker, siger Kristian Jensen til Ritzau.
- Det, der er udfordringen, er, at Isil for at kunne klare sig bedre begynder at sprede sine aktiviteter rundt. Flere og flere terrorgrupper i verden erklærer sig som Isil-tilhængere.
- Vi kan se, at Isil flytter folk fra Irak og Syrien til andre dele af verden, fordi de er under pres i Irak og Syrien, siger udenrigsministeren.
Det er ikke kun militært, at Isil skal bekæmpes. Pengestrømmen til og fra Isil og de såkaldte Syriens-krigere skal bremses, lyder det fra udenrigsministeren.
I lande som Libyen, Egypten, Mali og Afghanistan kan man ifølge Kristian Jensen se grupper, der erklærer sig som Isil-støtter.
USA har i kampen mod Isil henvendt sig blandt andet til Danmark for yderligere hjælp. Den proces er fortsat i gang.
- Vi skal finde ud af, hvornår der kommer afklaring på, hvad alliancen har brug for på den militære del.
- Jeg forventer, at den proces kører lidt tid endnu, og derfor er det fortsat uklart, hvad Danmark har mulighed for at levere. Men vi er klar til at hjælpe, og vi har mulighed for at bidrage med mere.
- Det skal vi, for bekæmpelsen af Isil handler også om Danmarks sikkerhed, siger Kristian Jensen.
Danmark bidrager i dag blandt andet med en radar og ti teknikere i Irak. Fra oktober 2014 til oktober 2015 var danske F-16-fly med til at bekæmpe IS i Irak, men nedslidt materiel og mandskab betød, at missionen ikke kunne forlænges.
Både fly og mandskab er vendt hjem til Danmark, men kun for at holde pause. Når flyene er klar til at komme i luften igen, er det planen, at de udsendes. Det skal efter planen ske i 2016.
