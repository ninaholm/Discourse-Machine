Metalformand: Lønafsnit skrives om
Kontroversielt afsnit om løntilbageholdenhed fra Vækstforum ser ud til at blive ændret, siger Dansk Metal.


 Det har skabt stor modstand i fagbevægelsen, at regeringens Vækstforum i deres udkast til slutanbefalinger opfordrer til løntilbageholdenhed. Og det afsnit ser nu ud til at blive ændret i de endelige konklusioner.
Det siger formand for Dansk Metal Thorkild E. Jensen.
- Jeg tror, at vi kommer til at skrive det afsnit om. Der er meget, der tyder på, at der er sket en formuleringsfejl, siger han.
Selvom afsnittet ser ud til at blive ændret, er der dog ingen udsigt til, at Dansk Metal skriver under på det endelige dokument.
- Det ændrer ikke nok ved det endelige dokument. Vi kan ikke støtte, at der stadig er et forslag om at afskaffe efterlønnen. Så vi kommer ikke til at skrive under.
Både LO og Dansk Metal afviser, at de kommer til at skrive under på det endelige dokument.
