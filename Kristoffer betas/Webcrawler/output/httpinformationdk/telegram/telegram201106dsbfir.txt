DSBFirst tager skylden for brækkede arme
En fejl på togdørene var skyld i, at en 78-årig dame brækkede begge arme. DSBFirst tager ansvaret for ulykken.


 Det var en menneskelig fejl fra personalet hos DSBFirst, som var skyld i, at en 78-årig kvinde brækkede begge arme på vej ud af toget på Vedbæk Station. Det viser en redegørelse fra DSBFirst.
- Det er dybt beklageligt, og vi er under drøftelse med familien og hendes hjemkommune blevet enige om, at vi betaler et ophold på Skodsborg Sanatorium og en rekreation dér, siger driftschef Lars Nordahl fra DSBFirst.
Den 78-årige og hendes datter var på vej ud af toget, da dørene ved en fejl lukkede i omkring hendes kuffert. Personalet åbnede derfor døren igen manuelt, hvilket uheldigvis faldt sammen med, at den 78-årige trækker i kufferten.
- Det fører til, at hun falder og kommer til skade, forklarer han.
DSBFirst kigger nu på, om der kan ændres ved indretningen af førerrummet for betjeningen af dørene, afmærkningen af knapperne eller andre tiltag, der kan forhindre, at en lignende ulykke sker igen.
- Vi arbejder naturligvis på, at den slags fejl ikke sker igen fremadrettet. Men det er ikke et område, hvor jeg kan give nogen garantier, fordi der er mennesker indblandet, siger Lars Nordahl.
Ulykken kom frem i medierne i forbindelse med kritik af en ny procedure ved dørlukningen, hvor personalet ikke længere holder øje med dørene, når toget skal køre. Men en redegørelse fra Trafikstyrelsen frikender de ændringer for at være skyld i ulykken.
