USA udnævner ny militær topleder i Nato
General Philip Breedlove udnævnes til Natos øverste militære leder efter en skandaleramt proces.


 Præsident Barack Obama har udnævnt general Philip Breedlove til den øverste militære leder i Nato - også kaldet Saceur (Supreme Allied Commander Europe). Det skriver nyhedsbureauet AFP.
General Philip Breedlove, der startede som pilot i 1977 og blev udnævnt til chef for US Air Force i Europa i juli sidste år, indtager altså nu posten som den øverste militære leder i Nato.
Med forsvarsminister Chuck Hagels egne ord er Breedlove "i særdeleshed kvalificeret".
Breedlove efterfølger admiral James Stavridis, der har siddet på posten siden 2009.
Tidligere har general John Allen været i spil til at overtage posten, men sidste måned måtte præsident Obama acceptere Allens ønske om at gå på pension - angiveligt af hensyn til familien.
Men forud var han blevet viklet ind i den skandale, der ramte CIA-lederen, David Petraeus.
Det skete, fordi Allen havde udvekslet en række e-mails med en kvinde i Florida, Jill Kelley, som Petraeus havde haft en udenomsægteskabelig affære med.
Kelley havde informeret forbundspolitiet FBI om, at hun blev chikaneret af Paula Broadwell, der udover at skrive Petraeus biografi også havde et forhold til ham.
Skandalen tvang Petraues til at gå fra CIA, men det amerikanske forsvarsministerium har tidligere slået fast, at Allen intet forkert har gjort.
Den øverste militære leder i Nato er per tradition altid en amerikaner, mens generalsekretæren per tradition altid kommer fra et europæisk medlemsland - for tiden indtages posten som bekendt af danske Anders Fogh Rasmussen.
