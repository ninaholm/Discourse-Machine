Marie Stærke valgt som borgmesterkandidat
Socialdemokraterne i Køge vil beholde Marie Stærke som borgmesterkandidat til kommunalvalget i 2013.


 Køges borgmester Marie Stærke (S) vinder onsdagens kampvalg mod politisk ordfører Thomas Kielgast om at blive borgmesterkandidat.
Det skete med stemmerne 197 stemmer mod 165, og en stemmeprocent på 94.
Straks efter valget lykønskede Thomas Kielgast sin modstander.
- Til lykke til dig Marie og tak for kampen. Du kan regne med min opbakning. Og Marie Stærke kvitterede for valget med ordene:
- Tak for valget. Jeg er meget stolt og ydmyg.
Kampvalget er afgjort af 366 socialdemokratiske medlemmer i Køge, der har haft 14 dage til at beslutte, hvem af de to, der skal være Køges næste borgmester i 2013.
Den 48-årige skoleleder Thomas Kielgast udfordrede den 32-årige Marie Stærke efter et turbulent år, hvor Tommy Kamp, som forhenværende lokalformand trak sig efter en tiltale om bedrageri samt et for tæt forhold til den lokale rocker "Suzuki-Torben".
Også Kamps mangeårige ven, socialdemokraten Henrik Sass Larsen, blev trukket med ned i faldet.
Han var onsdag aften til stede i Teaterbygningen i Køge, da resultatet af kampvalget blev offentliggjort.

Thomas Kielgast er politisk ordfører i Køge Byråd og vikarierede i første halvdel af 2011 på borgmesterposten, mens Marie Stærke var på barsel.
I begyndelse af året meddelte Thomas Kielgast, at han ville forsøge at blive borgmesterkandidat for Socialdemokraterne i stedet for Marie Stærke, der har været borgmester siden 2007.
Dengang sagde han, at det er "en forhåbning om at lave en helt ny start, så vi kan komme videre. Og forhåbentlig fastholde borgmesterposten efter næste valg".

