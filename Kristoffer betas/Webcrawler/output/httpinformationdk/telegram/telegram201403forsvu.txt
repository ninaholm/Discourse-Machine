Forsvundet fly: Mænd med stjålne pas er ikke asiater
Oliepøle i havet ud for Vietnam var ikke fra Malaysia Airlines-fly, lyder det fra efterforskningsholdet.


 De to personer, som med falske pas fik adgang til et malaysisk fly, der forsvandt fredag på mystisk vis, ligner ikke asiater.
Det siger chefefterforskeren på et pressemøde mandag i Kuala Lumpur.
- Vi har set videooptagelser fra lufthavnen. Vi har studeret de to passagerer, og de ser ikke asiatiske ud, siger efterforskeren.
Holdet bag eftersøgningen af MH370, der har været forsvundet i snart tre døgn, fortæller, at man har udvidet det område, hvor man søger.
Samtidig er man begyndt at søge på land.
Det kom frem i weekenden, at der var fundet olie i havet ud for Vietnam, hvilket man mistænkte for at være fra flyet.
Man har nu undersøgt denne olie og efterforskerne slår fast, at det ikke stammer fra Malaysia Airlines-flyet.
