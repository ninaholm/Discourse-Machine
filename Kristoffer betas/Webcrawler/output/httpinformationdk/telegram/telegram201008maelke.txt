Mælkepulver skaber bryster hos babyer
Kinesisk mælkepulver mistænkes for at få babyer til at udvikle bryster.


 Forældre og læger i Kina frygter, at hormonstoffer i en type mælkepulver, som de har givet til deres pigebabyer, har fået dem til at udvikle bryster. Det skriver kinesiske medier. 
Lægeundersøgelser af tre piger i alderen fra fire til 15 måneder, som har fået det kinesiske mælkepulver, viser, at babyerne har en unormal høj hormonmængde - der overstiger gennemsnittet for en voksen kvinde. 
- Mængden af hormoner hos babyerne viser, at der er et betydeligt problem, siger en overlæge fra et kinesisk hospital.  
- Forældrene skal stoppe med at bruge pulveret, og det bør analyseres. 
Det mistænkte mælkepulver laves af firmaet Synutra, der har hovedsæde i byen Qingdao i det østlige Kina. 
Mælkepulveret sælges fortsat i byen Wuhan i Hubei-provinsen og var stadig på butikshylderne i Beijing til trods for rygterne om sideeffekterne af mælkepulveret, der kom frem i sidste måned. 
Synutra insisterer på, at produktet er sikkert at bruge. 
- Der er ikke tilføjet nogen hormoner eller ulovlige stoffer under produktionen, siger firmaet i en erklæring. 
I 2008 blev flere kinesiske mejeriprodukter afsløret i at indeholde melamin, der bruges til at lave plastik. Stoffet blev tilsat for at få produkterne til at have et højere proteinindhold. 
Melamin blev fundet i produkter fra 22 kinesiske mejeriselskaber og blev tilskrevet dødsfald på mindst seks spædbørn og for at gøre 300.000 kinesere syge.
