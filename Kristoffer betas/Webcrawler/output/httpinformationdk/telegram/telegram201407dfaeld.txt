DF: Ældre patienter skal behandles bedre
Sundhedsminister skal sikre penge til ældre patienter på sygehuse, mener Dansk Folkepartis sundhedsordfører.


 Ældre patienter skal sikres en bedre behandling, hvad enten de behandles på sygehusenes medicinske afdelinger eller hjemme.
Det siger Dansk Folkepartis sundhedsordfører, Liselott Blixt. Flere patienter dør ifølge en undersøgelse, når de ligger mange på medicinske afdelinger. Undersøgelsen viser, at mange patienter ikke udskrives, som de burde, og derfor optager plads på sygehusene.
- Vi bliver nødt til at sikre, at vi har det, der skal bruges i vores sundhedsvæsen. Hvad enten det gælder at uddelegere til hjemmet eller indlagte patienter på sygehuset. Man sender stadig flere hjem for at blive passet. Vi skal sikre, at der er kompetencer, siger Liselott Blixt.
- Ellers sender vi syge mennesker hjem, der måske bare får det værre. De bliver endnu tungere, når de genindlægges.
Spørgsmål: - Risikerer vi ikke en kæmpe regning med stadig flere ældre mennesker fremover?
- Det undrer mig, at nogen spørger, om vi har råd. Det modsatte ville være, at man lod folk ligge og dø. Er det det, vi ønsker i Danmark, spørger Liselott Blixt.
Ulla Astman (S), formand for Sundhedsudvalget i Danske Regioner, venter overbelægningen på sygehusenes medicinske afdelinger løst om få år.
- Jeg forventer klart, at vi kan begynde at se nogle forbedringer de kommende år, således at vi kan overbevise kommunalpolitikerne og alle øvrige, der skal være med til at finansiere det, at indsatsen nytter.
- Det har vi en klar forpligtelse til i løbet af ganske få år, siger Ulla Astman, der er formand for regionsrådet i Region Nordjylland.
 Hvis flere ældre sendes hjem, skal hjemmeplejens ansatte have bedre kompetencer, og kommunerne skal have flere sengepladser, mener Liselott Blixt (DF).
- Vi starter i den forkerte rækkefølge med at nedlægge sengepladser, siger hun.
