Hospitaler får afslag på at udstyre demente med gps
Hvidovre Hospital har fået afslag på at udstyre demente personer med gps, da det skal bygge på frivillighed.


 Hospitaler vil gerne kunne udstyre demente patienter med gps. Men det må de ikke. Det fastslår Ministeriet for Sundhed og Forebyggelse i et afslag over for Hvidovre Hospital, skriver DR P4 København.
Og den afgørelse kommer bag på vicedirektør på Hvidovre Hospital, Torben Mogensen, for gps'erne er allerede et fast tilbud til demente på plejehjem.
Og det var blandt andet på baggrund af dødsfald, at hospitalet søgte om at udstyre patienterne med gps'er, siger Torben Mogensen.
- Vi har på Hvidovre Hospital oplevet, at demente patienter er forsvundet, og desværre har der i den forbindelse været dødsfald, siger han til DR P4 København.
- Sidst det skete, besluttede vi på Amager og Hvidovre Hospital, at vi ville udstyre de demente patienter med gps, således at vi har en chance for at finde dem, der har forladt hospitalet, siger han.
Og afslaget bekymrer også Gunhild Waldemar, der er leder af Nationalt Videnscenter for Demens.
- Det skulle jo gerne være sådan, at en person med demens kunne blive indlagt på hospitalet, uden at man skal risikere, at vedkommende kan blive væk, siger hun til DR P4 København.
Begrundelsen fra Sundhedsministeriet var, at "sundhedslovgivningen er baseret på princippet om frivillighed", men det argument køber Torben Mogensen ikke.
- Ordet frivillighed er efter min bedste overbevisning meningsløst i en situation, hvor folk er stærkt intellektuelt reduceret og ikke kan forstå, hvad tingene handler om, siger han til DR P4 København.
Ifølge en undersøgelse, som DR2 har foretaget ved at gennemgå landets aviser, er 15 demente personer døde i løbet af det seneste år efter at være forsvundet.
90.000 danskere vurderes at være ramt af demens ifølge Nationalt Videnscenter for Demens.
Der er omkring 2400 gps-enheder i brug på landets plejehjem.
