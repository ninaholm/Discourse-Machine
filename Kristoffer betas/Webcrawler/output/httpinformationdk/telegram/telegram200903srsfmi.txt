S-R-SF: Mindre akademisk gymnasium



 Gymnasiet skal ikke være et miniuniversitet. Derfor skal der gøres noget ved de for høje akademiske krav til eleverne.
 Sådan lyder det fra Socialdemokraterne, De Radikale og SF, der sammen er klar med en håndfuld justeringer til gymnasiereformen før forhandlingerne med regeringen og Dansk Folkeparti, som starter onsdag. 
 - Vi har lyttet til de indvendinger, der har været fra eleverne og lærerne. En af de ting, de har peget på, er, at opgaveformerne har været på et helt urealistisk akademisk niveau. Det justerer vi nu på, siger Socialdemokraternes uddannelsesordfører, Christine Antorini, som mener, at metodekravene til samtlige fag i gymnasiet trænger til et eftersyn.
 Særligt har de tre oppositionspartier rettet fokus mod den såkaldte almene studieforberedelse (AT), der er et tværfagligt samarbejde mellem gymnasiefagene. S, R og SF have ændret AT fra et A- til B-niveau fag, hvilket betyder, at de danske gymnasieelever for fremtiden vil modtage færre undervisningstimer i blandt andet metode.
 SF's uddannelsesordfører, Nanna Westerby, ser gerne, at der hurtigt kommer klarhed over forholdene i gymnasiet fremover.
 - Forhandlingerne om justeringerne af gymnasiereformen skulle sådan set allerede have været færdige nu. Så det er helt oplagt, at vi får lavet et kompromis, som alle er glade for - særligt lærerne og eleverne ude på skolerne, siger hun.
