Luftangreb mod Islamisk Stat fortsætter: Går efter olien
USA og partnerne i koalitionen fortsætter bombeangrebene mod Islamisk Stat i Syrien.


 Både amerikanske og arabiske bombefly fortsætter bombeangrebene mod jihadisterne i Islamisk Stat i Syrien. Nogle angreb er onsdag rettet mod oliefaciliteter, som er kontrolleret af Islamisk Stat, oplyser en talsmand fra det amerikanske forsvarsministerium Pentagon til nyhedsbureauet AFP.
- Jeg kan bekræfte, at USA og dets arabiske koalitionspartnere er ved at gennemføre angreb mod Isil-terrorister (anden betegnelse for Islamisk Stat, red.) i Syrien, siger pressetalsmand admiral John Kirby i en erklæring fra Pentagon.
Kirby oplyser yderligere, at bombeangrebet sent onsdag aften er afsluttet, og at kampflyene er vendt sikkert tilbage til deres baser.
En højtstående embedsmand i det amerikanske forsvar oplyser under løfte om anonymitet til AFP, at oliefaciliteter, som Islamisk Stat kontrollerer, er blandt målene for de nye bombetogter.
Ifølge Reuters kan olieraffinaderierne af den pågældende type producere olie for op til to millioner dollar om dagen. Dermed kan ødelæggelsen af disse have alvorlige økonomiske konsekvenser for den militante oprørsgruppe.
Det var angiveligt Saudi-Arabien og Forenede Arabiske Emirater, der onsdag tog del i angrebene fra luften i den østlige del af Syrien.
- Størstedelen af flyene på disse missioner var faktisk fly fra koalitionslande og ikke amerikanske fly, siger John Kirby ifølge nyhedsbureauet dpa.
Det første angreb mod Islamisk Stat i Syrien fandt sted tirsdag. Det åbnede et nyt kapitel i kampen mod den slagkraftige ekstremistiske organisation, der spreder rædsel i Vesten og Mellemøsten.
Danmark deltager i den internationale koalition, der har erklæret sig villig til at bekæmpe Islamisk Stat. Men Danmark siger sammen med de fleste lande, at de har fokus på IS' fremmarch i Irak.
