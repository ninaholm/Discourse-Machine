Ny leder begejstrer socialdemokrater
De svenske socialdemokraters ny leder, Håkan Juholt, roses efter sin første store tale til partiet.


 Slagfærdig, humoristisk og ligefrem er blot nogle af de kommentarer, som lyder, efter at de svenske socialdemokraters ny formand, Håkan Juholt, holdt sin første store tale til partiet lørdag i Stockholm.
Klapsalver og skulderklap ville ingen ende tage efter den godt en time lange programerklæring fra den nyvalgte formand.
- Vi skal bygge et solidarisk samfund, hvor kløfter bliver mindre, sagde Håkan Juholt og kritiserede i samme åndedrag den borgerlige regering for at sælge ud af overskudsgivende statsejede firmaer.
Forventningerne til talen var store. Men for dem, der håbede på konkrete forslag til Socialdemokraternas ny partiprogram, var der mindre at hente.
 Juholt holdt sig i mere generelle vendinger, selv om han gik til frontalt angreb på den borgerlige regerings linje om at lade private virksomheder tjene stor penge på skoleundervisning og omsorg for ældre og handicappede.
Juholt lover også at fremlægge et program, der skal bekæmpe stigende børnefattigdom i Sverige.
- Dette er en skamplet for et rigt land som vort, sagde den ny partiformand.
Han overraskede de 350 delegere, journalister og mange andre tilhørere med muntre bemærkninger, humoristiske indfald og en afslappede fremtoning.
 Iagttagere var efter talen enige om, at Juholt med stor dygtighed gav de delegerede nyt håb om, at partiet kan tilbageerobre regeringsmagten ved riksdagsvalget 2014.
Den 48-årige Håkan Juholt blev fredag valgt enstemmigt til ny formand. Han efterfølger Mons Sahlin, der har meddelt, at hun trækker sig ud af politik efter sossernes valgnedlag i september i fjor.
Den ny socialdemokratiske partiformand har en fortid som journalist.
