Østergaard forsvarer Rohde: Afviser hævntogt mod Løkke
Østergaard forsvarer Jens Rohdes forsøg på at inddrage statsministeren i smykkesag: Det handler om politikken.


 Som medlem af Venstre var Jens Rohde kendt som en af statsminister Lars Løkke Rasmussens (V) skarpeste interne kritikere.
Som nyt medlem af De Radikale har Jens Rohde aktivt forsøgt at få Lars Løkke Rasmussen inddraget i smykkesagen i Bruxelles.
Det viser en mail fra Jens Rohde til formandskabet i partigruppen ALDE i Europaparlamentet, hvor både De Radikale og Venstre er medlemmer. En mail som både Jyllands-Posten og TV2 omtaler tirsdag.
De Radikales leder Morten Østergaard afviser, at der er en sammenhæng med det anstrengte forhold mellem Rohde og Løkke.
Han kalder det "helt naturligt", at Rohde vil have Løkke til Bruxelles for at forklare sig for ALDE-gruppen "eller måske i parlamentet som helhed", som det hedder i mailen.
- Lars Løkke er regeringschef, så derfor står han til ansvar for alle regeringens lovforslag, siger Morten Østergaard.
Statsminister Lars Løkke Rasmussen ønsker ikke at forholde sig til Jens Rohdes indblanding - eller udtale sig om, hvorvidt Jens Rohde er ude i et indenrigspolitisk ærinde:
- Det må du spørge Jens Rohde om, siger Lars Løkke Rasmussen og tilføjer:
- Jeg glæder mig over, at udenrigsministeren og integrationsministeren i går på forbilledlig vis redegjorde for, hvad der er Danmarks position.
Lars Løkke Rasmussen henviser til, at Inger Støjberg og Kristian Jensen mandag var i Bruxelles for at forklare og forsvare det danske lovforslag om at beslaglægge asylansøgeres værdigenstande.
Udenrigsminister Kristian Jensen siger om Jens Rohdes indblanding:
- Jeg sagde allerede i lørdags, at danske parlamentarikere har været medvirkende til at sætte Danmark i den her situation i Europaparlamentet, og det har jeg kun fået bekræftet siden, siger Kristian Jensen.
Det er ikke lykkes Ritzau at få kontakt til Jens Rohde tirsdag, men Morten Østergaard stiller sig bag sit nye medlem af Europaparlamentet.
Spørgsmål: Det er ikke nogen hemmelighed, at Jens Rohde var aktiv i forsøget på at vælte Løkke som formand for Venstre. Er det her indenrigspolitik eller flygtningepolitik?
- Det her handler om, at vi er del af et liberalt europæisk parti, som har svært ved at forstå, hvad der foregår i Danmark. Og der gør vi klart, hvad der Det Radikale Venstres holdning.
Spørgsmål: Der er flere andre lande, der allerede tager værdigenstande fra flygtninge. Det gælder både Tyskland og Schweiz. Har I indkaldt nogle af de landes regeringschefer?
- Jeg har ikke indkaldt nogen til noget.
- Jeg har sagt, at det her er en symbolpolitisk handling. Regeringen har selv ændret forslaget et utal af gange, så det er et problem, regeringen har skabt for sig selv. Det må de prøve at rode sig ud af. Det medfører international kritik, selvfølgelig gør det det.
Spørgsmål: Regeringen stillede med to ministre i Bruxelles. Hvorfor skal Jens Rohde blande sig i, om det er statsministeren eller andre ministre, der repræsenterer Danmark?
- Det må du spørge Jens Rohde om, siger Morten Østergaard.
