Bondo til lærerfest: Gu skal skolelederne ikke lede
I tale ved lockout-fest sagde lærernes formand, at skolelederne "gu ikke skal lede". Tilståelsessag, mener KL


 Et klip på YouTube af lærernes formand, Anders Bondo Christensen, har fået Kommunernes Landsforening op i det røde felt.
Klippet viser en tale, som Anders Bondo fredag holdt under en fest for mere end 2000 lockoutede lærere i Korsgadehallen i København.
- Det er os, der skal lave den nye skole. De siger, at nu skal lederne lede og fordele arbejdet. Gu skal de da ej. Det bestemmer vi da, sagde Anders Bondo fra scenen.
Ordene udløste et øresønderrivende jubelbrøl fra tilhørerne, men reaktionen er den stik modsatte hos Kommunernes Landsforening (KL).
- Det er første gang, at Bondo indrømmer, hvad det hele handler om: Nemlig at Danmarks Lærerforening ikke vil opgive deres ret til til at bestemme over skolen, siger formanden for KL, Erik Nielsen (S), i en skriftlig kommentar til Ritzau.
- De er den eneste fagforening, som har denne aftaleret, og det vil de ikke opgive. Anders Bondo fremstiller det som om, at det handler om forberedelse og undervisning, men det gør det ikke, siger han.
Danmarks Lærerforening har flere gange sagt, at man under overenskomstforhandlingerne har forsøgt at nærme sig KL's krav om, at det er skolelederne, der skal tilrettelægge lærernes arbejde.
Dog står lærerne fast på, at der skal oprettes en tidspulje på to minutter per elev, der er øremærket lærerens forberedelse.
- Det er vigtigt, at Bondo ikke får held til at fremstille det som om, at han har givet sig, når han ikke har, siger Erik Nielsen.
Anders Bondo Christensen selv siger, at talen var et forsøg på få lærerne til at bevare gejsten og lysten til at tage ansvar for deres arbejde også på den anden side af konflikten.
- Jeg har otte minutter til at lave en tale til 2000 lærere, der har en oplevelse af, at KL har lavet en dybt uretfærdig kampagne mod dem, hvor man mistænkeliggør deres indsats, og at de nu skal ledes ligesom alle andre, siger Anders Bondo.
- Det er den virkelighed, jeg taler ind i. Selvfølgelig er det forsimplede budskaber, som man laver i sådan en tale, men at stå ved, at lærerne ikke bare skal gøre, som lederen siger, det står jeg fuldstændig ved, siger han til Ritzau.

