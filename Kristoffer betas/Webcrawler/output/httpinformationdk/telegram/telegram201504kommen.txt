Kommentator: Østergaard er Thornings store udfordring
Endnu engang lufter De Radikales leder synspunktet om, at boligskatterne ikke længere skal være fredet.


 Det er en radikal leder med et politisk projekt og med en krise i meningsmålingerne, der i torsdagens udgave af Jyllands-Posten slår til lyd for, at boligejerne i fremtiden ikke skal være fredet for skattestigninger.
- Hvis man kaster et hurtigt blik i meningsmålingerne kan man se, hvorfor Morten Østergaard har brug for at markedsføre sig som radikal partiformand i øjeblikket. Det tror jeg er den primære grund, siger Casper Dall, leder af Informations redaktion på Christiansborg, til Ritzau.
I den seneste meningsmåling, som Voxmeter har lavet for Ritzau, står De Radikale til at få 6,6 procent af stemmerne, hvilket er det laveste siden valget. Socialdemokraterne står til 24,8 procent, hvilket omvendt er det højeste siden valget.
- Derudover har Morten Østergaard fra dag ét som radikaler leder valgt at tage det lange lys på og ikke kun se på, hvordan regeringen kan blive genvalgt. I stedet ser han 10-15 år ud i fremtiden i forhold til at definere, hvordan det Det Radikale Venstre skal være som parti, siger Dall.
Mortens Østergaards udmelding er den seneste i rækken af højlydte reformambitioner hos den radikale leder.
Pensionsalderen er et andet emne, som han den seneste tid har luftet. Begge ting er med til at gøre det sværere at være statsminister Helle Thorning-Schmidt (S).
- Han er Thornings store udfordring, fordi han kommer med disse meldinger, som ikke er særlig gavnlige for Socialdemokraterne og regeringen som helhed.
- Men han er også en udfordring, fordi han jo slet ikke er lykkedes med at trække vælgere over midten. Altså, det er Thorning selv, der skal sørge for at trække vælgere fra blå til rød blok, siger Casper Dall.
Udmeldingerne fra De Radikale er med til at bevæbne oppositionen med politisk skyts frem mod en kommende valgkamp, mener den politiske redaktør.
Det billede, som Thorning forsøger at tegne af oppositionen som et eksperiment, får hun nu lige tilbage i hovedet.
- Jeg er helt 100 procent overbevist om, at vi kommer til at høre ham gentage mange gange, hvad der skal ske med boligskatterne efter 2020. Det er en uvenlig strategi over for Thorning, siger han.
