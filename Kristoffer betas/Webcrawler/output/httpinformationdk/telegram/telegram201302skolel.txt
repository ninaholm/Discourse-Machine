Skolelærere: Vi er rigtig langt fra et forlig
KL og skolelærere er fortsat langt fra et forlig, lyder det. Lærerne er med på 25 undervisningstimer om ugen.


 Der er tilsyneladende ikke et overenskomstforlig mellem de danske skolelærere og kommunerne lige om hjørnet. Med kun to uger til deadline er parterne fortsat langt fra hinanden, lyder det fra skolelærernes formand.
- Jeg har siden midten af december forsøgt at få et skriftligt oplæg fra Kommunernes Landsforening (KL), som beskriver, hvordan de vil lægge vores arbejdstid om. Men jeg har stadig ikke fået et eneste stykke papir fra KL.
Det siger Anders Bondo Christensen, formand for Danmarks Lærerforening og for forhandlingsfællesskabet KTO.
- Det kunne tyde på, at vi er rigtig langt fra hinanden, hvis de ikke kan levere et stykke papir, siger Anders Bondo Christensen.
Stridspunktet er den omlæggelse af lærernes arbejdstid, som ifølge arbejdsgiverne skal give mere tid til undervisning, mindre tid til forberedelse og større fleksibilitet.
- Vi har hørt, at de gerne vil have mere ledelsesret, at lærerne skal bruge mere tid på skolerne, og at undervisningen skal passes ind i den nye skolereform. Det har vi alt sammen forsøgt at give nogle bud på, siger Anders Bondo Christensen.
Blandt andet er skolelærerne parate til at undervise 25 timer om ugen. I dag skal de maksimalt undervise i 40 procent af arbejdstiden, mens resten af tiden bruges på for eksempel forberedelse og møder.

- Man siger, at lærerne underviser for lidt. Vi vil gerne være med til at lave en sammenhængende undervisningsdag for eleverne, hvor der bliver mere tid til fordybelse. Så ville vi kunne levere 25 timers undervisning om ugen, siger formanden.
Lærerne foreslår en skoledag, hvor eleverne for eksempel kan have matematik med den samme lærer i fem sammenhængende timer - det vil gøre det muligt at bruge mindre tid på forberedelse, lyder det fra lærerne.

- Vores fokus er at skabe nogle rammer for en god undervisning, siger Anders Bondo Christensen.
Selvom gymnasielærerne og staten fredag middag kom frem til et forlig, der omlægger gymnasielærernes arbejdstid, så afviser Anders Bondo Christensen, at det sætter ekstra pres på skolelærerne.
- Vi mener ikke, at man kan sammenligne folkeskolelærere og gymnasielærere, siger formanden.
Han nævner mange flere klassetrin i folkeskolen og et omfattende forældresamarbejde, som noget af det, der gør en omlæggelse af arbejdstiden langt mere kompliceret i folkeskolen end på gymnasierne.
Fredag mødes formanden skolelærerne med KL til et statusmøde på forhandlingerne, der efter planen skal være afsluttet ved udgangen af februar.
