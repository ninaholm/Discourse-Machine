Uro i Grækenland: Aktivister i slagsmål med politiet
Drabet på en rapmusiker har fået aktivister på gaden i Grækenland, hvor de er kommet i kamp med politiet.


 
	I Grækenlands hovedstad, Athen, er sammenstød mellem demonstranter og politi brudt ud onsdag aften i forlængelse af drabet på en musiker. Gerningsmanden menes at være nynazist, skriver Athens nyhedsbureau.

	Politiet har taget tåregas i anvendelse mod en gruppe antifascistiske demonstranter, som overdængede dem med sten og kæppe.

	Urolighederne udspiller sig i Keratsini i den vestlige del af den græske hovedstad.

	Cirka 5000 mennesker er gået på gaden i Keratsini, siger en politikilde ifølge nyhedsbureauet AFP.

	Pavlos Fyssas, en 34-årig venstreorienteret rapper, blev stukket til døde tidligt onsdag uden for en café i Keratsini.

	Ifølge græsk politi har et 45-årigt formodet medlem af den nynazistiske gruppe Gyldent Daggry erkendt sig skyldig i drabet.

	Senere blev den 45-åriges kone anholdt for at give falsk vidneforklaring til politiet under efterforskningen.

	Gyldent Daggry har nægtet enhver forbindelse til drabet, som er sket få dage efter, at en gruppe kommunister blev banket af mistænkte nynazister.

	Tidligere onsdag demonstrerede omkring 20.000 mennesker i Athen, Thessaloniki og andre byer mod regeringens massive nedskæringer i den offentlige sektor.

