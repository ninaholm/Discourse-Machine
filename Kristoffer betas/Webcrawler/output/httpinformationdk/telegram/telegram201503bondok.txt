Bondo: Krav om Muhammed-tegninger underminerer lærere
Det er en dårlig idé at tvinge lærerne til at bruge Muhammed-tegningerne i undervisning, mener lærerformand.


 De Konservative vil binde lærerne på hænder og fødder, når de vil føje Muhammed-tegningerne til historiekanonen, og dermed tvinge dem til at bruge dem i undervisningen.
Det siger Danmarks Lærerforenings formand, Anders Bondo Christensen, til Ritzau.
- Jeg er selv samfundsfagslærer. Jeg vil ikke afvise, at jeg havde brugt tegningerne i min undervisning. Men det kommer an på, hvilken undervisningssituation jeg stod i, og hvilken elevgruppe jeg stod med, siger han.
- Der har lærerne en professionel tilgang, som man ikke skal underminere.
Han mener, at forslaget falder uheldigt ind i diskussionen om antiradikalisering.
- Det handler i højere grad at få demokratisk dannelse ind i folkeskolen. Det er en vigtig opgave, men en opgave, der i den grad er blevet skubbet i baggrunden de seneste år, siger han.
- Vi skal tænke over, hvordan bruger vi skolen til at sikre, at eleverne bliver aktive borgere i et demokratisk samfund. Og det gør man ikke ved at tage et emne op.
Anders Bondo er ikke modstander af at undervise i tegningerne, men han mener, det er lærerne - og ikke Christiansborg - der skal bestemme hvornår og hvordan.
- Det kan bestemt være brugbart at undervise i Muhammed-tegningerne, men som jeg forstår forslaget, skal lærerne aktivt bruge tegningerne i undervisningen. Det er der, hvor man bevæger sig ned i en detaljegrad, der ikke giver mening, siger han.
Ifølge lærerformanden giver det mere værdi, hvis tegningerne bruges i den rette kontekst.
- Hvis jeg skulle finde det relevant at bruge Muhammed-tegningerne i undervisning, vil for måske invitere nogle muslimske børns forældre til at fortælle, hvorfor er det, at det her provokerer os.
- Man skal altid tænke sig om. Jeg vil heller aldrig vise et stærkt pornografisk billede bare for at vise det, påpeger Bondo.
