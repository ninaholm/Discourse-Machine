Rejsekonge bliver ny direktør i Brøndby
Brøndby har ansat Jan Lockhart som ny direktør. Lockhart kommer fra et job hos rejsearrangøren Apollo Rejser.


 Brøndby har ansat den mangeårige rejseleder Jan Lockhart på den omstridte post som direktør.
 Lockhart kommer fra en lignende stilling hos Kuoni Danmark, der blandt andet driver Apollo Rejser.
Jan Lockhart bliver den fjerde direktør i Brøndby på blot halvandet år, efter at Hermann Haraldsson, Frank Buch-Andersen og Ole Palmå alle er stoppet efter kort tids ansættelse.
Alle Lockharts forgængere er på et tidspunkt kommet i uenigheder med Brøndbys magtfulde bestyrelse, hvor Per Bjerregaard er formand. Senest Palmå, der i efteråret sagde sin stilling op, da tre medlemmer forlod bestyrelsen.
Palmå fungerer dog stadig som direktør, men stopper når Lockhart tiltræder, hvilket forventes at blive til marts.
Lockharts cv tæller blandt andet en ansættelse som charterchef hos Dansk Folkeferie fra 1997 til 2001, hvorefter han blev salgsdirektør hos Apollo Rejser, der i den periode blev sammenlagt med Alletiders Rejser.
Ved siden af sin karriere i rejsebranchen har Lockhart i 2005 færdiggjort en master i business administration, en såkaldt MBA. 
Lockhart og Brøndby kender hinanden særdeles godt, da Apollo Rejser i flere år har været involveret i fodboldforretningen i den storkøbenhavnske fodboldklub som sponsor.
