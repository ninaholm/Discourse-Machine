Centralbank fastholder eurorenten på 0,5 procent
Den danske Nationalbank vil følge ECB - ikke udsigt til selvstændig dansk renteforhøjelse foreløbig.


 Der var ingen overraskelser, da styrelsesrådet i Den Europæiske Centralbank (ECB) torsdag havde møde om den europæiske ledende rente. Den bliver fastholdt uændret på 0,5 procent.
Bankens topchef, Mario Draghi, vil senere torsdag på et pressemøde uddybe bankens beslutning.
Med uændret eurorente vil der efter alt at dømme heller ikke ske ændringer i den danske toneangivende rente. Den danske Nationalbank følger ECB's rentebeslutninger, fordi den danske krone er bundet til euroen i fastkurssamarbejde.
Seniorøkonom i Danske Bank, Frank Øland, vurderer, at det er klogt af ECB at holde renten i ro og gemme krudtet til senere.
- Europæisk økonomi er i øjeblikket hurtigt på vej ud af dybfryseren, og vi får opmuntrende økonomiske nøgletal næsten hver dag, så det giver god mening, at ECB holder krudtet tørt.
- De skud, de har tilbage i bøssen, vil de nok helst gemme til et eventuelt nødstilfælde, siger Frank Øland i en skriftlig kommentar.
Desuden har eurobanken signaleret, at den vil holde renten på det nuværende lave niveau eller lavere i det, som banken har kaldt "en længere periode".
Danske Bank-økonomen ser i kortene, at den længere periode vil kunne vare i to år, før ECB begynder at hæve renten.
Den danske rente er på 0,2 procent, og der vil den formentlig blive indtil videre. Der er ikke pres på Nationalbanken for at bruge renteinstrumentet på egen hånd.
 Hen over sommeren har kronekursen ligget stabilt overfor euroen i det spænd, hvor den må svinge 17 øre til hver side af den fastsatte centralkurs overfor euroen.
Men Danske Bank skønner, at i løbet af det næste år vil Nationalbanken sandsynligvis gå enegang og hæve den danske rente, som dermed vil komme nærmere renteniveauet i euroområdet.
Det skyldes ifølge økonom i Danske Bank Jens Nærvig Pedersen, at det i øjeblikket er dyrt for investorerne at holde danske kroner i forhold til euro.
- Det skyldes, at de korte pengemarkedsrenter i euroområdet på det seneste er steget i forhold til de tilsvarende danske, hvilket normalt vil øge efterspørgslen efter euro i forhold til kroner og lægge pres på kronekursen.
- Udenlandske investorer har dog fortsat pæn appetit på danske obligationer, hvilket trækker i den modsatte retning, påpeger Jens Nærvig Pedersen.
