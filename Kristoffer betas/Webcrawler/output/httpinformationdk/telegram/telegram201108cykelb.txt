Cykelbombe dræber mindst 10 i Pakistan
En bombe, placeret på en cykel, har kostet menneskeliv, da den eksploderede i det nordvestlige Pakistan.


 Mindst 10 mennesker har mistet livet og 14 er blevet såret, da en cykelbombe eksploderede ved et hotel i det nordvestlige Pakistan. Sprængladningen detonerede om aftenen, da snesevis af folk var samlet efter dagens faste.
Ligesom resten af den muslimske verden respekterer Pakistan også den hellige måned med Ramadan, der betyder, at troende faster fra solopgang til solnedgang.
Bomben var placeret på en cykel, der stod parkeret ved et hotels forreste gårdsplads i byen Nowshera, oplyser politiet.
Mohammad Hussein, en højtstående politimand i Nowshera, siger at ni mennesker er dræbt og flere end 14 såret. Polititalsmand Turk Ali Shah siger, at dødstallet er steget til 10, da en af de sårede var død på sygehuset.
En efterretningsbetjent i Peshawar, der er hovedby i Pakistans oprørske og voldsplagede nordvestlige del af landet, bekræfter, at antallet af døde er 10.
- Hotellet er blevet ødelagt, ligesom et nabohotel er det. Seks butikker i nabolaget er blevet alvorligt ødelagt, siger Mohammad Hussein.
Nowshera ligger 50 kilometer nordøst for Peshawar, der er hovedstad i den uroplagede provins Khyber Pakhtunkhwa.
Sidste uge blev 51 mennesker dræbt, da en selvmordsbomber sprængte sig selv i luften i en menneskefyldt moské i det nordvestlige Khyber klandistrikt. Det er det mest dræbende angreb i Pakistan i de seneste tre måneder.
Det atombevæbnede muslimske land har i årevis lidt under dødelige voldshandlinger, som Taliban og al-Qaeda beskyldes for at stå bag.
Amerikanske specialstyrker dræbte al-Qaeda-lederen Osama bin Laden 2. maj i Pakistan.
Flere end 4550 mennesker er i de senere år blevet dræbt ved selvmordsangreb og bombeeksplosioner i Pakistan. Mange af dem er udført af Taliban eller andre al-Qaeda-tilknyttede islamiske ekstremister.
