Målløs Lufthansa-chef: Vi vil ikke ændre procedurer
Med en kode kan man få adgang til cockpit, og Lufthansa-chef spekulerer i, om piloten forgæves trykkede den


 Det kommer som et nyt chok for ledelsen i Lufthansa, da man torsdag fik melding om, at andenpilot tirsdag styrede et Airbus 320 direkte ind i klippevæg og dermed formodentlig med vilje tog 149 mennesker med sig i døden.
Andenpiloten var alene ved roret, mens piloten forgæves forsøgte at få adgang til cockpittet, som han kort forinden havde forladt af "naturlige årsager".
Lufthansas øverste direktør, Carsten Spohr, har ingen planer om at ændre procedurer.
- Jeg ser ingen grund at ændre vore procedurer på dette tidspunkt, siger Spohr.
Direktøren fortæller, at piloten havde ventet med at forlade cockpittet til flyet var i marchhøjde, over 11 kilometer.
Selskabet har endnu ikke fundet et motiv for andenpilotens handling.
På lydoptagelser fra cockpittet kan man høre, at andenpiloten, den 28-årige tysker Andreas Lubitz, trækker vejret helt normalt - helt ind til selve styrtet.
- Der er en særlig kode, som man kan trykke. Hvis denne ikke besvares, åbner døren elektronisk. Men dette kan undgås, hvis en person i cockpittet trykker på "luk", mens alarmen ringer, siger Spohr på pressekonferencen i Köln.
- Enten trykkede piloten ikke på denne særlige kode, hvilket vi ikke kan forestille os, eller også trykkede han koden, og så blev døren blokeret indefra.
Det kom som et chok, da Germanwings-flyet styrtede i Alperne, men indtil torsdag havde ledelsen i Lufthansa, som står bag Germanwings, troet, at der var tale om en ulykke.
- I Lufthansa er vi fuldstændig målløse. Vi er dybt chokerede. Jeg kunne slet ikke forestille mig, at situationen kunne blive endnu værre, siger Lufthansa-direktøren.
