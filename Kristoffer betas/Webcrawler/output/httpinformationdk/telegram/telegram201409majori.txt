Major: Det internationale samfund gør ikke nok mod IS
Det er ikke nok at bombe Islamisk Stats oliefelter. Man skal sørge for at vende folkestemningen mod militante.


 En koalition af lande anført af USA er begyndt at bombe Islamisk Stats (IS) oliefelter, og FN's Sikkerhedsråd har vedtaget en resolution for at stække bevægelsen i Irak og Syrien, men der skal gøres mere, lyder en vurdering.
Det vil have en stor effekt, at koalitionen forsøger at lamme de militantes krigsmaskine ved at bombe hovedkvarterer og oliefelter, men tiltagene skal følges op med en strategi rettet mod folkestemningen, siger Lars Cramer-Larsen, major ved Forsvarsakademiet.
- Det, det internationale samfund forsøger på at gøre nu, er ikke nok. På et tidspunkt bliver den enkelte jihadist så presset, at han vender IS-bevægelsen ryggen, klæder om og blender ind i befolkningen.
- Og derfor er det så vigtigt, at man får folkestemningen vendt. Fordi alle ved, hvem alle er. Hvis man har et bedre samfund, er det nemmere at identificere jihadisterne på længere sigt og på den måde få dem udryddet, siger han.
Over seks millioner mennesker er blevet undersåtter i det såkaldte kalifat, siden det blev udråbt af lederen Abu Bakr Al-Baghdadi fra prædikestolen i Mosul i slut juni.
Siden jihadisterne indtog byen, er op mod en halv million mennesker flygtet fra den irakiske by, lyder en vurdering.
Læger, advokater og andre er flygtet ud af byen, mens de tilbageværende næringsdrivende er tvunget til at betale skat. Og de føler sig blanket af til skindet.
- De føler sig forrådt, og det er der, man forsøger at ramme dem ved at få de lokale til at vende IS ryggen. Også sunnimuslimer er begyndt at flygte, og IS har svært ved at holde på dem, siger Lars Cramer-Larsen.
 Islamisk Stat har udråbt det sunnimuslimske kalifat i Syrien og Irak, som er en islamisk stat, der bygger på sharia-loven.
Senest er Danmark gået med i koalitionen og bidrager med syv F16-fly, mens to britiske Tornado-jagere har været i aktion i luftrummet over Irak.
Det står umiddelbart ikke klart, om de har gennemført angreb, men det er første gang, det britiske luftvåben har været indsat mod IS, efter at et stort flertal i parlamentet fredag sagde ja til at deltage i koalitionen.
