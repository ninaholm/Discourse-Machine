USA sender hangarskib og missilkrydser til Yemen
To amerikanske krigsskibe er sendt mod Yemen, hvor den shiitiske Houthi-milits erobrede magten i januar.


 Den amerikanske flåde sender to krigsskibe til farvandet ud for Yemens kyst, bekræfter en talsmand i forsvarsministeriet Pentagon mandag aften.
Ifølge det amerikanske nyhedsbureau AP, som har talt med anonyme kilder i flåden, er målet for amerikanerne at stoppe leverancer af våben fra Iran.
En talsmand for Det Hvide Hus, Josh Earnest, udtrykker bekymring over Irans rolle i konflikten, men han kommenterer ikke direkte oplysningen om de to krigsskibe.
- Vi har set beviser på, at Iran sender våben og anden støtte til houthierne i Yemen. Den støtte vil kun bidrage til yderligere vold i landet, siger Earnest.
 Reuters skriver omvendt på baggrund af et interview med en talsmand for Pentagon, at krigsskibene ikke er på en "specifik mission i forhold til at stoppe iranske våben."
De to skibe, som sendes af sted, er hangarskibet USS Theodore Roosevelt og missilkrydseren USS Normandy.
USA har ifølge AP ni skibe i regionen, herunder krydsere og destroyere, som har mandskab til at kunne borde og kontrollere lasten på andre skibe.
Den amerikanske flåde har særdeles dårlige minder fra Yemen. I år 2000 blev destroyeren USS Cole bombet i et selvmordsangreb, mens den lå ved kaj i den yemenitiske havneby Aden.
17 søofficerer blev dræbt, og adskillige blev såret. Al-Qaeda tog efterfølgende skylden.
Iran mistænkes for at sende våben til den shiitiske Houthi-milits og bevægelse, som har erobret magten i det fattige arabiske land tidligere på året.
Iran har afvist konkrete beskyldninger fra andre arabiske lande om iranske våben- og mandskabsleverancer.
Den øverste leder i Iran, ayatollah Ali Khamenei, beordrede søndag landets væbnede styrker til at øge beredskabet.
I marts dannede flere arabiske lande med Saudi-Arabien i spidsen en militær koalition, som bekæmper den shiitiske milits med luftangreb.
Hundredvis af mennesker er blevet dræbt de seneste uger i Yemen.
Saudi-Arabien var indtil houthiernes fremmarch nært allieret med Yemen, hvis præsident, Abd-Rabbu Mansour Hadi, tidligere på året flygtede til nabolandet.
