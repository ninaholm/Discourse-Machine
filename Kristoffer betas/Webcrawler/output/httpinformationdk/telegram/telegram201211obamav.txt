Obama vinder sværvægter-kampstat
Fox News og NBC siger, at Obama ikke længere kan indhentes i Pennsylvania. Staten er hans, vurderer de.


 Barack Obama vinder kampstaten Pennsylvania, rapporterer to af de største tv-stationer i USA.
Ifølge Fox News og NBC er præsidentens forspring nu så stort i staten, at han ikke længere kan indhentes.
Obamas udfordrer, Mitt Romney, valgte ellers i de sidste dage af den tilspidsede valgkamp at få staten i spil og holdt mandag et stort valgmøde i Pennsylvania.
20 valgmandsstemmer var på spil i kampstaten, som dermed vejer tungt ved det amerikanske præsidentvalg. Delstaten, der ligger i det nordøstlige USA, er normalt en sikker havn for Demokraterne.
I månedsvis har Pennsylvania med sine 12,7 millioner indbyggere da også lignet en garanteret sejr for Barack Obama, og derfor har hverken den siddende præsident eller rivalen Romney kørt aggressive valgreklamer på tv i samme omfang, som i andre stater, hvor kapløbet er tæt.
Men de republikanske strateger øjnede i slutningen af valgkampen en åbning for en mulig overraskelse i Pennsylvania.
Demokraterne sagde til gengæld, at det lugtede af desperation i Romney-lejren, fordi han uden en triumf i denne delstat ville få vanskeligt ved at nå op på de 270 valgmænd, som er nødvendige for at blive USAs præsident.
Den demokratiske kampagne har dog tilsyneladende ikke følt sig helt overbevist om en nem sejr.
De valgte mandag at sende et af Obamas stærkeste kort, den tidligere præsident Bill Clinton, til Pennsylvania for at fyre op under stemningen ved vælgermøde i flere byer.
