Flertal vil droppe prøveløsladelse for bandemedlemmer
Et flertal uden om regeringen vil afskære fængslede rocker- og bandemedlemmer fra at blive prøveløsladt.


 Rockere og bandemedlemmer skal sidde længere tid i fængsel end andre kriminelle, der har begået en tilsvarende forbrydelse. Det mener et politisk flertal uden om regeringen, som lægger op til, at bandemedlemmer og rockere ikke længere skal prøveløslades.
En dom på eksempelvis tre års fængsel for bande- eller rockerkriminalitet skal altså udløse alle tre år bag tremmer - og ikke kun to tredjedele dele af straffen, som det er kutyme i straffesager i dag. Det skriver DR Nyheder.
- Jeg har svært ved at se, hvorfor man skal have lov til at blive prøveløsladt, når man er rocker eller bandemedlem, siger Trine Bramsen, Socialdemokraternes retsordfører, til DR Nyheder.
- Når man ikke ønsker at komme ud at miljøet og bare skal ud og begå ny kriminalitet, så er der altså ingen grund til, at man skal prøveløslades og komme ud før tid.
Forslaget om at afskære rockere og bander fra prøveløsladelse blev allerede foreslået af en samlet blå blok i 2014. Og Dansk Folkeparti, Liberal Alliance og Konservative vil nu have forslaget gennemført.
Venstres justitsminister Søren Pind er ikke klar til at gå så langt, som et flertal nu foreslår. Det var ellers Venstre selv, der gik forrest, da de blå partier i fællesskab lancerede selv samme forslag før valget.
Men i dag vil Venstre-regeringen kun love at begrænse rockere og bandemedlemmers ret til prøveløsladelse - og altså ikke at afskære dem fra prøveløsladelse.
- Jeg kan ikke gå så langt i dag. Jeg er jo nødt til blandt andet at have undersøgt de menneskeretlige aspekter og andet.
- Men jeg i hvert fald garantere, at regeringen vil gå så langt, som man overhovedet kan i forbindelse med en kommende rocker- bandepakke, som jeg forventer der vil være flertal for i Folketinget, siger Søren Pind.
De øvrige blå partier forventer dog, at Søren Pind står ved, hvad Venstre tidligere har sagt.
På den måde vil det potentielt kunne trumfes igennem af et flertal bestående af Dansk Folkeparti, de Konservative, Liberal Alliance og Socialdemokraterne.
Kun hvis rockeren eller bandemedlemmet går i et exitprogram, skal vedkommende have lov til at blive prøveløsladt.
Da blå blok fremsatte forslaget i 2014 blev det nedstemt af den socialdemokratisk-ledede regering, men Socialdemokraterne har altså nu skiftet holdning.
