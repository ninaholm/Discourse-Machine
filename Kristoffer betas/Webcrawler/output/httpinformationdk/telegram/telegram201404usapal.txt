USA: Palæstinensisk enhedspagt skader fredsforhandling
Amerikanerne advarer imod, at aftalen mellem Hamas og PLO komplicerer bestræbelserne for fred i området.


 
	USA er skuffet over den palæstinensiske forsoningsaftale mellem Hamas og PLO og meddeler, at aftalen i høj grad kan komplicere bestræbelserne for fred i regionen.

	- Timingen er bekymrende og vi er helt bestemt skuffede over nyheden. Det kan i høj grad komplicere vores indsats. Ikke bare vores indsats, men også bestræbelserne fra parterne til at forlænge forhandlingerne, siger talskvinden for det amerikanske udenrigsministerium, Jen Psaki.

	Onsdag eftermiddag annoncerede Hamas og PLO, der rummer Hamas' rivaler, Fatah-bevægelsen, at en enhedspagt er blevet indgået. Samarbejdet indebærer blandt andet, at de to parter danner en fælles regering inden for fem uger.

	Forsoningen mellem de tidligere rivaliserende grupper sker, mens fredsforhandlinger mellem Israel og Palæstina er ved at kuldsejle.

	Jen Psaki oplyser, at USA allerede har udtrykt bekymring over for palæstinenserne.

	- Det er svært at se, hvordan Israel kan forventes at forhandle med en regering, der ikke tror på dens egen ret til at eksistere, siger hun.

	Israel reagerede på forsoningsaftalen ved at sige, at den palæstinensiske præsident, Mahmoud Abbas, har valgt Hamas frem for fred. Derfor valgte Israel at droppe et fredsmøde, der ellers skulle være foregået onsdag aften.

	Fredsforhandlingerne, der skal ende den årtier lange konflikt, har oprindeligt været sat til at slutte 29. april.

