Brixtofte kan holde jul i frihed



 Peter Brixtofte kan formentlig se frem til at holde jul i frihed, selvom han tirsdag blev idømt to års fængsel i Østre Landsret. 
 Den tidligere borgmester i Farum vil søge Procesbevillingsnævnet om lov til at få sin sag prøvet i Højesteret, og der vil formentlig gå mere end en måned, før sagen er forberedt og klar til at blive afgjort, oplyser nævnet.
 Hvis nævnet siger nej til at sende sagen i Højesteret, skal Brixtofte tilbage til Horserød Statsfængsel. Men der vil typisk gå op til tre måneder, før Kriminalforsorgen har en celle klar. 
 Hvis nævnet omvendt siger ja, skal sagen berammes i Højesteret. Retten har reserveret dage til straffesager, som kommer for "hurtigst muligt", men der vil formentlig gå nogle måneder. Højesteret har tidligere afsagt dom i den mindste af de to sager mod Brixtofte, den såkaldte sponsorsag. Dengang gik der otte måneder, fra sagen blev henvist, til Højesteret stadfæstede dommen på to år over den tidligere bykonge.
 Denne gang er der tale om hovedsagen, der blandt andet indeholder de meget omtalte rødvinsregninger og ulovlige lån for 450 millioner kroner. Sagen er så ekstraordinær, at den bør komme for Højesteret, mener Brixtoftes advokat René Offersen.
 Men selv med en afgørelse i Højesteret er det ikke sikkert, at retsopgøret er slut. Brixtofte har nemlig fastslået, at han vil forsøge at få sagen for Menneskeretsdomstolen i Strasbourg, hvis dommen over ham stadfæstes. Men det vil ikke udskyde tidspunktet for afsoningen af dommen.
