Terrordømt for planer om nyt 11. september



 I den tyske by Düsseldorf er fire islamiske ekstremister blevet idømt fængselsstraffe på mellem fem og 12 år for at have planlagt terrorangreb. Ifølge dommeren havde de dømte planer om at iscenesætte "et nyt 11. september".
Fritz Gelowicz og Daniel Schneider, som begge har konverteret til islam, blev hver idømt 12 års fængsel. Den tyrkiske statsborger Adem Yilmaz fik en dom på 11 års fængsel, mens Atilla Selek, der har tysk statsborgerskab og tyrkisk baggrund, fik fem års fængsel.
Dommer Ottmar Breidling beskrev gruppens planer som det "værste terrorkomplot i Tyskland efter krigen". Ifølge anklageskriftet planlagde de at sprænge bilbomber i en række tyske byer, angribe værtshuse og natklubber samt bombeanslag mod amerikanske flybaser. De var ved at udarbejde bomber, som havde en sprængkraft svarende til 400 kilogram TNT. En plan gik ud på at skabe panik på et diskotek, og når alle flygtede ud i sikkerhed, skulle en voldsom bilbombe detoneres. 
- Hvis det var lykkedes for dem, så ville det have været et voldsomt blodbad, sagde dommeren. De fire tiltalte erklærede sig alle skyldige og undgik maksimumstraffe på 15 års fængsel, men de virkede uberørte af deres dom og forlod smilende retssalen. Sagen var den største terrorsag i Tyskland siden processen mod Rote Armee Fraktion (RAF).

