Kaos under retssag på Guantánamo



 Der herskede forvirring og noget nær kaotiske tilstande, da sagen mod fem tiltalte for terrorangrebene mod USA 11. september 2001 i dag fortsatte på den amerikanske Guantánamo-flådebase.
 Dommer og advokater diskuterede, hvorvidt et administrativt fejltrin bør få hele sagen til at falde, og samtidig var de tiltalte meget snakkesalige. Også når dommeren mente, det ikke var på sin plads.
 - Vi er ligeglade med, om vi får dødsstraf. Vi udfører jihad for guds skyld, sagde Khalid Sheikh Mohammed, der ifølge eget udsagn var hjernen bag angrebene
 De fem er hver især anklaget for 2973 tilfælde af drab. Men det kan være sidste gang, at de sidder på anklagebænken ved den særlige terrordomstol.
 Barack Obama, der i morgen indsættes som amerikansk præsident, har nemlig sagt, at han vil lukke Guantánamo-fangelejren, og at retssagerne bør afvikles ved en normal amerikansk domstol.

