Investeringsekspert: Novos it-selskab bliver en succes
Investeringsøkonom Per Hansen fra Nordnet er sikker på, at investorerne vil tage godt imod NNIT på børsen.


 Novo Nordisk meddeler mandag, at man har besluttet at børsnotere sit it-selskab, NNIT.
Og uden at kende de præcise detaljer vurderer investeringsøkonom Per Hansen fra Nordnet, at børsintroduktionen forløber over al forventning.
- Det bliver en succes, ingen tvivl om det. NNIT vil bære Novo Nordisk-varemærket, som i særklasse er det bedste blandt investorer herhjemme.
- NNIT vil være født med Novo Nordisks investeringsmæssige dna, og man må formode, at disse værdier fra moderselskabet vil gå igen i den nye aktie, siger Per Hansen.
Han vurderer, at Novo Nordisk må føle sig rimeligt sikre på NNIT's vækstpotentiale, når man har besluttet at børsnotere selskabet.
- NNIT får formentlig en børsværdi svarende til en halv procent af moderselskabet. Hvis ikke Novo Nordisk var hundrede procent sikker på, at aktien ville blive en succes, ville man aldrig risikere sit gode ry og rygte for den relativt lille gevinst, som salget af it-selskabet vil indbringe, siger Per Hansen.
Novo Nordisk er med afstand den aktie, som er mest populær blandt de private investorer, der er kunder hos Nordnet.
Kundernes depoter indeholder sammenlagt aktier for mere end en milliard kroner.
Novo Nordisk har tidligere med held sendt et af sine underselskaber på børsen. Det skete i 2000, da Novozymes blev børsnoteret.
Allerede sidste år luftede Novo Nordisk, at man puslede med tanken om at gå på børsen med sit it-selskab.
NNIT leverer ikke kun it-løsninger til Novo Nordisk, men også til en bredere kreds af kunder i brancher med omfattende regulering.
