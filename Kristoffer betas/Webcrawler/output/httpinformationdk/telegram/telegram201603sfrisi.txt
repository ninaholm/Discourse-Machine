SF og EL: Risiko for at gentage fejlene fra skolereform
Store besparelser på gymnasierne er et skidt udgangspunkt for den reform, der skal forhandles i hus snart.


 Der er vedtaget besparelser på gymnasierne, hvilket nærmest er det dårligst mulige udgangspunkt for den reform, der snart skal forhandles hjem for gymnasierne.
Det mener Jacob Mark, uddannelses- og forskningsordfører hos Socialistisk Folkeparti og Enhedslistens undervisningsordfører, Jakob Sølvhøj.
- Vi har været imod besparelserne fra starten. Vi mener, at det er fuldstændigt ødelæggende for mulighederne for at skabe en god gymnasiereform, at man går ind i forhandlingerne med den viden, at der skal fyres 1000 lærere.
- Det giver mindelser til det, man gjorde forkert i folkeskolereformen, hvor man havde mange gode intentioner, men ikke lod pengene følge med, siger Jacob Mark.
Gymnasierne skal frem til 2019 spare to procent på budgetterne hvert år. Samtidig skal de næste år spare 3,5 procent på budgetterne som led i en reform af erhvervsuddannelserne.
Det betyder ifølge en undersøgelse foretaget af Gymnasieskolernes Lærerforening, at gymnasierne må afskedige op til 1000 lærere allerede fra efter sommerferien.
- Så kan man lave nok så mange smarte ting i en reform, men hvis man samtidig fyrer lærere, så vil det svække kvaliteten, siger Jacob Mark.
Samtidig betyder besparelserne ifølge Jacob Mark, at det bliver svært at få elever, lærere og andre aktører med på reformen.
- Det er regel nummer et i ledelse, at man skal have sine ansatte med sig. Det får man godt nok ikke på denne her måde. Man vil lave hele gymnasiesektoren om samtidig med, at man fyrer 1000 lærere.
- Det gør det svært at få en succesfuld reform, siger Jacob Mark.
Samme opfattelse deler Enhedslistens uddannelsesordfører Jakob Sølvhøj.
- Med besparelserne er der lagt gift ud for de kommende forhandlinger om en gymnasiereform. Det er en håbløs tanke at ville gennemføre en omfattende reform af gymnasieuddannelserne og samtidig foretage en massiv forringelse af lærernes vilkår.
- Hvis regeringen vil undgå en gentagelse af den katastrofale politiske håndtering af folkeskolereformen, må den hurtigst muligt aflyse gymnasiebesparelserne, skriver han i en kommentar.
