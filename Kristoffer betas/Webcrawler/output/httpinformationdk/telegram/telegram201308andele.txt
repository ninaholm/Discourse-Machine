Andelen af unge kontanthjælpsmodtagere er eksploderet
På få år er der sket en voldsom stigning, når det gælder unge på kontanthjælp.


 Unge udgør i dag en væsentligt større andel af det samlede antal kontanthjælpsmodtagere end for fem år siden. Det viser tal fra Danmarks Statistik. Tallene omfatter unge i alderen 18-27 år.
Helt præcist er antallet af unge på offentlig forsørgelse steget fra 61.000 til 92.000. I disse tal er unge på SU ikke medregnet.
I 2007 stod de unge for 21 procent af den samlede andel af kontanthjælpsmodtagere i Danmark, mens andelen blot fem år senere i 2012 var steget til 28 procent.
Den stigende andel af unge kontanthjælpsmodtagere har senioranalytiker fra Arbejderbevægelsens Erhvervsråd Frederik I. Pedersen et bud på.
- Op til krisen kunne vi især se, at der var færre og færre unge, der valgte at forsikre sig mod arbejdsløshed. Det betyder, at de unge, der blev arbejdsløse i perioden, ikke kunne få dagpenge og derfor må søge om offentlig støtte - typisk kontanthjælp, siger han.
Og det kan blive et stort problem med langvarige effekter, hvis de unge ikke kommer tilbage på arbejdsmarkedet hurtigt nok.
- De unge arbejdsløse risikerer, at deres kompetencer ruster, hvis de ikke kommer i arbejde, og de risikerer på sigt at blive overhalet indenom af yngre årgange med mere friske kompetencer, forklarer han.
Frederik I. Pedersen opfordrer til, at man ser nærmere på de arbejdspolitiske foranstaltninger som for eksempel offentligt støttede job med løntilskud. Det vil hjælpe færdiguddannede unge med særlige kompetencer i arbejde.
Men når Danmarks Statistik ser på tallene for unge kontanthjælpsmodtagere, ser de særligt en overvægt af unge uden uddannelse. Til dem lyder opfordringen, at de må tilpasse sig sammensætningen på arbejdsmarkedet.
- Jeg vil råde de unge arbejdsløse at tage en uddannelse, så de på sigt kan ruste sig bedre til arbejdsmarkedet, siger Frederik I. Pedersen.
