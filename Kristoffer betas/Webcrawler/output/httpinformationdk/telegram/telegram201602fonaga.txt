Fona går i betalingsstandsning efter priskrig
Fona har meddelt sine kreditorer, at de må vente med at få deres penge. Imens er selskabet truet af lukning.


 Elektronikkæden Fona, der har 56 butikker over hele Danmark, er gået i betalingsstandsning og søger nu en ny ejer eller partner for at komme ud af en dyb krise. Det oplyser selskabet i en pressemeddelelse.
Det betyder, at selskabet er truet af lukning, hvis ikke det får tilført ny kapital.
- Det gør mig meget ondt, at virkeligheden for Fona ser ud, som den gør, da medarbejderne er uden skyld i den situation, vi er havnet i.
- Men vi går alle helhjertet ind i at finde den bedste løsning for virksomheden, for Fona er en fantastisk virksomhed, siger Michael Kjær, der er administrerede direktør i F Group A/S, som ejer Fona, i en pressemeddelelse.
Formelt set hedder det, at Fona indleder en rekonstruktion af selskabet ved Sø- og Handelsretten i København.
I pressemeddelelsen oplyser selskabet også, kreditorerne har fået en meddelelse om, "at de må vente med at få deres penge."
Det er især den hårde konkurrence på markedet for elektronik, der har tømt Fonas pengekasse.
- Den mangeårige intense priskrig på markedet for forbrugerelektronik har påvirket Fonas resultater, mere end ledelsen havde forventet, skrives der i pressemeddelelsen.
Senest har markedet for elektronik fået en ny stor spiller i form af forretningen Power, der ikke har lagt skjul på, at den ligger i priskrig med andre kæder som eksempelvis Fona og Elgiganten.
Den hårde konkurrence har man da også kunnet læse ud af Fonas regnskaber længe.
Fona har tabt omkring 30 millioner kroner om året i 2013 og 2014 - og der er ikke noget, der tyder på, at tabet er mindre i regnskabet for 2015.

Michael Kjær er dog fortrøstningsfuld i forhold til at forhandle sig frem til en løsning for butikskæden, men han lægger ikke skjul på, at nedturen sandsynligvis vil koste stillinger. Der er omkring 750 medarbejdere i virksomheden.
Medarbejdernes lønninger er dog sikret, lyder det i pressemeddelelsen.
Kunder, der frygter for varer, som de har bestilt, kan også ånde lettet op. Butikskæden forsikrer, at alle butikker holder åbent som sædvanligt, og det samme gælder Fonas webshop.
