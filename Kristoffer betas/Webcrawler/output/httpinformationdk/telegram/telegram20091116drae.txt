16 dræbt ved selvmordsangreb i Pakistan



 Den pakistanske garnisonsby Rawalpindi nær hovedstaden, Islamabad, blev tidligt mandag rystet af en voldsom eksplosion, som ifølge politiet åbenbart skyldes et selvmordsangreb. Mindst 16 mennesker har mistet livet og yderligere 17 andre meldes såret, meddeler redningsarbejderne på stedet.
 - Dødstallet kan stige endnu, siger en kilde blandt redningsarbejderne.
Lokale tv-stationer viste billeder af ambulancer og politibiler fra området omkring det firestjernede Shalimar-hotel.
 - Ifølge de første oplysninger skete eksplosionen på et hotel. Vores hold er på stedet og undersøger det. Vi frygter flere omkomne, siger politiofficer Mohammed Akhlaq til nyhedsbureauet AFP.
 En anden betjent siger, at eksplosionen skete på handelsgaden i nærheden af den pakistanske hærs hovedkvarter, som for en måned siden blev stormet af 10 terrorister, der tog 40 personer som gidsler og først blev overmandet efter knap et døgn.
 - Det var en enorm eksplosion. Jeg så røg stige op fra bygningerne, og jeg skyndte mig at trykke på speederen for at komme væk derfra, siger øjenvidnet, Sajid Khan, til tv-stationen Dunya TV.
 Pakistan er de seneste uger blevet rystet af en bølge af angreb, som har kostet over 300 mennesker livet. De militantes angreb er en gengældelse for, at militæret har iværksat en storstilet offensiv mod Taliban og andre militante i Waziristan ved grænsen til Afghanistan. 
