Fogh: Ingen kan retfærdiggøre barbarisk selvmordsangreb
Natos generalsekretær Anders Fogh Rasmussen fordømmer selvmordsangreb på togstation i Rusland.


 Anders Fogh Rasmussen, der er generalsekretær i Nato, fordømmer i stærke vendinger det selvmordsangreb, der søndag ifølge de seneste meldinger har kostet 14 mennesker livet.
- Jeg fordømmer kraftigt terrorangrebet. Intet kan retfærdiggøre sådan et barbarisk angreb, siger Anders Fogh Rasmussen i en udtalelse og tilføjer:
- Nato og Rusland står sammen i kampen mod terrorisme, deriblandt at arbejde sammen teknologisk for at forhindre angreb på offentlige transportsystemer.
Regionale myndigheder siger, at en kvindelig selvmordsbomber sprængte sig selv i luften på en jernbanestation i den nordkaukasiske by Volgograd i Rusland.
Kvinden udløste sin bombe tæt på sikkerhedskontrollens metaldetektor ved indgangen til byen hovedbanegård, da den var fyldt med rejsende.
- Vi vil fortsætte med at samarbejde for at forbedre sikkerheden for vores borgere og sikkerheden for vores lande, siger Anders Fogh Rasmussen.
Ruslands præsident, Vladimir Putin, har beordret alle landets myndigheder til at foretage de nødvendige foranstaltninger for at styrke sikkerheden efter bombeangrebet, citerer nyhedsbureauet Ria-Novosti en talsmand for.
Polititalsmand Vladimir Kolesnikov siger, at sikkerheden vil blive optrappet på jernbanestationer og lufthavne efter bombesprængningen, som er det andet dødelige angreb i Volgograd inden for to måneder.
Militante grupper ønsker at indføre et islamistisk regime i hele den russiske del af Nordkaukasus. Deres leder, Doku Umarov, har beordret sine frontkæmpere til at udse sig civile som mål uden for regionen og sabotere De Olympiske Lege.
