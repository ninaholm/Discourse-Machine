Assads hær indtager by i strategisk Aleppo-provins
Den syriske hær vinder frem i den nordlige Aleppo-provins, hvor byen al-Hader nu er under Assads kontrol.


 Syriens præsident, Bashar al-Assad, har torsdag vundet et vigtigt slag i den strategisk vigtige Aleppo-provins i det nordlige Syrien.
Nærmere bestemt har hæren med hjælp fra sine allierede erobret byen al-Hader, som ligger 25 kilometer syd for selve byen Aleppo, og som har været kontrolleret af den al-Qaeda-relaterede al-Nusra Front.
Regimets styrker kontrollerer i forvejen den vestlige del af byen Aleppo, som er Syriens største by og var landets økonomiske centrum inden krigen.
Overvågningsgruppen Syriens Observatorium for Menneskerettigheder siger ifølge nyhedsbureauet Reuters, at al-Hader var rebellernes hovedsæde i Aleppo-provinsens sydlige del.
Her begyndte den syriske regeringshær i sidste måned at rykke frem mod Islamisk Stat og al-Nusra-gruppen med støtte fra libanesiske Hizbollah-krigere og russiske luftangreb.
Efter at have taget kontrollen over al-Hader rykkede de syriske styrker ifølge observatørgruppen hurtigt frem mod vest, hvor de begyndte kampe i byen al-Eis.
- Der er stadig kampe i gang i al-Eis. Det er et nøgleområde, fordi det ligger hævet over resten af provinsen. Hvis de erobrer byen, vil de have hele Aleppo-Damaskus-motorvejen i skudlinjen, siger Abdel Rahman, leder af observatoriet, til nyhedsbureauet AFP.
- Dagens fremrykning er den strategisk vigtigste for den syriske regeringshær, siden russerne begyndte deres luftangreb i landet, lyder det fra Rahman.
Angrebet på al-Hader kommer, efter at Assads styrker med hjælp fra russiske luftangreb tirsdag kæmpede sig vej ind i en luftbase ved navn Kweyris i Aleppo-provinsen. Inden da havde Islamisk Stat haft kontrol over den i mere end et år.
Regeringshæren havde i den forbindelse også taget kontrol over nogle landsbyer i nærheden af luftbasen.
