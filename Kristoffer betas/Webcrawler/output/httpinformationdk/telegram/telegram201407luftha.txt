Lufthavn lukket i Tripoli: Syv dræbt i voldsomme kampe
Kampe er brudt ud mellem rivaliserende grupper, der kappes om kontrollen over Libyens største lufthavn.


 Syv personer er blevet dræbt og 36 såret i kampe i Libyens største lufthavn i hovedstaden Tripoli.
Øjenvidner fortæller, at de militante, som har kontrolleret lufthavnen den seneste tid, blev angrebet af en anden gruppe af militante søndag morgen. Kampene har stået på hele dagen.
Kampene betegnes som de værste i Tripoli det seneste halve år, og øjenvidner beretter om eksplosioner, skudsalver, raketter og kraftig røg fra lufthavnen, som har indstillet alle flyvninger.
Kampene er en del af en voksende uro i det olierige nordafrikanske land, hvor regeringen ikke har været i stand til at kontrollere en række militante grupper, der hjalp med at vælte Muammar Gaddafi i 2011 - og som fortsætter med at bekæmpe myndighederne.
En stor del af befolkningen er træt af de militante, som for manges vedkommende på papiret arbejder for regeringen, men som i realiteten ofte kun tjener deres egen sag.
Zintan-gruppen, der har kontrolleret lufthavnen i Tripoli siden Gaddafis afsættelse, samt Misrati-gruppen, som menes at stå bag søndagens angreb på lufthavnen, er blevet sat på statens lønningsliste i et forsøg på at sikre deres loyalitet over for myndighederne.
På grund af de indviklede tilhørsforhold er det vanskeligt at bekræfte oplysninger om søndagens kampe, men regeringen har fordømt angrebet:
- Operationen er ledet af civile ledere, der tilhører brigader og tropper. De opererer uden ordrer eller juridisk dækning, lyder det i en officiel udtalelse fra premierminister Abdullah al-Thinni.
Kampene betegnes som de værste siden november, hvor 40 personer mistede livet i kampe mellem militante og bevæbnede indbyggere i hovedstaden.
Angrebet finder sted, mens Libyen venter på resultaterne af parlamentsvalget 25. juni.
