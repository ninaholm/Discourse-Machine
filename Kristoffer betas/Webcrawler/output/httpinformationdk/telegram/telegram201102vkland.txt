V klandrer R og SF for forligsbrud om TV2
De Radikale og SF er utroværdige i medieforliget med omtale af TV2's brugerbetaling, mener V's medieordfører


 SF og De Radikale er dybt utroværdige og begår forligsbrud i medieforliget ved at undsige brugerbetaling af TV2.
Det siger Venstres medieordfører, Ellen Trane Nørby.
- De Radikale og SF begår forligsbrud. Som det sig hør og bør kan man drøfte sagen i forligskredsen, hvis man har problemer. Det er typisk, at de ikke har respekt for, hvordan forlig indgås. Når det gælder SF og De Radikale, kan man ikke længere stole på en aftale, siger hun.
Ellen Trane Nørby kritiserer, at medieordførerne Jørgen Poulsen (R) og Holger K. Nielsen (SF) tirsdag på forsiden af Kristeligt Dagblad undsiger brugerbetalingen af TV2 ved det såkaldte alenekort for seere, som kun ser TV2 med en stue- eller tagantenne.
Deres kritik kommer, mens politikerne har fået en lang række høringssvar om ordningen, som skal skaffe 300 millioner kroner, påpeger hun.
Når Jørgen Poulsen vil skaffe beløbet ved at hæve licensen med 10 kroner, har adskillige notater forlængst dokumenteret, at hans forslag ikke holder juridisk, understreger Ellen Trane Nørby.
- Det kan ikke lade sig gøre. Det har han fået at vide gennem flere år, siger hun.
Desuden fremgår det af materialet, som er sendt i høring, at hele medieforliget afhænger af, at EU-Kommissionen godkender TV2's rekonstruktion, påpeger Venstres medieordfører.
- Vi kan ikke komme videre, før EU-Kommissionen har givet sit svar på omstruktureringsplanen for TV2. Vi afventer, hvad der sker fra EU på dette område, siger Ellen Trane Nørby.
