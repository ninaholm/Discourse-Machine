Flertal presser minister om fodbold



 Dansk Folkeparti stiller sig på oppositionens side, når det handler om vigtige kultur- og idrætsbegivenheder som for eksempel den kommende fodboldlandskamp mellem Danmark og Sverige den 6. juni.
 Kulturminister Carina Christensen har afvist at sikre, at kampen vises bredt på dansk tv fremfor som nu på digitalt betalings-TV. Men et flertal vil presse hende til det alligevel.
 - Der er nogen begivenheder, også på idrættens område, der kan samle befolkningen. Og det er jo netop sådan en landskamp mellem Danmark og Sverige. Derfor synes jeg, at hun skal se meget positivt på, at det skal være sådan, at alle danskere har en mulighed for at se den kamp, hvis man er interesseret, siger Dansk Folkepartis kulturordfører, Karin Nødgaard, til Ritzau.
 Også Socialdemokraterne, SF og Enhedslisten ønsker, at store begivenheder skal vises bredt på tv, som de fleste danskere har adgang til.
 Sagen udspringer af, at VM-kvalifikationskampen kun bliver vist på digitalt betalings-TV. Det har flere partier protesteret over, og senest er ministeren blev kaldt i samråd. Hidtil har hun afvist at gribe ind med henvisning til den fri konkurrence.
 - Der skal være fair konkurrence på markedet, sådan som der er i dag. Jeg har derfor ikke i sinde at ændre dansk lovgivning på dette område, siger hun i et svar til Folketinget.
 Det er dog tilsyneladende ikke nødvendigt at ændre reglerne. Efter EU's' regler kan medlemslandene nemlig sikre, at store idrætsbegivenheder kan ses på landsdækkende tv. I Storbritannien skal FA-Cuppen i fodbold vises nationalt, ligesom det gælder i Italien med for eksempel etaperne i cykelløbet Giro d'Italia.
 Ministeren henviser til, at dem, der vil se kampen, kan rette henvendelse til "de relevante udbydere".
 Men det er ikke godt nok, mener oppositionen. Flertallet af medieordførere er i tvivl om, hvorvidt det kan lade sig gøre at ændre tingenes tilstand i forhold til Sveriges-kampen. Men de ønsker det, og de ønsker, at man fremadrettet sikrer, at store begivenheder vises bredt.
 - Jeg håber, at det kan lade sig gøre. Men det vigtigste for os socialdemokrater er, at vi fremadrettet benytter os af den her praksis, som man gør i andre lande. Det må være det vigtigste. Jeg håber så, at det kan indbefatte kampen mellem Danmark og Sverige, siger kultur- og medieordfører, Mogens Jensen.
 - Som jeg vurderer det, vil det nok reelt være svært at gribe ind nu. Men hun skal gøre det, hvis hun kan, siger medieordfører fra SF Holger K. Nielsen.
