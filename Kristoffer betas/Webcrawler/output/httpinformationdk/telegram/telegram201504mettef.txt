Mette F.: Attentat i København har fået konsekvenser
Justitsminister Mette Frederiksen siger, at der er strammet op i retssystemet efter terrorangrebet i februar.


 Justitsminister Mette Frederiksen (S) har fokus på at løse problemerne i det danske retssystem, og hun er godt i gang.
Det var ministerens budskab, efter at det er kommet frem, at ingen i Kriminalforsorgen reagerede på tre henvendelser om, at den formodede gerningsmand bag attentaterne i København i februar viste tegn på radikalisering.
- Det afgørende er at få løst nogle af de problemer, som redegørelserne viser, at der har været i det danske retssystem, svarer hun på spørgsmålet om, hvorvidt det skal have konsekvenser for Kriminalforsorgen.
- Det skal have konsekvenser, og det har allerede fået konsekvenser. Der har for eksempel manglet en systematik i underretningen mellem Kriminalforsorgen og Politiets Efterretningstjeneste (PET). Det er en alvorlig fejl.
- For det siger sig selv, at dem, der afsoner en dom i Danmark, at udviser de radikal adfærd, ytrer de sig på en bestemt måde, eller tilkendegiver at de vil rejse til Syrien eller på anden vis adskiller sig fra det danske samfund, så skal PET have besked om det med det samme.
