Bankpakker dækker erstatning til Roskilde-aktionærer
Finansiel Stabilitet er tilfreds med, at erstatningssagen til Roskilde Bank-aktionærer ikke når domstolene.


 Det bliver groft sagt staten, der skal udbetale erstatning til aktionærer i Roskilde Bank, der er omfattet af forliget mellem Finansiel Stabilitet og Forbrugerombudsmanden.
Det fortæller Henrik Bjerre-Nielsen, der er administrerende direktør for Finansiel Stabilitet.
Han siger dog samtidig, at statens skraldespandsselskab har penge nok på kistebunden fra bankpakkerne, som bankerne betaler til, samt fra frasalg af aktiviteter fra flere krakkede banker til at betale regningen.
- Det lille plus, der er efter bankpakkerne, det bliver lidt mindre, men det bliver ikke fjernet af den grund, siger Henrik Bjerre-Nielsen.
Han er tilfreds med, at en stævning fra Forbrugerombudsmanden på vegne af aktionærer i Roskilde Bank nu ender med et forlig, der sikrer aktionærerne en delvis erstatning af deres tab.
Forliget omhandler private kunder i Roskilde Bank, som har købt aktier i forbindelse med to aktiesalgskampagner i 2006 og 2007, og det er en fornuftig løsning, mener Henrik Bjerre-Nielsen, der er administrerende direktør for Finansiel Stabilitet.
- Vi er tilfredse med, at vi nu har fundet en løsning, og der er ingen grund til at bruge domstolene på det, siger han til Ritzau.
Forliget indebærer, at op mod 28.000 aktionærer kan få erstatning på 60 procent af det tab, de har lidt, såfremt de har købt aktier i forbindelse med to aktiesalgskampagner, der løb fra henholdsvis 11. august 2006 til 17. september 2006 og fra 12. marts 2007 til 8. april 2007.
I perioderne solgte banken aktier for omkring 370 millioner kroner.
Finansiel Stabilitets administrerende direktør betegner denne del af sagen om krakket i Roskilde Bank som afsluttet, men der kører stadig en erstatningssag mod bankens tidligere direktion.
- Det tager et stykke tid, før den er færdig. Den er nærmest knap nok begyndt, så det er ikke noget, der kommer lige med det samme, siger Henrik Bjerre-Nielsen.
