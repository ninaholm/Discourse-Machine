Kina vil bygge 36 millioner almene boliger
Kina vil bygge millioner af almene boliger for at holde de økonomiske hjul i gang og undgå omverdenens krise.


 Kina vil bygge 36 millioner statsstøttede boliger mellem 2011 og 2015 i et forsøg på at modstå de voldsomt stigende boligpriser i den folkerige kommuniststat.
Landet vil udstede obligationer for at finansiere initiativet, og desuden vil staten bruge flere penge på almene boliger, siger Kinas vicepremierminister, Li Keqiang.
Projektet er dog allerede løbet ind i problemer, da investorer er skeptiske i forhold til, om mange af Kinas meget forgældede lokale regeringer kan bidrage til projekterne. Desuden er profitten på husbyggerierne moderat.
Li Keqiang har af den grund åbnet op for, at Kina må øge investeringerne fra centralt hold.
- Vi må øge regeringens investeringer, udvide den økonomiske støtte og finde flere finansieringskilder, siger Li Keqiang under et besøg ved et nyt alment boligbyggeri i det nordlige Kina ifølge nyhedsbureauet Xinhua.
Det er meget sandsynligt, at Li Keqiang skal efterfølge Wen Jiabao som premierminister fra starten af 2013. Vicepremierministeren har ført an i kampen om at sikre flere billige boliger og i andre sociale programmer.
 Li Keqiang kalder boliginitiativet en modgift mod den internationale økonomiske krise.
- Særligt nu hvor verdensøkonomien igen er i et dødvande, og vores lands vækst står over for et dystert og kompleks ydre miljø, hvilket gør, at et solidt fremskridt i overkommelige boligbyggerier har en ekstremt vigtigt rolle i at udvide den hjemlige efterspørgsel og i at fastholde en fast og relativ hurtig økonomisk vækst, siger han.
