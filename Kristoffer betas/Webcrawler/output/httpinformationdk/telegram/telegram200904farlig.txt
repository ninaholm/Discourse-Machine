Farligt for både pirater og gidsel



 Kapringsforsøget af det danske-ejede containerskib Maersk Alabama har udviklet sig til en farlig situation. 
 Det siger Lars Bangert Struwe - der forsker i pirateri ved Dansk Institut for Militære Studier (DIMS).
- Det er endt meget atypisk i en meget farlig situation for både piraterne og for det besætningsmedlem, de har taget som gidsel. Ikke mindst er piraterne i en dårlig situation, men gidslets sikkerhed er også meget problematisk, siger Lars Bangert Struwe.
 Normalt sætter besætningen sig til modværge under en kapring, men når piraterne har overtaget skibet plejer det at stoppe.
- Det sker af hensyn til besætningens egen sikkerhed, siger Lars Bangert Struwe. 
 Han mener, at det angiveligt er første gang, at et kapringsforsøg ender så atypisk.
 I snart et døgn har kaptajnen været gidsel om bord i en redningsbåd fra containerskibet sammen med de fire bevæbnede pirater. Redningsbåden befinder sig angiveligt i nærheden af containerskibet, hvor de 19 andre besætningsmedlemmer er i sikkerhed. 
