Svensk rullestolsbedrager eftersøges over hele verden
Lars Wallin påstod, at han var invalid, ansatte brødre som handicaphjælpere og scorede 11,4 millioner kroner.


 En 50-årig svensk mand har indtil videre haft held til at malke den svenske statskasse for 11,4 millioner kroner i erstatning og handicaphjælp efter en bilulykke, hvor han endte i kørestol.
Problemet er, at Lars Wallin tilsyneladende klarer sig glimrende på to ben, og at han poserer på foto, hvor han blandt andet bygger sit eget hus.
Nu forsøger svensk politi - med efterlysninger via Interpol og Schengenregistret - at få fat i den driftige og berejste "rullestolsmand", skriver Aftonbladet.
- Han er ikke typen, som frivilligt melder sig for at aftjente sin straf, siger anklageren Eva Kokkonen til den svenske avis.
Lars Wallin blev dømt i 2011 ved retten i Linköping og ved Göta Hovrätt. Den 50-årige mand fik fire års fængsel.
Den dømte mødte imidlertid aldrig op, da straffen skulle afsones.
- Han har været efterlyst i hele verden siden 10. januar i år. Mere kan jeg ikke sige, uden at det kan gå ud over chancen for at pågribe ham, siger kriminalpolitiets pressesekretær Jessica Fremnell.
Wallin var involveret i en bilulykke i 2001, og i en kortere periode efterfølgende var han tvunget til at bruge kørestol.
Det lykkedes ham i en årrække at overbevise de sociale myndigheder om, at han var så invalid, at han ikke kunne klare sig uden personlige hjælpere og kørestol.
Lars Wallin ansatte tre handicaphjælpere. De to var hans brødre, og den tredje var en kvinde, som han senere flyttede sammen med.
Hans assistenter fik også fængselsstraffe på op til to år, da sagen kørte i 2011.
- Han er efterlyst i hele verden, så jeg håber, at han dukker op. Vi går ud fra, at han ikke er i Sverige, siger politiefterforskeren Benny Kalmerlind til avisen Hela Gotland.
- Det er hårdt at gemme sig i lang tid, og det koster jo penge at være på rejse.
