Haldør Topsøe var dansk erhvervslivs grand old man
Erhvervslederen Haldor Topsøe var aktiv til det sidste og døde kun få dage før sin 100-års fødselsdag.


 Få dage før han ville være fyldt 100 år, er en af Danmarks helt store erhvervsmænd død.
Haldor Topsøes runde dag skulle have være fejret med pomp og pragt med blandt andet en særforestilling på Det Kongelige Teater, men festen blev aflyst, da Haldor Topsøe brækkede hoften.
Mandag døde han. Kun fire dage før sin 100 års dag.
Haldor Topsøe havde studeret fysik og kemi hos Niels Bohr, han var blandt Danmarks rigeste mænd og havde fået adskillige ærefulde priser. Blandt andet blev han kåret som århundredets ingeniør.

Hans virksomhed, Haldor Topsøe A/S, er i dag et verdensomspændende milliardforetagende, men Haldor Topsøe lagde alle dage vægt på, at det samtidig skal være et rart sted at være.

Erhvervsmanden og civilingeniøren Haldor Topsøe var til det sidste aktiv som bestyrelsesformand i den virksomhed, han selv grundlagde for efterhånden mange år siden.
Haldor Topsøe blev uddannet kemiingeniør i 1936 og grundlagde fire år senere sin ingeniørvirksomhed, Haldor Topsøe, som i dag er en af verdens førende katalysatorproducenter.
Han gjorde en dyd ud af at kombinere forskning og forretning, og det medvirkede til hans succes.

Men det var faktisk Haldor Topsøes afdøde kone, Inger Topsøe, der i sin tid fik ideen til at starte virksomheden, har Haldor Topsøe fortalt i et interview med Frederikssund Avis.
 Idéen var at skabe noget, som kunne bruges efter krigen.

Mere end 73 år senere har Haldor Topsøe A/S 2394 ansatte og afdelinger i 10 lande i fem verdensdele.
- Forretningsverdenen har ingen betydning i sig selv, medmindre den forbedrer menneskers liv og forholdene i udviklingslandene, lyder Haldor Topsøes motto på virksomhedens hjemmeside.
Og dr. Topsøe, som han også kaldtes, var en mand, der lagde vægt bag ordene med sit store engagement i velgørenhed. For eksempel så han hellere donationer til SOS Børnebyerne end gaver fra dem, som gerne ville fejre hans 100-års dag.

Der var lagt op til den helt store fejring af dagen for Haldor Topsøe, men fødselaren var så uheldig, at han faldt og brækkede hoften og måtte opereres, og fødselsdagsarrangementerne blev aflyst.
Gæstelisten til de aflyste festligheder vidner om erhvervsmandens betydning og status.

Dronning Margrethe og prins Henrik skulle have været med til en særforestilling i Det Kongelige Teater med regeringsmedlemmer, medlemmer af Folketinget samt en lang række repræsentanter både fra det officielle Danmark.

Det samme skulle over 500 samarbejdspartnere og repræsentanter for erhvervsliv og videnskab fra ind- og udland.
Der var ligeledes planlagt et symposium vedrørende globale sociale og videnskabelige udfordringer, hvor blandt andet statsminister Helle Thorning-Schmidt og generaldirektør for Verdenshandelsorganisationen, Pascal Lamy, skulle have deltaget.
Haldor Topsøe var gift med Inger Topsøe fra 1936 til hendes død i 2008. Han fik fire børn.

