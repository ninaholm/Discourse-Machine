Otte militante muslimer dræbt i Pakistan



 Et ubemandet amerikansk fly har dræbt otte militante islamister i det nordvestlige Pakistan. Dermed er i alt 20 militante oprørere blevet dræbt af ubemandede amerikanske fly i løbet af 48 timer. 
 Tirsdag dræbte raketter fra to amerikanske fly 12 personer i Norak-regionen i North Waziristan, hvor militante oprørere har deres højborg i deres kamp mod udenlandske soldater i nabolandet Afghanistan.
 Onsdagens angreb fandt også sted i North Waziristan, hvor store dele af provinsen er mere eller mindre lovløs og uden for de pakistanske myndigheders kontrol. 
 De amerikanske styrker kommenterer normalt ikke oplysninger om angreb med førerløse fly, såkaldte droner. Men USA er det eneste land, der har førerløse fly, der opererer i Pakistan og Afghanistan.
 Militante medlemmer af Taliban benytter det nordvestlige Pakistan til at gennemføre angreb på udenlandske styrker i Afghanistan. Taliban retter også angreb på forsyningslinjer gennem Pakistan til udenlandske styrker i Afghanistan, og de har påført store skader og forsinkelser på forsyningerne.

