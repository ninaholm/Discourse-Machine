SF vil gå solo ved næste valg
Det tætte bånd til Socialdemokraterne har kostet stemmer. Derfor vil SF gå til valg på sit eget program.


 SF's formandskandidater vil kappe båndene til Socialdemokraterne. For at sikre SF en mere selvstændig profil vil partiet køre deres egen valgkamp, når der skal være valg næste gang, skriver Jyllands-Posten.
- For mig er det vigtigt, at SF går til valg på sit eget program ved næste folketingsvalg, siger sundhedsminister Astrid Krag.
Dermed bryder hun med den S-SF-alliance, som den afgående SF-formand, Villy Søvndal, brugte knap fire år på at bygge op i tæt samarbejde med S-formand Helle Thorning-Schmidt.
Astrid Krag har været en af de ledende kræfter i SF under hele manøvren, men hun erkender nu, at S og SF's synkronkampagne kostede stemmer.
- Vælgerne skal vide, hvad de kender SF for. De skal vide, hvad de får mere af, hvis de stemmer på SF. Det ved de ikke i dag, og det er et problem, som vi allerede kunne se ved det seneste valg, siger hun.
Hun bliver bakket op af SFs anden formandskandidat, Annette Vilhelmsen.
- Det overrasker mig faktisk, at Astrid siger det nu. Men det gør mig glad, for det er det, som jeg hele tiden har ment, siger hun til Jyllands-Posten.
Det er dog ikke kun SF, der er erklærer det tætte samarbejde mellem S og SF for dødt. Socialdemokraternes politiske ordfører, Magnus Heunicke, erkender, at alliancen ikke længere giver mening.
- Det giver slet ingen mening at tale om at lave noget fælles S-SF uden om De Radikale. At vi har fået De Radikale med i regering og har et loyalt samarbejde med dem, betyder, at S-SF-aksen ikke længere findes, siger han.
