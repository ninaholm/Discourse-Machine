Musikerforbund: DR-orkester kan let genetableres
En eftermiddag. Så hurtigt kan DR's Underholdningsorkester genetableres, mener Dansk Musiker Forbund.


 Det er ren politik, når DR i et notat til Kulturministeriet siger, at det er besværligt at genetablere DR Underholdningsorkestret, som et flertal i Folketinget ønsker.
Det siger fagligt sekretær i Dansk Musiker Forbund Steen Jørgensen til Ritzau.
- Danmarks Radio prøver at få det til at se ud som om, at det er meget, meget besværligt og dyrt at få orkestret til at spille videre - det passer ikke. Sandheden er, at det er meget nemt. Det kunne vi ordne på en eftermiddag.
- Halvdelen af orkestret er tjenestemænd, og de er klar til at rykke ind, som de er forpligtet til. Det er helt uden omkostninger, siger Steen Jørgensen.
18 personer var tjenestemandsansat i Underholdningsorkestret.
Der er blevet forhandlet fratrædelsesaftaler på plads med alle 42 musikere i DR Underholdningsorkestret. 11 af dem er blevet ansat andetsteds fremgår det i notatet.
I ni af de tilfælde er ansættelsen i DR Symfoniorkestret, hvorfor det ikke burde være noget problem at flytte dem tilbage i Underholdningsorkestret, mener Steen Jørgensen.
Engangsudgifterne til en genetablering vil i alt løbe op i 15 millioner kroner, skønner DR.
Det skøn er dog meget højt sat, mener Dansk Musiker Forbund, der onsdag var repræsenteret ved et møde i Folketingets Kulturudvalg, hvor et flertal opfordrede kulturminister Marianne Jelved (R) til at skrive DR Underholdningsorkestret ind i en ny public servicekontrakt.
Blandt deltagerne på det møde var Dansk Folkepartis medieordfører, Morten Marinus, der også mener, at DR-skønnet virker højt.
- DR tegner et skræmmebillede. Det vil ikke koste så meget at genansætte Underholdningsorkestret. Det kræver bare en fornuftig forhandling med blandt andet Dansk Musiker Forbund.
- De står klar med åbne arme og vil forhandle positivt med DR. Det har de selv givet udtryk for på mødet i Kulturudvalget i dag, siger DF-ordføreren.
DRs økonomidirektør Nikolas Lyhne-Knudsen afviser kritikken.
- DR har skønnet et niveau for engangsomkostninger på i alt cirka 15 millioner kroner fordelt over 2015 og 2016. Skønnet er i sagens natur behæftet med usikkerhed, da det faktisk omkostningsniveau afhænger af en række ubekendte faktorer.
- Skønnet vedfører ikke kun omkostninger til genansættelser, men også forventede merudgifter i forbindelse med nyt koncertprogram, muligt indtjeningstab med videre, skriver han i en mail til Ritzau.
