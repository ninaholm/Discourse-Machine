Rødklædte vil kun tale med premierminister
De rødklædte demonstranter i Thailands hovedstad, Bangkok, vil have møde med premierministeren. Ellers bliver der ikke tale om forhandlinger.


 Ledere af de regeringsfjendtlige demonstrationer i Thailand siger, at de kun vil indlede forhandlinger med regeringen, hvis det bliver med premierministeren direkte.
Tidligere havde premierminister Abhisit Vejjajiva ellers meddelt, at der var blevet aftalt møder mellem to regeringsrepræsentanter og to ledere af de rødklædte, som gennem en uge har gennemført demonstranter i Bangkok.
Thailandske medier skrev i den forbindelse, at der skulle gennemføres et møde mandag mellem ledende rødklædte og ministeren Satit Wonghnongtaey, der er knyttet til statsministeriet, samt embedsmanden Korbsak Sabhavasu. Men de rødklædte insisterer på, at mødet kun vil finde sted, hvis premierministeren deltager.
- Efter vi mødtes og diskuterede sagen, nåede vi frem til, at vi ikke vil tale med hverken Satit eller Korbsak. Vi vil kun tale med Abhisit, siger en af de ledende rødklædte, Jatuporn Prompan.
