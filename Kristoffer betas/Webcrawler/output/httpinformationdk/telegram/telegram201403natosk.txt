Nato i skarp fordømmelse af Rusland
Nato-lande opfordrer Rusland til at kalde soldater hjem fra Ukraine og vil have internationale observatører.


  Nato-landene fordømmer efter et langvarigt krisemøde søndag eftermiddag og aften de russiske aktioner i Ukraine og opfordrer Rusland til straks at trække sine soldater tilbage til deres baser.
 - Vi fordømmer den russiske militære optrapning på Krim. Vi udtrykker vores alvorlige bekymring for så vidt angår det russiske parlaments autorisation af anvendelsen af Den Russiske Føderations væbnede styrker på ukrainsk territorium.
 - Russiske styrkers aktion er i strid med folkeretten. Rusland må respektere sine forpligtelser under FN-Charteret og principperne under Organisationen for Sikkerhed og Samarbejde i Europa, som danner basis for fred og stabilitet i Europa, hedder det i en erklæring fra mødet i Bruxelles.
De 28 Nato-lande opfordrer Rusland til straks at trække alle sine styrker tilbage til deres kaserner og afstå fra indblanding andre steder i Ukraine end på den autonome halvø ved Sortehavet.
Samtidig er der en opfordring til både Rusland og Ukraine om øjeblikkeligt at søge en fredelig løsning gennem dialog samt at acceptere internationale observatører udsendt enten via FN's Sikkerhedsråd eller OSCE.
Opfordringen til at få etableret et internationalt observatørkorps i Ukraine blev allerede lørdag afleveret af USA i FN's Sikkerhedsråd, hvor der er brug for Ruslands samtykke for at træffe en beslutning.
Nato-landenes ambassadører har søndag aften også haft et næsten halvanden time langt møde med Ukraines Nato-ambassadør. Ukraine er ikke med i Nato, men har et formelt partnerskab med forsvarsalliancen.
Ukraines Nato-ambassadør, Ihor Dolhov, beskriver debatten på mødet som "meget intens".
- Jeg tror på, at det er begyndelsen til at kunne udvikle yderligere tiltag, som kan hjælpe med at nedtrappe situationen, siger Dolhov.
Han ønsker ikke at beskrive, hvilke tiltag der kan være tale om.
Nato-generalsekretær Anders Fogh Rasmussen siger, at der meget vel inden for de nærmeste dage kan blive holdt et møde mellem Nato-landene og Ruslands ambassadør.
Han regner ikke med, at der vil blive holdt et møde på ministerniveau, selv om de fleste Nato-landes udenrigsministre er til EU-hastemøde om Ukraine i Bruxelles mandag eftermiddag, hvor den amerikanske udenrigsminister, John Kerry, er i Paris.
