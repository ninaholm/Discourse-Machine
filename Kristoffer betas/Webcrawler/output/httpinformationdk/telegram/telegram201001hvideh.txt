Det Hvide Hus er skyld i valgnederlag



 Det Hvide hus siger, at præsident Barack Obamas regering bærer en del af skylden for Demokraternes tab i det afgørende senatorvalg i Massachusetts. 

Valget af republikaneren Scott Brown betyder, at Demokraterne har mistet det absolutte flertal i det amerikanske Senat.

- Alle bærer et vist ansvar og i aller højeste grad Det Hvide Hus, siger Obamas talsmand, Robert Gibbs, under en pressebriefing.

Scott Brown vandt tirsdag den ledige plads efter Edward Kennedy, og det koster Demokraterne deres 60-pladsers flertal, som er nødvendigt for at undgå den republikanske oppositions forsinkende taktiske spil i forhold til Obamas sundhedsreform.

- Præsident Obama er indstillet på at samarbejde med Republikanerne om en reform af den økonomiske lovgivning, klimaforandringer og andre lovgivningsmæssige prioriteringer, siger Gibbs.

Han tilføjer, at Republikanerne så også skal være villige til at samarbejde med demokraten Obama, hvis tilbuddet skal fungere.

