Overlevende bådflygtninge: Vi blev beskudt
En milits fulgte angiveligt efter båd med emigranter og skød imod dem, forklarer overlevende.


 Syriske flygtninge, der overlevede en bådkæntring i Middelhavet på vej mod Italien, fortæller søndag, at de blev beskudt, da de satte kurs fra Libyens kyst.
Mindst 33 personer omkom, da den overfyldte båd sank fredag - blot en uge, efter at et andet forlis med bådflygtninge kostede mindst 359 livet.
Båden, der sank fredag, havde omkring 400 emigranter om bord, hvoraf de fleste var syrere. Den sejlede angiveligt fra en havn i den libyske by Zwara torsdag under kaotiske omstændigheder.
Nogle af de 206 personer, som blev reddet efter forliset, har efterfølgende fortalt, af en milits skød vildt omkring sig og imod båden, hvilket dræbte flere. Samtidig fik skuddene båden til at tage vand ind og derfor synke.
Den 34-årige syrer Mohammed, som mistede sin gravide hustru og syvårige datter på vej mod Europa, fortæller, at han betalte 4800 dollar for at komme med på båden.
- Da vi nåede frem til båden, vendte militsfolk deres maskingeværer mod vores hoveder og krævede flere penge. Jeg havde 5000 dollar, og dem tog de også, fortæller Mohamed fra en lejr i Malta.
Han forklarer, at de bevæbnede mænd fulgte efter emigranterne i fire eller fem timer på havet.
- Lige pludselig begyndte de at skyde mod os og båden. Jeg kunne kun tænke på, at jeg skulle beskytte mine to små børn.
- Så begyndte de at affyre flere kugler mod båden, og de formåede at gennembore den. Masser af vand begyndte at trænge ind. Det gik ret hurtigt, inden vi alle var i havet, fortæller Mohammed.
FN's Flygtningehøjkommissariat har talt med flere overlevende fra forliset, der forklarer, at der blev affyret skud - "måske fra militsfolk, der skød for at dræbe", hedder det.
