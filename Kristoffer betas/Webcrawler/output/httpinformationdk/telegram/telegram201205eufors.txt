EU-forslag om strejke sparkes til hjørne
Mere end en tredjedel af de nationale parlamenter i EU er kommet med indsigelser mod ny lov om strejkeret.


 For første gang nogensinde har EU-landene givet EU-Kommissionen det gule kort.
Mere end en tredjedel af EU's nationale parlamenter - heriblandt det danske folketing - er nemlig kommet med indsigelser mod et lovforslag fra kommissionen, der vil regulere retten til at strejke.
Det betyder, at forslaget - der går under navnet Monti II - bliver sendt tilbage til kommissionen, som skal tage begrundet stilling til, om den vil ændre forslaget, genfremsætte det eller trække det tilbage.
Det er første gang, de nationale parlamenter benytter sig af den mulighed.
Det glæder europaparlamentariker Ole Christensen (S), der er ordfører på forslaget i parlamentet.
Han er modstander af det nuværende forslag, fordi det giver nationale domstole og i sidste ende EU-domstolen magt til at lægge sag an mod dem, der strejker.
- Strejkeretten har aldrig været reguleret i dansk arbejdsret, så hvordan i alverden kan det komme på tale, at den skal være reguleret i EU?
- Retten til at strejke er et nationalt anliggende, og kommissionens forslag virker derfor i klar modstrid med nærhedsprincippet, siger Ole Christensen.
Nærhedsprincippet bygger på en idé om, at beslutninger skal træffes så tæt på borgerne som muligt.
Også Folketinget mener, at Monti II strider mod netop dette princip. I sit brev til kommissionsformand José Manuel Barroso skriver man, at forslaget risikerer "at gribe forstyrrende ind i velfungerende nationale ordninger på det arbejdsretlige område."
Ole Christensen tror på, at der nu kommer ændringer i kommissionens udspil.
- Jeg mener, at kommissionen vil få alvorlige forklaringsvanskeligheder, hvis den ikke ændrer væsentligt i det nuværende forslag, og jeg glæder mig til at se, hvad kommissionen nu kommer med, siger Ole Christensen.
