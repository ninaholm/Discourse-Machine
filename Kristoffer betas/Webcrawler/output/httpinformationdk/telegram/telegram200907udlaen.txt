Udlændinge blandt dødsofre i Indonesien



 Mindst seks mennesker har mistet livet ved to eksplosioner, der fredag med kort tids mellemrum ramte de to luksushoteller Ritz-Carlton og Mariott i den indonesiske hovedstad, Jakarta. Nogle medier beretter om otte dræbte.
 Blandt dødsofrene er flere udlændinge, bekræfter indonesisk politi over for nyhedsbureauet AFP. Mange er alvorligt sårede. Politiet har ikke kunnet bekræfte, om der er tale om bombeangreb, men ifølge den danske ambassadør i Indonesien, Børge Petersen, er politiets bombehold på stedet.
 - Vi fik at vide, det var et generatorsæt, der eksploderede, men politiets bombehold er altså på stedet, fortæller ambassadøren til Ritzau tidligt fredag morgen.
 Ambassaden ligger omkring 100-meter fra Hotel Ritz-Carlton, og personalet kunne mærke bragene. Børge Petersen kunne ikke oplyse, om der var danskere indlogeret på hotellerne, eller om der er danskere blandt ofrene. Det er personalet på ambassaden i gang med at undersøge.
 I 2003 blev Hotel Mariott ramt af en bilbombe, som dræbte 12 mennesker. Det angreb fandt sted på et tidspunkt, da militante islamister var meget aktive i Indonesien. Blandt andet med selvmordsbombeangrebene på ferieøen Bali i 2002, som kostede mere end 200 mennesker livet. Heriblandt tre danskere.
 Indonesien har på det seneste oplevet en længere periode med forholdsvis ro, og det nyligt overståede præsidentvalg forløb roligt.
 Bomberne i 2002 på Bali samt flere andre attentater havde en meget negativ effekt på Indonesiens omfattende turistindustri og på investorers lyst til at skyde penge i projekter i Indonesien.
