10 mænd idømt fængsel på livstid for angreb på Malala
Pakistan sender 10 medlemmer af Taliban i fængsel på livstid for angrebet på nobelpristager Malala Yousafzai.


 En domstol i Pakistan har torsdag idømt 10 mænd fængsel på livstid for angrebet på Malala Yousafzai i 2012.
De 10 mænd er medlemmer af den pakistanske gren af Taliban, oplyser pakistanske myndigheder ifølge britiske BBC.
Mændene blev dømt ved en særlig antiterror-domstol.
- Domstolen kendte dem skyldige i angrebet og i at have planlagt at dræbe hende, og idømte dem livstidsdomme, siger en unavngiven kilde ved domstolen til det tyske nyhedsbureau dpa.
I oktober 2012 blev Malala skudt gennem hovedet, da hun sad i en skolebus på vej hjem fra skole i Swat-dalen i Pakistan. Området er et af de steder, hvor Taliban står stærkt.
Taliban tog skylden for angrebet. Den militante bevægelse ønskede at straffe hende, fordi hun som aktivist var for åbenmundet om pigers ret til uddannelse.
Ingen af de fire eller fem mænd, som udførte angrebet, er blandt de 10, der blev dømt torsdag, siger en sikkerhedskilde til Reuters.
- Men de har afgjort spillet en rolle i planlægningen og udførelsen af attentatforsøget mod Malala, siger kilden.
Politiet mener, at de mænd, der gennemførte angrebet i skolebussen, er flygtet over grænsen til Pakistan.
De er sammen med adskillige andre efterlyst i forbindelse med angrebet. En af de efterlyste er mullah Maulana Fazlullah, som er leder af pakistansk Taliban.
Malala var 15 år, da hun blev livsfarligt såret ved skudangrebet.
Hun overlevede og blev behandlet på et hospital i England. Hun har siden brugt sin tid på at føre sit budskab om menneskerettigheder og pigers rettigheder videre ud i verden.
Det var først i september sidste år, at Pakistans hær meddelte, at den havde anholdt 10 mistænkte for skudangrebet mod Malala Yousafzai, skriver Dawn.
Den pakistanske pige, der nu er 17 år, er blevet et globalt ikon. Efter angrebet har hun fået asyl i Storbritannien og bor sammen med sin familie i Birmingham.
Sidste år modtog hun som den yngste prisvinder nogensinde Nobels fredspris, som hun delte med den 60-årige indiske børneretsforkæmper Kailash Satyarthi
