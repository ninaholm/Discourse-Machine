13 dræbt i oprørsbyen Homs i Syrien
Syriske sikkerhedsstyrker forsætter angreb på regeringskritiske demonstranter i byen Homs. Endnu 13 er dræbt.


 Syriske sikkerhedssoldater, der er sendt på gaden af den autoritære præsident Bashar al-Assad, har tirsdag dræbt mindst 13 personer i byen Homs, oplyser lokale demonstranter.
- 13 civile er dræbt, da sikkerhedssoldater åbnede ild mod folk under en operation, siger menneskeretsaktivisten Rami Abdel Rahman.
Han siger, målet med operationen er at kvæle de mange demonstrationer, der har været i byen mod al-Assad og hans styre i Damaskus.
En anden aktivt fortalte sent mandag, at mindst en civil blev dræbt og fire andre såret under en lignende operation tidligere mandag.
Andre beboere i Homs fortæller lignende historier.
- Der er soldater og pansrede køretøjer i hvert eneste nabolag. Der er uorganiserede styrker, der er med soldaterne, og de er dødspatruljer. De har skudt tilfældigt med rifler og maskinpistoler siden morgengry. Nu kan ingen gå ud, siger en beboer telefonisk til Reuters.
Det Syriske Observatorium for Menneskerettigheder siger, at 30 personer blev dræbt under uro i weekenden i Homs. Her var der tale om sammenstød mellem kristne, sunnimuslimer og alawitter fra præsidentens mindretalssamfund.
Den Nationale Syriske Menneskeretsorganisation siger, at syv blev dræbt ved angreb udført af sikkerhedsstyrker.
Oplysninger om uroen i Syrien er vanskelig at få overblik over. De syriske myndigheder har udvist udenlandske journalister og menneskeretsorganisationer, hvilket gør det vanskeligt at verificere oplysninger.
Den syriske regering har slået hårdt ned på de regeringskritiske demonstrationer, der har stået på i fire måneder og kostet flere end 1400 civile livet. Mange tusinde aktivister er blevet fængslet.
