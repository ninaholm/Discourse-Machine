Kritiker kræver nyt blod i EL-ledelse
Enhedslisten burde ikke indgå finanslovaftale, mener Mikael Hertoft fra hovedbestyrelsen. Han ønsker nye folk.


 Det var en fejl, at Enhedslisten indgik en finanslovaftale, der ikke bryder med VK-regeringens økonomiske politik.
Sådan siger Mikael Hertoft, som afviste aftalen i Enhedslistens hovedbestyrelse sammen med otte partifæller. Det var ifølge Politiken blandt andre Katrine Toft Mikkelsen, Pia Boisen, Bjarne Thyregod og Hans Jørgen Vad.
- Det var forkert at stemme for aftalen. Andre mener noget andet. Men begge parter indser, at vi står i et dilemma, siger Mikael Hertoft.
Det var ifølge gruppeformand Per Clausen bedre end at lade regeringen indgå en aftale med Venstre, som ville forringe kontanthjælpen for at lette virksomhedernes skat. Mikael Hertoft er uenig.
- Enhedslisten står overfor et dilemma. Man kan gå ind for finansloven, fordi alternativet er værre. Derved binder vi vore hænder for at kæmpe imod de dårligdomme, der er i finansloven, siger Mikael Hertoft og fortsætter:
- Eller også går vi ikke med i finansloven og står friere til at kæmpe for vores politik.
 Enhedslisten skal vælge nogle andre hovedbestyrelsesmedlemmer på forårets årsmøde, mener han.
- Når det står 15-9 ved afstemningen, og man er blandt de 9, er det klart, at man ønsker nogle andre, så der er et lidt andet flertal, siger Mikael Hertoft.
Finansloven rammer almindelige danskere, når bundskatten hæves, og personfradraget forringes for at finansiere, at fedt- og sukkerafgifter forsvinder, påpeger han.
- Det er kritisabelt, selv om man får fjernet en sukkerafgift, som man selv har været med til at indføre. Den forringelse er ikke til at komme udenom. Det går imod Enhedslistens politik om ikke at stemme for forringelser, mener Mikael Hertoft.
Trods dyb og principiel uenighed splitter sagen ikke partiet, mener han.
