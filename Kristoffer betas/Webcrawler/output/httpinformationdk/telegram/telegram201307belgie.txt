Belgiens nye konge aflægger ed i parlamentet
Ved en ceremoni i Belgiens parlament har Philippe aflagt ed som landets nye konge.


 Først på flamsk, så på fransk - og til sidst også på tysk.
I Belgiens parlament i hovedstaden, Bruxelles, har landets nye konge, Philippe, søndag over middag aflagt ed foran hele nationen på alle landets tre officielle sprog.
- Jeg sværger at overholde forfatningen og det belgiske folks love, sagde Philippe.
Dermed er han nu Belgiens syvende regent, efter at hans 79-årige far, den tidligere kong Albert II, tidligere på dagen abdicerede efter 20 år på tronen.
- Jeg er bevidst om det ansvar, der nu hviler på mine skuldre, sagde Philippe.
I sin tale roste kong han desuden sin 40-årige hustru, Mathilde, der nu er landets nye dronning.
Samtidig sagde han, at han ser frem til det liv, som han selv, Mathilde og deres fire børn søndag tager hul på.
Selvom den 53-årige Philippe ikke nyder udpræget opbakning blandt belgierne, blev hans tale efterfulgt at stående klapsalver i parlamentet.
Men det var ikke et fyldt parlament, for de pladser, hvor de flamske nationalister plejer at sidde, stod tomme under ceremonien. Det flamske nationalistparti, der går ind for en selvstændig stat for den flamsktalende region, boykottede i protest ceremonien.
Den første kongelige opgave, Philippe og Mathilde skal udføre, er at inspicere de belgiske tropper - og derefter skal de overvære en militærparade i forbindelse med Belgiens nationaldag.
Senere på aftenen fejres den nye konge med et festfyrværkeri over Bruxelles.
