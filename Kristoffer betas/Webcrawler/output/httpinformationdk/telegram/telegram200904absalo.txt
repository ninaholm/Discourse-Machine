Absalon hjemme igen



 Der var forårssol, tamburkorps og hyldest fra kronprins Frederik, da orlogsskibet Absalon i dag ankom til Amalie Kajen efter otte måneders piratjagt. 
 Både kronprinsen og forsvarsminister Søren Gade var om bord, da Absalon sejlede ind i Københavns Havn og lagde til ud for Amalienborg, hvor venner og familier ventede. Gensynsglæden var stor, og den 110 mand store besætning kan nu se frem til at slappe lidt af i familiens skød. Men står det Søren Gade og et bredt flertal på Christiansborg skal Absalon allerede af sted til farvandet omkring Somalia kort efter nytår.
 Under sin udsendelse har det danske skib forhindret 11 kapringer. Derudover har mandskabet konfiskeret 56 håndvåben, otte stiger, fire GPS'er og fem mobiltelefoner og haft fat i 88 pirater, men manglen på en international domstol har gjort det svært at retsforfølge piraterne.
 Absalon skal nu på værft for at blive klargjort igen efter den lange udsendelse.
