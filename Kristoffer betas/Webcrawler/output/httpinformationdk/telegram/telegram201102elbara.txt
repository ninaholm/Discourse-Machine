ElBaradei: Mubarak må gå af inden fredag
Hundredtusinder råber slagord mod Egyptens regime under "protestmarch for en million."


 Egyptens trængte præsident, Hosni Mubarak, må gå af inden fredag, siger Mohamed ElBaradei, der mere og mere fremstår som lederen af den folkelige opstand mod regimet.
ElBaradei, den tidligere topdiplomat og nobelfredsprismodtager, siger, at der først kan føres forhandlinger, når Mubarak er trådt tilbage. 
Han fremsætter erklæringen om Mubarak på tv-kanalen Al-Arabiya, mens hundredtusinder af mennesker demonstrerer i det centrale Kairo.
På Tahrir-pladsen råber mange slagord som "Mubarak tag væk til Saudi eller Bahrain" og "Vi vil ikke have dig her". 
Dukker, der forestille Mubarak, er hængt op i mange trafiklys. 
Det Muslimske Broderskab og en række andre oppositionsgrupper, som har dannet en koalition, siger også, at Mubarak må gå nu.
- Vores første krav er, at Mubarak forvinder. Først derefter kan vi indlede en dialog med militæret om en fredelig magtoverdragelse, siger Mohammed al-Beltagi fra Det Muslimske Broderskab. 
Mubarak har ikke talt til nationen siden fredag i sidste uge, hvor han afskedigede sin regering. Mandag var det den nyudnævnte vicepræsident, Omar Suleiman, som opfordrede til dialog.
"Protestmarchen for en million" i det centrale Kairo har til formål at tvinge præsidenten til at gå af. 
Demonstranterne har fået nyt mod, efter at hæren har forsikret, at den ikke vil skyde mod befolkningen, og tirsdagens protester anses som en vigtig prøvesten for opbakningen til den folkelige opstand. 
Demonstrationerne er de største i landet i tre årtier. 
I alt 300 mennesker er blevet dræbt under de regeringsfjendtlige uroligheder, siger FN's kommissær for menneskerettigheder, Navi Pillay, med henvisning til ubekræftede rapporter. 
