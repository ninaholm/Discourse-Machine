Radikale vil øge fokus på integration
Morten Østergaard siger, at visse kommuner skal forbedre indsatsen på integrationsområdet.


 Integration og udlændinge står til at blive et af de hede emner frem mod et kommende valg til Folketinget, hvor både Venstre, Dansk Folkeparti og Socialdemokraterne har varslet nye tiltag.
Og også De Radikale vil sørge for, at integrationen af flygtninge og indvandrere bliver bedre. Det slår skatteminister Morten Østergaard fast i forbindelse med partiets sommergruppemøde tirsdag.
- Der er reelle integrationsproblemer i Danmark. Ikke-vestlige indvandrere fylder for meget i arbejdsløshedsstatistikken. Det er helt fundamentalt i Danmark, at man skal bidrage med det, man kan. Det skal flygtninge og indvandrere også mødes med fra første dag, de er i Danmark, siger han.
- Hvis de dårligste kommuner var lige så dygtige som de dygtigste kommuner, ville 22 procent flere komme i beskæftigelse, siger Morten Østergaard, der derfor foreslår mere bindende aftaler med kommunerne.
Der skal senest være folketingsvalg i september næste år.
