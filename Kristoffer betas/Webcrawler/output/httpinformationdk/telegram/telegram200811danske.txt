Danske films største billetsalg i 27 år



 En af de kommende dage runder salget af biografbilletter til danske film i 2008 imponerende fire millioner. 
 Dermed bliver året det bedste for de danske film siden 1981. Dengang lød det samlede salg på godt 4,1 millioner, og det tal bliver muligvis overgået inden årets udgang.
 Efter weekenden lød den officielle opgørelse for besøget til de danske film i år på 3.955.000. 
 Fem af årets 28 spillefilm tegner sig for lidt over halvdelen af billetsalget.
 "Flammen og Citronen" topper med 667.000, efterfulgt af "Blå mænd", "Rejsen til Saturn", "Far til fire - på hjemmebane" og "To verdener".
 Det hører med til historien, at produktionen af danske spillefilm er forøget markant siden 1981. De seneste år har det dog ligget nogenlunde konstant på omkring 25 premierer om året.
 Samtidig har billetsalget til de danske film været stabilt omkring de tre millioner, dog med 2005 som en markant undtagelse. Da lød billetsalget på 3.942.000.
