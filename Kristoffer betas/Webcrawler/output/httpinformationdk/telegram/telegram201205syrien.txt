Syriens oppositionsleder forlader posten
Kort tid efter han blev genvalgt, er lederen af Syriens største oppositionsblok nu officielt trådt tilbage.


 Syriens største oppositionsgruppe skal have ny leder efter at have godtaget Burhan Ghaliouns ønske om at træde tilbage. Det oplyser Syriens Nationale Råd (SNR) torsdag.
For godt en uge siden, få dage efter han var blevet genvalg som leder af SNR, meddelte Ghalioun, at han ønskede at trække sig fra posten.
- Jeg ønsker ikke at være splittelsens kandidat, sagde Ghalioun, der har base i Paris.
Den syriske akademiker, som har ledet SNR gennem konsensus snarere end gennem valg, blev genvalgt ved en afstemning i Rom den 15. maj.
 Men der har været tiltagende kritik af hans lederskab. Flere højtstående medlemmer af blokken siger, at det fortsatte genvalg af Ghalioun ikke fremmer et demokratisk alternativ til præsident Bashar al-Assad.
Ghalioun har ledet oppositionen fra sit eksil siden oprettelsen af SNR i august sidste år. Interne stridigheder og manglende politisk sammenhæng har hindret blokken i at blive den eneste repræsentant for oppositionen mod præsident Assad.
Kritikere har anklaget Ghalioun for manglende vilje til at lytte til oppositionen inde i Syrien, og SNR for at være kontrolleret af Det Muslimske Broderskab.
Selv om USA og andre lande var hurtige til at anerkende SNR som "legitime repræsentanter for syrere som ønsker en fredelig og demokratisk overgang", har hverken amerikanerne eller andre villet støtte rådets oprørshær med våben.
Landene frygter, at våbnene havner i hænderne på radikale islamister med forbindelse til al-Qaeda. En frygt, der er taget til i takt med, at der i flere syriske byer er eksploderet bomber de seneste uger.
SNR vil vælge en ny leder den 9. juni.
