Udskrevne patienter skal have bedre hjælp
Forløbs-koordinatorer og opfølgende hjemmebesøg hos ældre, udskrevne patienter skal aflaste hospitalerne.


 En national handlingsplan og 200 millioner kroner skal hindre, at ældre medicinske patienter ryger ud og ind af sygehusene.
Det skriver Morgenavisen Jyllands-Posten.
- Der har alt for længe været en grim tendens til, at de ældre medicinske patienter falder ned mellem to stole. Det er dårligt for den ældre, og det er samtidig samfundsøkonomisk alt for dyrt, siger sundhedsminister Astrid Krag (SF) til avisen.
Alle Folketingets partier - minus Enhedslisten - står bag planen og investeringen.
Hovedparten af pengene skal bruges på opfølgende hjemmebesøg hos ældre, som er blevet udskrevet fra sygehuset, og indførelsen af forløbs-koordinatorer.
- Det er nærmest en historisk dag, at den medicinske patient, som ofte lider af flere sygdomme på én gang, nu kommer i fokus, siger direktør Morten Freil fra foreningen Danske Patienter til Jyllands-Posten.
Mange hospitaler kæmper med overbelægning, og mere forebyggelse i patientens eget hjem kan forhindre, at patienterne ender på sygehusene gange og skyllerum.
- Mange patienter bliver indlagt, fordi vagtlægen ikke ved, hvad han ellers skal stille op, siger Dansk Sygeplejeråds formand, Grete Christensen, til Jyllands-Posten.
- Et fælles samarbejde mellem sygehusene, kommunerne og praktiserende læger kan være med til at forhindre unødvendige indlæggelser, påpeger hun.
Også i Danske Regioner er der tilfredshed med den nationale handlingsplan. Og selvom 200 millioner kroner ikke fylder alverden i sygehusenes budgetter, ser formand for sundhedsudvalget, Ulla Astmann (S) perspektiver:
- Hvis vi kan undgå unødvendige indlæggelser, kan vi frigøre rigtigt mange midler til andre formål, siger hun til Jyllands-Posten.

