Mogens Jensen: Det er win-win-win
Mogens Jensen kalder det "win-win-win", at Henrik Sass Larsen nu skal overtage hans post som S-gruppeformand.


 Mogens Jensen har selv anbefalet Henrik Sass Larsens genindtræden i toppen af Socialdemokratiet som gruppeformand.
Det fastslår den nu tidligere gruppeformand efter et møde med partiets hovedbestyrelse.
Her blev Mogens Jensen - i fællesskab med Københavns overborgmester, Frank Jensen - i stedet indstillet til posten som næstformand. En rokade som Mogens Jensen erklærer sig "super glad for".
- Det at blive indstillet - og måske også valgt - det er en stor ære, lyder det fra Mogens Jensen.
- Der er jo ingen tvivl om, at Henrik Sass i en periode har været væk fra toppen af Socialdemokratiet. Nu er Henrik tilbage igen. Det har jeg anbefalet, det har jeg været medvirkende til, siger han.
Spørgsmål: Så det er win-win?
- Det er win-win-win, siger Mogens Jensen.
Spørgsmål: Du siger, at du har været medvirkende til at få Sass tilbage. Hvordan har du gjort det?
- Det her har jo været en proces i partiet om, hvornår Henrik Sass skulle vende tilbage. Jeg har hele tiden udtalt, at jeg mente, at han havde en plads igen i partiets ledelse, og det tidspunkt det er kommet nu, forklarer Mogens Jensen, og fortsætter:
- Og jeg har anbefalet, at Henrik Sass træder ind, og det har jeg medvirket til sammen med vores statsminister og andre gode folk.
- Jeg trænger til nogle nye opgaver, og jeg er super glad for fortsat at kunne give mit bidrag, slutter Morgens Jensen, der endnu ikke har overblik over, om han skal have et ordførerskab i folketingsgruppen.
Hjemme i Mogens Jensens valgkreds, Herning Syd i Vestjyllands Storkreds, synes man, at han har gjort det fint som gruppeformand, men der ses også positivt på det, andre ville kategorisere som en degradering:
- Vi har stadig vores talerør i Vestjylland, og vi har stadig et tæt samarbejde med folketingsgruppen, siger kredsformand Lisbeth Hansen.
- Der er altid rokeringer i et regeringssamarbejde. Nu er der gået syv måneders tid, og vi vidste, at det nok ville komme på et eller andet tidspunkt. Det synes jeg, er helt fint.
