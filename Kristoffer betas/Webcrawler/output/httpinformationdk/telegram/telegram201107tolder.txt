Toldere starter blidt op med mere kontrol
Flere toldere vil være på arbejde ved grænserne. Men det bliver ikke døgnet rundt før til nytår.


 Grænsetrafikanterne kommer ikke til at mærke den store forskel på toldkontrollen i Sønderjylland, når der på tirsdag sættes ekstra folk ind som følge af regeringens aftale med Dansk Folkeparti og Kristendemokraterne.
Aftalen indebærer, at der i første omgang tilknyttes ekstra 30 toldere til toldkontrollen ved landegrænsen til Tyskland, hvor toldere i forvejen hele tiden fra tid til anden har gennemført kontrolaktioner ved de forskellige grænseovergange.
Men der vil på tirsdag ikke lige pludselig være 30 toldere i gang med kontrollen, oplyser direktør i Skat Erling Andersen, som har det landsdækkende ansvar for toldkontrol i Danmark.
 - Der bliver ikke 30 mand flere. Det bliver det bestemt ikke. Vi starter det her stille og roligt op, siger Erling Andersen.
Han forsikrer, at toldkontrollen ikke bliver en stopklods for trafikken over landegrænsen.
- Vi sætter ikke tre skiltevogne op og blokerer det hele, så der bliver kilometerlange køer, siger Erling Andersen.
Det er "en forretningshemmelighed" nøjagtigt hvor mange flere toldere, der bliver sat ind tirsdag morgen, eller hvor de bliver sat ind langs grænsen, siger direktøren.
- Vi vil være til stede med vores kontroller i større omfang end i dag. Der vil ikke blive lavet toldkontrol døgnet rundt. Men der kan sagtens være en kontrol klokken to om natten, siger Erling Andersen og tilføjer:
- Vi laver stikprøver ud fra det hele tiden skiftende risikobillede.
Døgnbemandingen bliver først indført, når den ekstra bemanding i henhold til aftalen når op på 98 toldere til december, oplyser han.
I første omgang sættes der også ekstra 10 toldere ind ved færgeterminalerne i Rødby og Gedser samt endnu 10 ved Øresundsbroen og Helsingør-færgen.
- I Helsingør har vi typisk lavet kontroller to gange om ugen. Der vil vi være betydeligt mere til stede, siger Erling Andersen.
I forvejen har Skat ansat 180 toldere til toldkontrollen i hele landet.
