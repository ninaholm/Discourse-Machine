Bornholms Landbrug: Slagterilukning er en katastrofe
Lukningen af Danish Crowns slagteri i Rønne vil lukke svinefarme på solskinsøen, frygter Bornholms Landbrug.


 Det vil få store konsekvenser for svineproduktionen på Bornholm, når Danish Crown-slagteriet på solskinsøen lukker.
Sådan lyder det fra den landbrugsfaglige organisation Bornholms Landbrug.
- Hvis man kigger på det kortsigtet, så tænker vi på dyrevelfærden. Vi havde gerne undgået, at vores grise skulle sejles fra Bornholm. Det er jo ikke godt for dem, siger Karsten Westh, formand for svineproduktionsudvalget i Bornholms Landbrug og fortsætter:
- Samtidig ser vi det også som en afvikling af Bornholms svineproduktion. På den lange bane vil lukningen betyde, at svinefarmene også lukker eller flytter. Der er 1300 arbejdsplader i svineproduktion på Bornholm. De forsvinder med tiden. Det er en samfundsøkonomisk katastrofe, siger han til Ritzau.
Ifølge P4 Sjælland, drejer det sig om 450.000 slagtesvin, som årligt skal sejles fra Bornholm til Danish Crowns slagteri i Ringsted på Sjælland.
Derudover betyder lukningen af slagteriet, at 190 arbejdspladser skal nedlægges.
Gennem de seneste fem måneder har Danish Crown, slagteriarbejderne, øens svineproducenter, Bornholms Regionskommune og flere andre forsøgt at finde en redningsplan for slagteriet.
- Vi har tilbudt at bidrage med en øgning af svineproduktionen med 50.000 svin om året. Det ville svarer til en besparelse på seks millioner kroner, forklarer Karsten Westh.
Danish Crown slagteriet skal spare 25 millioner, og det har været foreslået, at medarbejderne skulle gå ned i løn, men det har medarbejderne takket nej til.
Derfor valgte slagteriet, der er en af Bornholms største private arbejdspladser, tirsdag at dreje nøglen om, og det kommer til at have alvorlige konsekvenser både for de 190 medarbejdere og altså også for svineproduktionen på Bornholm.
Danish Crown har givet medarbejderne frist til at bestemme sig indtil mandag.
