USA afslører Karzai som maniodepressiv
I en ny bog af den legendariske reporter Bob Woodward beskrives USA's manglende tillid til Afghanistan og uenigheden mellem Det Hvide Hus og Pentagon.


 Amerikanske efterretningstjenester mistænker den afghanske præsident, Hamid Karzai, for at være blevet behandlet for manisk depression. Det bidrager til USA's anstrengte bånd til ham.
Det fremgår af en ny bog, som er skrevet af den legendariske reporter Bob Woodward, der sammen med Carl Bernstein afslørede Watergate-affæren, som førte til præsident Richard Nixons fald. 
- Han tager medicin, og han undlader at tage sin medicin, citeres den amerikanske ambassadør i Afghanistan, Karl Eikenberry, for at sige i den nye bog "Obama's Wars".
Det fremgår af et uddrag i avisen The Washington Post. Af teksten fremgår det videre, at Karzai ifølge amerikanske efterretningsrapporter er blevet diagnosticeret som maniodepressiv.
Præsident Barack Obamas administration har haft et anstrengt forhold til Karzai og gik offentligt i rette med ham sidste år og beskyldte ham for korruption og valgsvindel.
Den offentlige kritik har ramt Karzai, der har givet anledning til løftede øjenbryn i Vesten for at have beskyldt udlændinge for at have fusket med valget og for at tale om muligheden for at ville skifte til Taliban.
Den tidligere øverstbefalende amerikanske kommandant i Afghanistan Karl Eikenberry er kendt for at tvivle på Karzai. Det fremgik af et diplomattelegram, der blev lækket sidste år. 
Her skrev Eikenberry, at Karzai "ikke var en tilstrækkelig strategisk partner", og han satte spørgsmålstegn ved strategien om at øge de amerikanske styrker i landet.
I sidste ende besluttede Obama i slutningen af sidste år at sende yderligere 30.000 soldater til Afghanistan, men også at indlede overdragelsen af sikkerheden til de lokale styrker i midten af 2011.
Woodwards bog giver et billede af den splittelse, der er mellem Det Hvide Hus og Pentagon.
