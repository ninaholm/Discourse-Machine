Gravides psykofarmaka kan skade deres børn
Børn kan blive misdannede, fødes for tidligt eller for små og få hjertefejl, fordi deres gravide mødre får medicin mod psykiske lidelser, viser dansk studie


 Gravide bør kun få psykofarmaka under svangerskabet, når medicinen udskrives af en specialist, som overvåger kvinden. Medicinen kan give gravides børn fosterskader som hjertefejl og misdannelser, eller børnene fødes for tidligt og vejer for lidt ved fødslen.
Det viser et studie af alvorlige bivirkninger, som forskere fra Det Farmaceutiske Fakultet ved Københavns Universitet har offentliggjort i det videnskabelige tidsskrift BMC Research Notes.
Fra 1998 til 2007 blev der hos danske børn under 17 år rapporteret 429 bivirkninger fra psykofarmaka. Over halvdelen af tilfældene var særdeles alvorlige som misdannelser og svære abstinenser.
Professor Ebba Holme Hansen og lektor Lise Aagaard fra Institut for Farmakologi og Farmakoterapi har studeret 4500 indberetninger om bivirkninger for børn fra 1998 til 2007.
De fleste bivirkninger - 42 procent - skyldtes såkaldt psykostimulerende midler, som blandt andet bruges til at behandle ADHD.
Næstflest bivirkninger blev rapporteret for antidepressiv medicin, mens antipsykotiske lægemidler stod for 24 procent af de rapporterede bivirkninger.
De to forskere advarer sundhedspersonalet og praktiserende læger om, at antidepressiv medicin anvendes af stadig flere danskere - også gravide.
- Hvis lægen vurderer, at udskrivning af psykofarmaka ikke kan undgås i løbet af graviditeten, bør medicinen udskrives af en specialist, som samtidig monitorerer kvinden i løbet af graviditeten og i forløbet lige efter fødslen, siger Ebba Holme Hansen.
Hun mener, at Danmark bør overvåge gravides forbrug af medicin, ligesom   andre lande gør ved såkaldte pregnancy programmes (graviditets programmer).
