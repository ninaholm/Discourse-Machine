FN vil undersøge hvordan syrerne har det
FN sender et humanitært team til Syrien for at undersøge situationen i landet efter fem måneders opstand.


 FN planlægger at sende en gruppe eksperter til Syrien for at undersøge den humanitære situation i landet efter fem måneders opstand mod landets autoritære leder, Bashar al-Assad, og sikkerhedsstyrkers hårde fremfærd mod demonstranter.
Det siger en embedsmand efter et lukket møde om Syrien i FN's Sikkerhedsråd i New York.
FN's humanitære chef, Valerie Amos, siger, at den syriske ledelse i Damaskus er gået med til, at en humanitær gruppe får lov til at komme ind i landet lørdag.
Amos og FN's generalsekretær, Ban Ki-moon, har siden maj forsøgt at få lov til at undersøge den humanitære situation i Syrien, efter at politi og sikkerhedsstyrker med hård hånd har slået ned på regeringsfjendtlige demonstranter og anholdt mange.
Det anslås, at flere end 2000 civile er blevet dræbt, siden opstanden begyndte i februar.
Beskeden kommer sideløbende med, at det internationale pres mod den syriske ledelse er taget til. Torsdag opfordrede den amerikanske præsident Barack Obama sammen med europæiske topledere Bashar al-Assad til at træde tilbage og lade en ny regering komme til for at gennemføre politisk og økonomisk reformer.
Samtidig kommer der oplysninger om, at syriske sikkerhedsstyrker - stik mod Assads løfter - også torsdag blev udstationeret rundt om i landet.
Assad lovede ellers torsdag morgen, at al politi og alle sikkerhedsstyrker ville blive trukket tilbage til kasernerne.
Styrkerne skal ifølge øjenvidner være placeret i flere forstæder til Damaskus.
