Irland stadig på økonomisk katastrofekurs



 Irland er stadig ilde ude rent økonomisk. Nye tal viser, at landet stadig er i recession og har lange udsigter til at få rettet op på økonomien.
Den irske økonomi skrumpede med hele 7,1 procent i 2009, viser tallene, der også er endnu et alvorligt tilbageslag for eurozonen.
- Dette er den værste tilbagegang, vi nogen sinde har registreret for et år, hedder det i en erklæring fra landets statistiske kontor, CSO.
Tallene viser også, at Irland stadig ikke er komment ud af recessionen, som begyndte ved starten af 2008. Tidligst sidst på året er der chance for, at de økonomiske nøgletal kommer i plus.
Den irske økonomi skrumpede både i tredje og fjerde kvartal i fjor med henholdsvis 0,1 procent og 2,3 procent.
- Dagens tal for de to kvartaler bekræfter blot endnu engang 2009 som annus horribilis (forfærdeligt år) for den irske økonomi, siger analytiker Dermot O'Leary fra investeringsselskabet Goodboddy i Dublin.
Irland oplevede frem til 2008 stor økonomisk fremgang med de største vækstrater i Europa. Men med finanskrisen kom landet i pengeproblemer og har oplevet faldende investeringer og stigende arbejdsløshed.
De nye tal fra Irland kommer midt i stigende bekymring for konsekvenser af, at adskillige eurolande er i vanskeligheder. Det gælder ud over Irland først og fremmest Grækenland, Portugal, Spanien og Italien.
De dårlige tal kommer samtidig med, at EU-ledere er samlet til topmøde i Bruxelles for at diskutere den finansielle situation og hjælp til Grækenland.

