R om dagpengekrav: Vi har taget hånd om de arbejdsløse
De Radikale vil ikke efterkomme Mogens Lykketofts krav om varige ændringer af dagpengereglerne.


 Regeringen har sørget for forsørgelse af de danskere, der har mistet dagpengeretten. Nu er det tid til at skabe job.
Sådan siger De Radikales arbejdsmarkedsordfører, Nadeem Farooq, efter at Socialdemokraternes tidligere formand og nuværende formand for Folketinget, Mogens Lykketoft, er gået til angreb på regeringens håndtering af de forringede dagpengeregler.
- Jeg mener ikke, at der er grund til at kigge på hverken længden af dagpengeperioden eller længden af genoptjeningsperioden. Der er brug for at modernisere beskæftigelsessystemet og skabe flere arbejdspladser, siger han.
Det hidtil "mest brutale angreb på Den Danske Model" kalder Lykketoft den dagpengereform, som halverede dagpengeperioden og fordoblede længden af den periode, man skal være i arbejde, for at genvinde retten til dagpenge.
Det sker i en klumme i magasinet "Liv & Lidt mere".
Nadeem Farooq erkender, at reformen blev indfaset for voldsomt. Men regeringen har indført en midlertidig arbejdsmarkedsydelse, der sikrer forsørgelse til dem, som er faldet ud af dagpengesystemet, påpeger han.
- Det var det rigtige at gøre rent socialt. Nu skal vi kigge vores beskæftigelsessystem igennem og skabe flere arbejdspladser, så der ikke bliver behov for at bløde reformen op, siger han.
Den midlertidige arbejdsmarkedsydelse gælder indtil 2016. Mogens Lykketoft kalder den midlertidige opblødning af reformen for ufuldkommen og anklager De Radikale for at ville skræmme arbejdsløse i arbejde.
- Det handler bestemt ikke om at skræmme arbejdsløse, siger Nadeem Farooq.
- Det er klart, at ingen skal gå på dagpenge for længe, og at vi skal sikre, at der er en gulerod, når man kommer hurtigt i arbejde. Men jeg mener bestemt ikke, vi prøver at skræmme. Tværtimod handler det om at få flest mulig i arbejde, siger han.
