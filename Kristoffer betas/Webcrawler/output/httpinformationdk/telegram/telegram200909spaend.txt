Spændinger øges ved Sortehavet



 Rusland vil tilbageholde skibe, der sejler ind i den russiskstøttede georgiske udbryderrepublik Abkhasiens farvand uden tilladelse. Det siger den russiske grænsevagt, der dermed øger spændingerne ved Sortehavet.
 Russiske styrker har patruljeret langs Abkhasiens og den anden georgiske udbryderrepublik Sydossetiens grænser, siden Rusland anerkendte regionerne som uafhængige lande efter den kortvarige krig mellem Rusland og Georgien i august i fjor.
 Georgien har tilbageholdt skibe på vej til Abkhasien, og udbryderrepublikkens myndigheder har truet med at ødelægge georgiske skibe, der sejler ind i deres "territorialfarvand".

