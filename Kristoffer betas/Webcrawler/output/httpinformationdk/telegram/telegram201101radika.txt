Radikale vil se røde svar på sparekrav
S-SF må præcisere offentlige besparelser, hvis de ikke vil lave reformer, siger Radikale Morten Østergaard


 S-SF skal forklare, hvor de vil skære i det offentlige, hvis de ikke vil fjerne efterlønnen eller gennemføre reformer.
Det siger Morten Østergaard, som er næstformand i De Radikales folketingsgruppe. 
SF's finansordfører, Ole Sohn, erkender torsdag i Berlingske Tidende, at S-SF's røde plan om 12 minutters ekstra arbejde ikke rækker til at redde dansk økonomi uden gang i væksten.
- Ole Sohn skylder et bud på, hvor S-SF vil skære ned i den offentlige sektor. Vores prioritering er glasklar: Vi vil ikke lade raske og rørige mennesker trække sig tilbage fra arbejdsmarkedet, når alternativet er at klemme flere ind på rød stue og i skoleklasserne, siger Morten Østergaard.
Det kræver ifølge ham 50-55 milliarder kroner at skabe langsigtet holdbarhed i dansk økonomi. Det rækker ikke at fjerne efterlønnen eller lade danskerne arbejde 12 minutter mere daglig. 
- Derfor bør rød og blå blok finde et historisk kompromis som efterlønsreformen i 1998 og velfærdsforliget i 2006, mener Morten Østergaard.
- Hverken statsministerens forslag om at afskaffe efterlønnen eller S-SF's "Fair Løsning" er tilstrækkelige. Det rækker ikke for at få holdbarhed i dansk økonomi i 2020, siger han.
Vismændene vil fjerne efterlønnen, kræver at danskerne arbejder længere og lader boligskattene følge inflationen ligesom før regeringsskiftet i 2001. De Radikales økonomiske 2020-plan rummer alle disse elementer, påpeger Morten Østergaard.
De Radikale vil skabe økonomisk vækst ved at uddanne danskerne bedre samt satse på visse erhvervsområder, siger han.
- Erhvervspolitikken må være langt mere målrettet mod områder, som giver vækst. Det er de globale udfordringer indenfor klima, miljø, fødevarer og velfærdsteknologi. Så kan vi skabe nye job, siger Morten Østergaard. 
