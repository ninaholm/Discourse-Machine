Plummer-bog er et forældet hit
Samme dag som bogen om Kenneth Plummer udkom i torsdags, var første oplag udsolgt. Andet oplag er nu sendt i trykken, oplyser forlaget.


 Den fældende Plummer-bog skrevet af journalist Kurt Lassen er allerede udsolgt, og nu skal andet oplag i trykken, skriver politiken.dk.
Bag "udsolgt" står et salg på mellem 5000 og 6000 eksemplarer. Forlagsdirektør Johnny Staun fra Bogkompagniet oplyser, at den omdiskuterede biografi af DR's nu tidligere generaldirektør allerede var udsolgt på udgivelsesdagen.
Det var samme dag Kenneth Plummer trak sig.
- Bogen var forældet allerede, da den udkom, fordi Plummer gik så hurtigt. Hvis han var blevet siddende lidt endnu, så kunne sagen have kørt videre, siger Johnny Staun.
Han forventer, at også andet oplag af bogen bliver udsolgt.
