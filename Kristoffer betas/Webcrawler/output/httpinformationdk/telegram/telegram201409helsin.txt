Helsingørmotorvejen er åben igen efter skybrud
Bilister kan igen komme både ud og ind af København ad Helsingørmotorvejen, som var lukket efter skybrud.


 Efter at have været lukket på grund af oversvømmelser i weekenden er Helsingørmotorvejen mandag eftermiddag igen åben for trafik i begge retninger.
Motorvejen var lukket mellem Hans Knudsens Plads og frakørsel 2 på grund af de store mængder vand, som havde samlet sig på kørebanen efter weekendens skybrud.
Sidst på formiddagen mandag kunne vejen åbnes i nordgående retning for trafik ud af København, og omkring klokken 14 blev der også åbnet for den indadgående trafik.
Morgentrafikken i København led mandag hårdt under weekendens skybrud. Blandt andet var der voldsom kø ind mod centrum sydfra, da passagen under Knippelsbro, som forbinder Indre By med Christianshavn, var spærret.
Ifølge vagtchefen ved Københavns Politi skulle det også her være muligt at passere mandag eftermiddag.
Natten til søndag faldt der mellem 50 og 100 millimeter regn i hovedstadsområdet over en periode på tre til seks timer. Enkelte steder var regnmængden på over 100 millimeter.
Oversvømmelserne efter skybruddet var så omfattende, at de lokale beredskabsmyndigheder måtte have assistance fra Beredskabsstyrelsen for at få bugt med vandmasserne.
Fem af Beredskabsstyrelsens centre sendte mandskab til hovedstaden for at kæmpe mod det våde element. Samlet set bidrog styrelsen med 60 mand til oprydningsarbejdet.
Ud over mandskab har styrelsen også bidraget med materiel til at pumpe vandet væk, blandt andet på Helsingørmotorvejen.
Ifølge Beredskabsstyrelsen har man bidraget med en pumpekapacitet, som kunne lænse hele 140.000 liter vand i minuttet.
Omkring middagstid mandag meddelte Beredskabsstyrelsen, at tilrejsende mandskab og pumper, som blandt andet kom hele vejen fra Jylland, igen havde forladt hovedstaden.
