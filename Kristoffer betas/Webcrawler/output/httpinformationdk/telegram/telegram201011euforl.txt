EU forlanger gigantisk energisatsning
EU-Kommissionen vil have energiinvesteringer på 1000 milliarder euro frem mod 2020. Samtidig forlanges der større fokus på energieffektivitet i medlemslandene.


 I de kommende 10 år skal EU's medlemslande og virksomheder investere gigantiske én billion euro - eller 1000 milliarder euro - på at skabe et mere effektivt og sammenkoblet energinetværk i alle medlemslande.
Det er meldingen fra EU-Kommissionen i en ny energistrategi, som skal skabe energibesparelser og bringe EU endeligt væk fra fortidens statsmonopoler på energimarkedet.
- Energispørgsmålet er en af de største udfordringer for os alle. At bringe vores energisystem i en ny, mere bæredygtig og sikker retning kommer til at tage tid, men vi må allerede nu tage beslutninger om ambitiøse mål, siger EU's energikommissær, Günther Oettinger.
Milliardinvesteringerne skal i første omgang sikre, at EU-landenes energi- og elektrimarkeder bliver sammenkoblede. I 2015 må ingen medlemslande være isolerede, lyder et af strategiens primære mål.
Det skal sikre især de nye medlemslande i Østeuropa mod en gentagelse af gaskrisen i januar 2009, hvor et stop for leverancen af russisk gas gennem Ukraine førte til energimangel i en lang række EU-lande.
Samtidig vil EU-Kommissionen have medlemslandene til at sætte fart i tiltag, som styrker energieffektiviteten og skaber energibesparelser. Som en del af EU's klimapakke har unionen som mål at øge energieffektiviteten med mindst 20 procent inden 2020. 
- Vi er langt fra at opnå vores mål om 20 procents energibesparelser. Den nye strategi opfordrer derfor til forstærket politisk engagement, lyder det i energistrategien.
Blandt andet vil kommissionen have, at medlemslande går foran og sikrer, at energieffektivitet spiller en væsentlig rolle ved alle offentlige udbud.
Energistrategien vil blive fulgt op af konkrete politiske forslag i løbet af de næste 18 måneder. 
Men EU-Kommissionen håber, at EU-landenes stats- og regeringschefer vil give en overordnet opbakning til strategien, når de mødes til et særligt energitopmøde i Bruxelles den 4. februar næste år.
