56-årig kvinde dræbt i familietragedie
Kvindens 65-årige samlever stod bag drabet og tog derefter sit eget liv i ægteparrets hjem på Amager.


 En 65-årig mand og en 56-årig kvinde er mandag aften fundet døde i ægteparrets hjem på Elborg Allé på Amager. Københavns Politi bekræfter over for Ritzau, at der er tale om et drab og et selvmord.
- De foreløbige tekniske undersøgelser er færdige, og det tyder på, at manden har dræbt kvinden og derefter begået selvmord, fortæller Hans Erik Raben fra drabsafdelingen hos Københavns Politi.
Ægteparret blev fundet kort før klokken 21.00 af en nabo, som alarmerede politiet. På grund af omstændighederne blev drabsafdelingen, kriminalteknikere og retsmedicinere tilkaldt til stedet.
Da der er tale om en familietragedie, vil Københavns Politi ikke give yderligere oplysninger i sagen.
- Af respekt for de pårørende har vi ikke yderligere kommentarer, siger Hans Erik Raben.
Han oplyser, at der bliver afholdt obduktion af ligene tirsdag, så politiet kan få klarlagt de endelige detaljer omkring dødsfaldene.
Ægteparret efterlader sig tre voksne børn.
