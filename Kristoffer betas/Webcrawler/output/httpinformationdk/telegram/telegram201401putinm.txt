Putin mødte ofre for bombeterror
Ruslands præsident besøgte Volgograd efter bombeanslag, der har øget bekymringer forud for Vinter-OL.


 Præsident Vladimir Putin mødtes onsdag med sårede ofre for de blodige bombeangreb i den sydlige by Volgograd, og han gentog skarpe fordømmelser af angrebene, der har forstærket bekymringerne omkring sikkerheden ved Vinter-OL i Sotji i næste måned.
Den russiske præsident fløj til Volgograd inden daggry, efter at han i en nytårstale havde erklæret, at han vil fortsætte med at bekæmpe "terrorister", indtil de er fuldstændigt udslettet".
 - Uanset hvad der motiverer de kriminelle, så kan disse angreb på civile ikke retfærdiggøres - og slet ikke angreb på kvinder og børn, siger Putin i erklæringen til russisk tv.
 - Ondskaben ved denne forbrydelser - eller disse forbrydelser - her i Volgograd behøver ikke yderligere kommentarer, siger den russiske leder, som gennemførte et nøje planlagt og meget kontrolleret besøg i byen.
Russisk politi foretog tirsdag snesevis af anholdelser under razziaer og aktioner i Volgograd, som blev rystet af to blodige bombeanslag inden for et døgn søndag og mandag.
En mand, der blev såret af den første bombe på byens jernbanestation søndag, er død af sine kvæstelser, hvorved antallet af dødsofre ved dette angreb nu er på 18.
Et andet bombeanslag dagen efter mod en trolleybus kostede ifølge politiets efterforskere 14 mennesker livet, mens hospitalslæger siger, at antallet af dødsofre er på 16.
Der er ingen oplysninger, som tyder på, at det store antal anholdelser har nogen direkte forbindelse til bombeanslagene, som ingen gruppe eller bevægelse hidtil har taget skylden for.
- Jeg er bange, siger Tatjana Voltjanska, en studerende i Volgograd, der ligger 700 kilometer nordvest for Sotji, hvor Vinter-OL indledes den 7. februar.
Hun siger, at en del af hendes bekendte ikke tør gå ud efter de to dødbringende bombeangreb, som vækker bekymring for sikkerheden under de olympiske lege.
