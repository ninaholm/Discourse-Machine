K: Christiania skal lovliggøres - ikke strømlines
Frank Jensens ønske om at strømline Christiania er kedeligt og fantasiløst, mener Rasmus Jarlov.


 Der skal ikke bygges billige boliger på Christiania for at strømline fristaden, som Københavns overborgmester Frank Jensen (S) giver udtryk for i lørdagens udgave af Berlingske.
Det siger Rasmus Jarlov, politisk ordfører for de Konservative i Københavns borgerrepræsentation.
Overborgmesteren har overtaget størstedelen af myndighedsansvaret for Christiania og vil nu bygge nye boliger for at åbne fristaden op for andre end de nuværende christianitter. Initiativet møder dog modstand fra Konservative.
- Jeg synes, det lyder frygtelig kedeligt og fantasiløst, at Frank Jensen vil strømline Christiania. Det vigtige er, at de overholder loven, holder op med at sælge stoffer og betaler husleje for de bygninger, som de oprindeligt har stjålet, siger Rasmus Jarlov og fortsætter med at fastslå:
- Når det er på plads, så skal Christiania selvfølgelig bevares som en særlig bydel. Vi ser bestemt ikke for os, at den skal have trukket socialdemokratisme og almene boliger ned over hovedet, lyder det fra Konservatives leder i København.
 Han understreger, at de konservative bakker fuldt op om Frank Jensens krav til christianitterne om at skulle samarbejde med politiet.
Derimod deler han ikke overborgmesterens ønske om at legalisere hash.
- Det er blevet Frank Jensens vigtigste og mest kendte mærkesag, at han vil have legaliseret hash. Problemet er bare, at han ikke har nogen som helst indflydelse på, om det sker, pointerer Jarlov.
Frank Jensens ønske om at strømline fristaden kommer som en del af principperne i kommuneplanen for 2015.

