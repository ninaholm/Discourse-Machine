Venstre kan godt æde folkeskolereformen allerede nu
Den ramme, der er lagt frem fra regeringens side på folkeskoleområdet, ligger inden for skiven, siger Venstre.


 Venstre er ikke enig med partiets tidligere regeringspartner Konservative, når det kommer til den sidste knast i de igangværende forhandlinger om en reform af folkeskolen.
Mens Konservative står stejlt på, at lektiehjælp skal være et obligatorisk tilbud til eleverne, som man så kan sige ja eller nej til, så ser Venstre gerne, at det bliver obligatorisk, som en del af en længere skoledag.
- Venstres prioritet har fra starten været, at vi ville have et højere fagligt niveau, flere timer til vores børn og deraf bedre uddannelse og bedre kundskaber. Og der kan vi godt se os selv i den ramme, der ligger, siger gruppeformand Kristian Jensen.
Ifølge Berlingske er de fleste forligspartier enige om en skoleuge på 30 timer for de mindste elever fra 1. til 3. klasse og en 35 timers skoleuge for resten af eleverne.
Men De Konservative vil ikke gå med til en skoleuge på 35 timer. Den er for lang, lyder det. Hvis tilbuddet om at deltage i en lektiecafé bliver frivilligt, bliver skoleugen imidlertid kortere.
- Vi i Venstre har sagt, at skoledagen skal være længere end i dag, men kortere end det, regeringen lagde ud med, og det vi ser nu, ligger inden for skiven, siger Kristian Jensen.
Partierne mødes torsdag, og undervisningsminister Christine Antorini (S) har udtrykt håb om, at man når i hus. Kristian Jensen afviser dog, at man er tæt på en aftale.
- Hvis vi var tæt på en aftale, havde vi nok ikke brug for en tænkepause, siger han.
