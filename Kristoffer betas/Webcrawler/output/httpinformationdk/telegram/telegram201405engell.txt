Engell: Løkke er slået helt hjem
Det er en katastrofe for Lars Løkke, at flertal i ny måling ikke stoler på hans skat, vurderer Hans Engell.


 Venstres formand, Lars Løkke Rasmussen, er klædt af efter sagen om indkøb af tøj til over 150.000 kroner på partikassens konto.
Det siger politisk kommentator Hans Engell på baggrund af en meningsmåling, som Voxmeter har lavet for Ritzau.
I målingen - der er en web-måling med svar fra 1008 repræsentativt udvalgte personer - siger 63 procent af de adspurgte, at de ikke har tillid til Lars Løkkes forklaring om, at han har betalt den skat, han skal, af den store mængde tøj, der i 2010 og 2011 blev indkøbt til at professionalisere hans look.
Samtidig viser målingen, at blot 19 procent af de adspurgte mener, at Lars Løkke Rasmussen er mere troværdig end den nuværende statsminister, Helle Thorning-Schmidt (S), der ellers siden valget har kæmpet med beskyldninger om at være løftebryder.
- Det er en katastrofemåling for Løkke, og nu står han i en situation, hvor han er klædt af. Målingen viser, at denne sag har slået ham helt hjem, og det betyder, at der venter et meget vanskeligt genopbygningsarbejde, siger Hans Engell.
- Løkke har i den grad mistet tillid og troværdighed, og det er fatalt, fordi det netop var på den konto, at han stod rigtig stærkt i forhold til Helle Thorning, der havde problemer med både skattesag og løftebrud, understreger han.
I web-målingen giver et flertal på godt 64 procent udtryk for, at de vil have Lars Løkke Rasmussen til at fremlægge dokumentation for, at han har betalt den skat, han skal, sådan som han har forklaret gentagne gange.
Omvendt stiller godt 27 procent sig tilfredse med Løkkes forklaring, som den ligger nu. Men der kommer efter alt at dømme ikke mere dokumentation på bordet, vurderer Hans Engell.
- Jeg tror ikke, der kommer mere dokumentation, for det er for sent nu. Det skulle være sket i forlængelse af mødet i forretningsudvalget (torsdag, red.), men nu er det for sent, for nu vil det virke som noget, der er tvunget frem, lyder det fra Hans Engell.
