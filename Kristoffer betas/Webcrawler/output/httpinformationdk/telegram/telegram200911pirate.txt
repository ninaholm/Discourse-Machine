Pirater kaprer græsk fragtskib



 Somaliske pirater har kapret et græsk fragtskib med 24 besætningsmedlemmer om bord ud for Seychellerne i Det Indiske Ocean. Kapringen kommer et døgn efter, at et dansk containerskib undslap pirater i samme område.
 Det græske fragtskib, Filitsa, blev kapret onsdag, da det var på vej fra Kuwait til Sydafrika med en kemisk last, oplyser Andrew Mwangura fra Seafarers Assistance Programme, en kenyansk organisation, der bistår søfolk.
 Piraterne benyttede tre speedbåde i forbindelse med kapringen, oplyser Abdi Yare, en pirat, der talte med det franske nyhedsbureau AFP i telefonen fra det nordlige Somalia.
 Filitsas besætning består bl.a. af 19 filippinere og grækere.
 Tirsdag forsøgte pirater at kapre det danske containerskib Nele Maersk i nærheden af Seychellerne. Både skib og besætning slap uskadt fra angrebet, oplyser A.P. Møller-Mærsk.
 Nele Maersk var på vej fra Durban i Sydafrika til Salalah i Oman, da pirater om bord i to lange speedbåde forsøgte at kapre skibet og dets 22 mand store besætning. 
