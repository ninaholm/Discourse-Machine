Assad accepterer FN's resolution om kemiske våben
Syriens præsident vil respektere FN's resolution om fjernelse af Syriens arsenal af kemiske våben.


 Den syriske præsident, Bashar al-Assad, siger i et interview med italiensk tv, at han respekterer FN's resolution om Syriens arsenal af kemiske våben.
- Vi har allerede inden vedtagelsen af denne resolution tilsluttet os den internationale aftale mod erhvervelse og brug af kemiske våben, siger han til tv-stationen RaiNews 24.
FN's Sikkerhedsråd vedtog fredag en resolution, der kræver, at Syriens kemiske våben fjernes.
Men resolutionen indeholder ikke en automatik om en straf, hvis Syrien ikke efterlever den.
Tidligere i denne måned indgik USA, der før har truet Syrien med angreb, og Rusland, Syriens vigtigste internationale allierede, en aftale om, at Syrien skal med i konventionen om kemiske våben.
Derfor skal Syriens lagre af kemiske våben kortlægges, findes og fjernes
FN-diplomater siger ifølge det franske nyhedsbureau AFP, at de endelige aftaler i den amerikansk-russiske plan for at fjerne lagrene endnu ikke er på plads.
Men der er angiveligt 45 steder, hvor der er placeret kemiske våben.
Der er ifølge eksperter omkring 1000 ton giftgas i lagrene. AFP skriver, at det betyder, at når internationale eksperter i kemiske våben tirsdag ankommer til Syrien for at undersøge arsenalerne, indledes en af de hidtil største og farligste operationer, når det gælder afvæbning.
Hele sagen om de kemiske våben er udløst af episoden i Damaskus, Syriens hovedstad, den 21. august, da der blev brugt kemiske våben.
USA siger, at det var Assads regime, der stod bag, og at omkring 1400 mennesker blev dræbt.
Rusland siger, at det var oprørsstyrker, som brugte kemiske våben.
