Portugiserne demonstrerer mod kriseindgreb
Store demonstrationer i Portugal i protest mod EU og IMF, der kræver nedskæringer for at hjælpe.


 Titusindvis af portugisere gik lørdag på gaden i Lissabon og Porto for at demonstrere mod de nedskæringer, som EU og Den Internationale Valutafond (IMF) har krævet for at hjælpe landet gennem gældskrisen.
Den største fagforening CGTP, som stod bag lørdagens demonstrationer, opfordrede til nye protester i slutningen af oktober.
- Når vi analyserer de første 100 dage i den nye regering, så er det en skændsel. Højre og det ekstreme højre har ingen løsning på landets problemer og ingen økonomisk udvikling, sagde CGTP's formand, Manuel Carvalho da Silva i en tale til demonstranterne.
Lørdagens protester var rettet mod "fattiggørelse og uretfærdighed og mod IMF's aggression".
Den centrale gennemfartsvej Liberdade i Lissabon var fyldt med mennesker.
Carvalho sagde, at op mod 130.000 deltog i demonstrationen i hovedstaden, men politiet afviste at give et bud på, hvor mange der var mødt op.
Protesterne fandt sted samme dag, som afgifter på el og gas steg fra 6 til 23 procent. De nye afgifter skal være med til at dække et hul i statskassen.
Portugals centrumhøjre-regering, der har siddet siden i sommer, forsøger at undgå at komme i samme selskab som Grækenland, hvor en statsbankerot truer.
Modsat demonstrationer i Grækenland og andre lande i det sydlige Europa, som tit udvikler sig voldeligt, så er der tradition for, at de er fredelige i Portugal, og lørdagens protester var ingen undtagelse.
EU's og IMF's redningsplan for Portugal til 78 milliarder euro (580 milliarder kroner) er betinget af, at regeringen hæver skatterne, skærer i de offentlige udgifter, gennemfører strukturreformer og privatiserer offentlig ejendom.
Indgrebene ventes at sende Portugal i recession i år og næste år og med stigende arbejdsløshed til følge.
Arbejdsløsheden er på 12 procent, og det er tæt på det højeste i tre årtier.
