Salget af privatbiler styrer mod rekordår
Aldrig har der været solgt så mange personbiler. Fortsætter udviklingen, runder bilsalget 200.000 biler i år.


 Danskerne køber biler som aldrig før og med kort vej til udgangen af året, ser det ud til at blive et rekordår for salget af privatbiler med 200.000 solgte biler i år.
Salget i 2015 er fortsat 8,5 procent over sidste års rekordsalg i sammenlignet med samme tidspunkt sidste år, og derfor tyder meget på, at 2015 bliver et nyt rekordår, der runder de 200.000.
Det vurderer brancheorganisationen Autobranchen Danmark på baggrund af egne tal og tal fra Danmarks Statistik.
Salget af biler er eksploderet de seneste par år og har sprunget rammen for, hvad organisationen tidligere fandt realistisk.
Personbilsalget i oktober ligger på samme niveau som samme måned sidste år, hvor der blev solgt 16.880 personbiler.
Det betyder, at der de sidste to måneder skal sælges knap 30.000 personbiler, for at danskerne har købt 200.000 nye biler.
Det skyldes blandt andet, at økonomien er i bedring, og derfor er købelysten også højere hos danskerne, lyder det fra brancheorganisationen.
Også salget af erhvervsbiler er på vej frem.
I oktober 2015 blev der solgt 3334 vare- og lastbiler, hvilket er knap otte procent højere end samme måned sidste år.
Fra januar til oktober 2015 er der solgt knap 18 procent flere vare- og lastbiler end samme periode sidste år. Vare- og lastbilsalget er et tydeligt tegn på, at erhvervslivet igen ser så optimistisk på fremtiden, at de tør investere i nye transportmidler.
- Mange virksomheder har gennem flere år udskudt investeringer i transportmidler, men i 2014 og 2015 er troen på fremtiden blevet så positiv, at virksomhederne nu vælger at investere i deres transportmidler, siger administrerende direktør i Autobranchen Danmark, Jens Brendstrup.
