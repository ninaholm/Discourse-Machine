Stegt flæsk vinder og bliver nationalret
Med 44 procent af stemmerne vinder stegt flæsk kampen om at blive nationalret.


 Stegt flæsk vinder fødevareminister Dan Jørgensens (S) konkurrence om en ny dansk nationalret. 63.000 danskere stemte og heraf pegede cirka 44 procent på persillesovsens bedste ven, der var Sønderjyllands finalist.
Andenpladsen gik til smørrebrød, der samlede 27 procent af stemmerne, mens tredjepladsen gik til hakkebøf med bløde løg.
Fødevareministeriet oplyser, at 174.000 danskere har været forbi kampagnehjemmesiderne danskenesmad.dk og nationalret.dk, og Fødevareministeren selv er glad for konkurrencen.
- Vi har fået en debat om noget så vigtigt, som dansk madkultur. Hvad er gode, danske råvarer og hvad er det for nogle retter, der er typisk danske? Det har præcis været det, der har været mit formål. Det, må man sige, er lykkes til overmål, siger Dan Jørgensen til Ritzau.
Han mener, at konkurrencen har gjort dansk mad til allemandseje igen.
- Jeg synes, det her er en folkeliggørelse af maddebatten i Danmark. Det danske og det nordiske køkken hører til, i det nogle lidt nedladende kalder "speltsegmentet" - på de fine restauranter, siger han.
- Min idé har været, at vi skulle begynde og snakke om de gode danske råvarer og at spise efter årstiden ude i de almindelige køkkener.
Den mission, mener fødevareministeren, er lykkes.
- Hvis vi ser på, hvem der har deltaget, så har det ikke været begrænset til København og storbyerne, siger han.
- Mad handler ikke kun om sundhed og dyrevelfærd - det handler det også om - men det handler også om nydelse, fællesskab og tradition.
Fødevareministeriet udsender som opfølgning på konkurrencen et hæfte med opskrifter på retterne, der har deltaget i konkurrencen. Nogle af retterne vil blive præsenteret i forskellige versioner - nogle i sundere og andre i vegetarversioner.
