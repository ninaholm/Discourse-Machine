Affalds-krigere er tæt på at dreje nøglen om
Regeringen vil spare på systemet med flaskepant, og det kan betyde farvel til kendt miljøorganisation.


 Affald i vejkanten, tomme flasker smidt i parken og klistret ispapir midt på fortovet. Det kan der komme meget mere af i fremtiden.
Non-profit organisationen Hold Danmark Rent, som laver kampagner, der skal hjælpe både børn og voksne med at holde naturen ren, mister både finansiering fra Miljøministeriet og fra Dansk Retursystem til næste år.
Samlet set omkring seks millioner kroner.
- Vi er decideret lukningstruede, siger direktør i Hold Danmark Rent, Anne Holm Hansen, til Newspaq.
Hold Danmark Rent blev oprettet af Miljøministeriet i 2008, men næste år ryger støtten fra ministeriet på tre millioner kroner.
Samtidig fjerner regeringen i forbindelse med den nye finanslov cirka 70 millioner kroner årligt fra Dansk Retursystem - penge, fra ikke indløst pant, de såkaldte ip-midler, der er med til at finansiere Hold Danmark Rents aktiviteter.
- Vi er rigtigt kede af det, fordi de penge de gør godt rigtig mange steder, og det gør de også her hos os. Vi får jo penge fra ip-midlerne hvert eneste år, siger Anne Holm Hansen til Newspaq.
Allerførst ryger organisationens kampagner, som er med til at minde danskerne om at smide skraldet i skraldespanden og ikke i naturen.
- Vi gennemfører adfærdsændrende kampagner, både for børn og for voksne, og de projekter vil ikke kunne gennemføres længere, siger hun.
