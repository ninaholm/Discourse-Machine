Skipper: Rent drilleri fra Venstre og DF
Pernille Skipper har svært ved at se andre motiver end drilleri, når Venstre og DF blokerer fængselsaftalen.


 Når Venstre og DF vælger at stikke en kæp i hjulet på regeringens finansiering til en flerårig aftale om Kriminalforsorgen, som er en del af finanslovforhandlingerne, er det udelukkende for at være på tværs.
Det mener Enhedslisten retsordfører, Pernille Skipper.
- Det er drilleri. Begge partier har jo siddet langt hen ad vejen i forhandlingerne og har på det tidspunkt ikke haft problemer med de finansieringselementer, som der er forlig omkring. Det er rent politisk drilleri. Mere er der ikke at sige til det, siger hun.
Da regeringen ikke ønsker at begå forligsbrud, er det nu op til Finansministeriet at finde en løsning, så aftalen kan blive finansieret, lyder det.
Enhedslisten har under forhandlingerne om finansloven over for regeringen fremlagt flere bud på, hvor der kan spares, og hvor det eventuelt ville være muligt at hente de 675 millioner kroner, som regeringen nu mangler i sin finansiering.
Næste skridt må derfor være, at regeringen fremlægger nogle nye finansieringsforslag over for aftalepartierne, mener ordføreren.
- Vi har jo indgået en aftale sammen med regeringen om Kriminalforsorgen, som er en kæmpestor aftale, som har været finansieret på noget, som vi så har sagt ja til, siger Pernille Skipper og fortsætter:
- Hvis den finansiering, som de har præsenteret for os, ikke holder, så må de jo præsentere en anden finansiering, og se, om det er noget vi kan gå med til.
Bag aftalen om fængslernes fremtid, som blandt andet sikrer 200 nye fængselspladser samt oprettelsen af 48 pladser til kriminelle bandemedlemmer, står alle partierne i Folketinget undtagen Venstre og DF.
