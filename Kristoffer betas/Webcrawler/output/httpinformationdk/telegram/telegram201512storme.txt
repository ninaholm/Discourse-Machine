Stormen Helga rammer Nordjylland fredag morgen
Banedanmark indstiller al togtrafik i Nordjylland, når Helga går i land fredag morgen.


 Nordjyderne vil fredag vågne op til en blæsende dag. Danmarks Meteorologiske Institut (DMI) melder nemlig om storm med vindstød af orkanstyrke fra tidligt fredag morgen frem til klokken 14.
Siden 2013 har der været tradition for at navngive de storme, der rammer landet, og fredagens storm er allerede blevet døbt Helga. Hun kommer buldrende med en vindstyrke på op mod 37 meter i sekundet.
- Det bliver værst oppe ved Skagen. Der kan vi sagtens se vindstød på 35 til 37 meter i sekundet. Ligesom stormen Gorm vil den være kort, men Helga kommer alligevel nok til at vare lidt længere, siger Dan Nilsvall, vagthavende ved DMI, til Ritzau.
Dermed har DMI opjusteret sin varsel, da DMI's vagtchef tidligere fortalte Ritzau, at man ikke ventede vindstød af orkanstyrke.
Stormvarslingen gælder i den nordligste del af Danmark, i området omkring Thisted og Frederikshavn og på vestkysten omkring Hjørring, men det er særligt nord for Limfjorden, at stormen for alvor vil rase.
Også i områderne ved Herning, Ringkøbing, Esbjerg og Varde vente hårdt vejr. DMI forventer dog ikke, at vindstødene nærmer sig orkanstyrke her.
Meldingen får Banedanmark til at indstille al togtrafik i Nordjylland fra fredag klokken 5.52 til klokken 13.30, oplyser områdechef i Trafikal Drift Rene Hestbæk.
- Af risiko for træer, der vælter ned over skinnerne, indstiller vi alle tog mellem Aalborg og Frederikshavn i det pågældende tidsrum, siger han.
DMI advarer om, at der fredag formiddag kan være risiko for flyvende tagsten og væltede træer, som kan spærre tog- og vejstrækninger.
Også broerne i det nordjyske bliver sandsynligvis lukket for trafik.
Da Gorm ramte Danmark for knap en uge side, blev flere broer lukket. Også togtrafikken blev ramt, da tog holdt stille på flere strækninger. S-togs-nettet i hovedstaden var lukket hele natten.
