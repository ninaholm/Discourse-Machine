Haj dræber surfer ved ulykkesstrand i Australien
Manden menes at være i 20'erne, og det er det tredje fatale angreb ved den australsk kystby på et årti.


 Et hajangreb har lørdag morgen kostet en mand livet ved den vestaustralske by Gracetown, der ligger 270 kilometer syd for Perth.
Manden, der menes at være i 20'erne, var ude at surfe alene, da ulykken fandt sted, skriver nyhedshjemmesiden WA Today.
Politiet modtog en alarm om angrebet klokken 09:10 lokal tid, og da ambulancefolkene nåede frem til ulykkesstedet på Lefthanders Beach ved kystbyen, blev manden erklæret død.
Stranden ligger omringet af svært tilgængeligt terræn, og derfor måtte en helikopter hente liget af surferen.
Stranden, der ifølge den australske tv-station ABC er populær blandt surfere, er sammen med nærliggende strande blevet lukket i indtil videre et døgn.
En af de personer, der var i området, da angrebet fandt sted, var surferen Tom Jones.
- Politibiler kørte hen til Lefties (Lefthanders Beach, red.), og vi tænkte: "Det er helt sikkert endnu et hajangreb", siger han til ABC og tilføjer:
- Jeg kendte ham, og han var for ung til at dø.
Det er ikke første gang, at Gracetown oplever et dødeligt hajangreb. Lørdagens hajangreb er det tredje fatale angreb inden for de seneste ti år.
I 2004 døde en surfer, da en hvidhaj angreb ved en strand nær den lille kystby, og i august 2010 blev endnu en surfer offer for et hajangreb i området.
