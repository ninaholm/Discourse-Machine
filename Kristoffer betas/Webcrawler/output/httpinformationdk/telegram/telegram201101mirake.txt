Mirakel-Jens mindes de døde i Haiti
Et år efter at han blev reddet ud af ruinerne, mindes Jens Tranum sine FN-kolleger, som døde ved jordskælvet.


 Som den 49-årige Jens Tranum Kristensen står der foran den hvide bygning i Port-au-Prince, mager og solbrændt, ligner han ikke et mirakel, men en FN-arbejder som så mange andre i den haitianske hovedstad. 
Onsdag er det år siden, at jordskælvet ramte Haiti, som kostede 230.000 mennesker livet, deriblandt 102 FN-medarbejdere. Jens Tranum Kristensen selv blev efter fem dage reddet ud af ruinerne med livet i behold. 
Op til et årsdagen fylder tankerne om den kommende mindehøjtidelighed for kollegerne meget.
- Jeg tænker på det jævnligt, jeg tænker på det hele tiden, siger han og holder en pause.
I to til tre lange sekunder er Jens Tranum Kristensen sunket helt ind i sig selv. 
Omkring så længe som det varede for ham at kaste sig ind under sit kontorbord, da FN-bygningen braste sammen om ham:
- Mange af dem var folk, jeg arbejdede sammen med til dagligt. Nogle af dem var kolleger, andre var venner. Især nu med alle forberedelserne med årsdagen og mindehøjtideligheden er der mange minder. Mange tanker, der går igen. Om hvem de var. De ting, vi lavede sammen.
Jens Tranum Kristensens overlevelseshistorie blev den 18. januar 2010 udnævnt til at være "et lille mirakel" af hans øverste chef, FN's generalsekretær Ban Ki-moon. 
Selv er den danske FN-mand mere ydmyg et år efter. Nøgtern i sin beskrivelse af, hvordan det har påvirket ham at være fanget over fem dage i ruinerne efter jordskælvet. Med tonsvis af murbrokker mellem ham og lyset, der kom efter 110 timer i mørket.
- Jeg nyder naturligvis livet mere, de små glæder i dagligdagen. Det lyder banalt, men det er fuglenes kvidren, og kolibrien, der flyver forbi og samler nektar fra blomsterne, som det skete her i morges, siger han.
Over hele Haiti vil der på årsdagen være mindehøjtideligheder for de over 230.000 mennesker, der mistede livet i jordskælvet.
