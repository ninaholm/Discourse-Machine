Guldet ruller ind hos smykkegiganten Pandora
Pandora hæver forventningen til omsætningen i år med 600 millioner og kommer med regnskabstal to uger før tid.


 Guldet strømmer ind i kassen hos smykkeselskabet Pandora. Selskabet hæver forventningerne til årets omsætning med 600 millioner kroner og forventer nu at omsætte for 8,6 milliarder kroner i 2013.
Det skriver selskabet i en meddelelse til fondsbørsen. Pandora offentliggør tal for tredje kvartal torsdag, to uger før selskabet egentlig skulle komme med regnskab.
Ifølge Pandoras topchef Allan Leighton er det et styrket salg over hele linjen, der får selskabet til at se lysere på årets omsætning.
- Omsætningsvæksten fortsatte i 3. kvartal 2013 med et bedre end forventet indsalg og salg ud af butikkerne på alle større markeder, samt en betydelig omsætningsforbedring på de nye markeder, med forbedret operationel gearing til følge.
- Som konsekvens heraf, samt en øget tiltro til at produktionen kan levere til dette efterspørgselsniveau, opjusterer vi vores forventninger, siger han i regnskabet.
Selskabet venter nu også at åbne 195 konceptbutikker i 2013 mod tidligere udmeldt 175.
På aktiemarkedet kunne Pandora smykke sig med en stigning på 5,1 procent til 261,9 kroner, da fondsbørsen lukkede torsdag.
Pandora, der siden en grov nedjustering i 2011 har kæmpet for at komme tilbage på markedets gode side, hæver sine forventninger til omsætningen i 2013 til 8,6 milliarder kroner fra tidligere otte milliarder kroner.
Til sammenligning omsatte Pandora for 6,7 milliarder kroner i 2012.
 Omsætningen i årets tredje kvartal landede på omkring 2,2 milliarder kroner - hvilket var en stigning på lige over 25 procent i forhold til samme kvartal i 2012.
 Stigningen skyldes godt gang i salget af nylancerede produkter, fortsat stærk vækst i omsætningen på nye markeder og ekspansionen i det globale netværk.
Pandora er en dansk smykkevirksomhed, som blev stiftet i 1982, og har hovedkontor i København. Selskabet sælger smykker i mere end 70 lande fordelt på seks kontinenter.
Pandora beskæftiger på verdensplan over 7300 medarbejdere, hvoraf 5200 arbejder i Thailand, hvor virksomheden fremstiller sine smykker.
