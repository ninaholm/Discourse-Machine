Tændte EU-parlamentarikere drøfter ny pagt
Rompuy og Barroso forsvarer tirsdag ny europagt i EU-Parlamentet, hvor danske medlemmer er klar til debat.


 Kommissionsformand José Manuel Barroso og EU-præsident Herman Van Rompuy skal tirsdag morgen stå skoleret for EU-Parlamentet i en debat om sidste uges topmøderesultat, en helt ny finanspolitisk pagt for de 17 eurolande.
Pagten centraliserer magten endnu mere end hidtil og vil i yderste konsekvens kunne få voldelige følger, mener et af parlamentets danske medlemmer.
- Efter min mening er konsekvensen, at Europa går et skridt frem mod eksplosion og borgerkrig, siger Søren Søndergaard fra Folkebevægelsen mod EU, som er imod dansk deltagelse i pagten.
Forud for tirsdagens debat er de borgerlige parlamentsmedlemmer dog mere venligt stemte.
- Jeg anser pagten for nødvendig. Der er ikke nogen grund til at putte følelser på det, siger Jens Rohde (V), som får opbakning af partifællen Anne E. Jensen.
Debatten foregår, umiddelbart inden statsminister Helle Thorning-Schmidt (S) skal redegøre for topmøderesultatet i Folketingets Europaudvalg og Udenrigspolitisk Nævn.
- Det er en korsvej, vi står over for, og så er det sådan set lige meget, hvad man føler og mener om aftalen. Den ligger der, og det, vi skal træffe valget om, er, om vi skal være med eller ikke være med. 100 procent eller ingenting, siger Jens Rohde.
Bendt Bendtsen, medlem af parlamentets største gruppe, De Kristelige Demokrater, er enig med sine Venstre-kolleger om, at Danmark bør tilslutte sig aftalen.
- At vi nu får faste regler for, at de enkelte lande inden for eurogruppen ikke kan bruge flere penge, end de får i kassen, er en ganske god, borgerlig regel. Så ja, jeg mener, Danmark skal være med, siger den tidligere konservative formand.
Eurolandene blev ved sidste uges topmøde enige om, at medlemmer af EU-Parlamentet vil få observatørstatus i det kommende arbejde, hvor pagtens detaljer om for eksempel sanktionsformer skal udformes.
