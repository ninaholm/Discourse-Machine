Tidl. forsvarsminister Robert McNamara død



 Robert McNamara, der var USA's forsvarsminister under præsidenterne John F. Kennedy og Lyndon B. Johnson, og som var en af hovedarkitekterne bag Vietnam-krigen, døde mandag, oplyser Washington Post. 
 Han blev 93 år gammel.
 - Hans alder indhentede ham simpelthen, siger hans enke, Diana.
 - Han var ikke syg. Han sov stille ind, tilføjer hun.
 McNamara døde i sit hjem i det nordvestlige Washington.
 Den dybt kontroversielle McNamara tjente som chef for Verdensbanken, efter at han i 1968 trådte tilbage som forsvarsminister. Det var på et tidspunkt, hvor Vietnam-krigen stod på sit højeste.
 Som forsvarsminister stod McNamara for den amerikanske militæropbygning i det sydøstlige Asien under de tidlige, kritiske år af Vietnam-konflikten, der udviklede sig til en af de mest bitre krige i USA's historie. Da krigen sluttede, havde 58.000 amerikanske soldater mistet livet, og den amerikanske befolkning var dybt splittet i dens holdning til krigen.
 McNamara havde også en kort karriere i bilkoncernen Ford, hvor han som en af dens gulddrenge steg hurtigt i graderne. I 1960 blev han koncernens første direktør, der ikke kom fra stifteren Henry Fords familie.
