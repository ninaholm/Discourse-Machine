V kritiserer S for dobbeltmoral



  Socialdemokraterne er dobbeltmoralske. Partiet klagede til Folketingets præsidium, fordi finansminister Claus Hjort Frederiksen (V) først udleverede sit finanslovforslag til finansudvalgets medlemmer uden centrale tal aftenen før, han fremlagde forslaget. Nu har partiets finansordfører, Morten Bødskov (S), afvist at fremlægge Socialdemokraternes forslag til andre partier, før det mandag præsenteres ved et pressemøde på Christiansborg.
 Det siger Venstres finansordfører, Tina Nedergaard, som støttede Socialdemokraternes kritik af, at finansudvalget fik regeringens finanslovforslag så sent, at det var svært at forberede sig ordentligt.
 - Jeg spurgte Morten Bødskov, om jeg kunne få deres finanslovforslag aftenen før. Han forklarede, at jeg kunne abonnere på deres nyhedsbrev. Det er ikke engang lagt ud på deres hjemmeside. Så man kan ikke vurdere deres tal. Det er lidt morsomt i sammenhængen, hvor de har kritiseret Claus Hjort Frederiksen, siger Tina Nedergaard.
 Ligesom SF burde Socialdemokraterne fredag have fremlagt deres finanslovforslag, så finansordførere fra andre partier kunne forberede sig, inden Folketinget tirsdag førstebehandler regeringens finanslovforslag.
 - Socialdemokraterne burde have fuldt SF's gode eksempel. Det illustrerer, at diskussionen ikke har drejet sig om samarbejdet i finansudvalget, men været et udfald mod regeringen, siger Venstres finansordfører.
