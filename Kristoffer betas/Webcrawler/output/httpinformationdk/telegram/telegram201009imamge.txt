Imam genovervejer Ground Zero-moské
Imamen, der står bag idéen om at åbne en moské tæt på Ground Zero, er bange for, at fundamentalister vil vinde gehør, hvis moskébyggeriet flyttes.


 Den muslimske imam, som står bag planerne om at bygge en moské tæt på Ground Zero i New York, siger, at det kan styrke islamiske ekstremister, hvis mosképlanerne droppes.
Imam Feisal Abdul Rauf afviser dog ikke over for tv-stationen ABC, at moskéen måske flyttes et andet sted hen.
- De beslutninger, jeg skal træffe - som vi skal træffe - baseres på, hvad der er bedst for alle parter, siger Rauf.
Kritikere har argumenteret for, at det er vanærende over for ofrene for terrorangrebet den 11. september 2001 at bygge et islamisk kulturcenter og moské så tæt på gerningsstedet.
Imamen siger, at han aldrig ville have udarbejdet mosképrojektet, hvis han havde vist, at det ville skabe så store kontroverser.
- Jeg er en fredens mand. Hele målsætningen med at udføre fredsarbejde er ikke at gøre noget, som skaber strid, siger Rauf.
- Min største bekymring i forhold til at flytte den (moskéen, red.) er, at overskriften i den muslimske verden bliver 'islam er under angreb i USA', siger han og tilføjer: "Dette vil styrke de radikale i den muslimske verden og deres rekruttering."
