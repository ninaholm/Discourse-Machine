Kriseramt dansk turisme skriger på innovation
Den danske turisme taber markedsandele. Der er et stort behov for fornyelse, lyder det fra eksperter.


 Turismen i Danmark taber terræn i disse år. Den danske andel af turister i Nordeuropa er siden 2000 faldet fra 20 til 15 procent. Det skriver Dansk Industris fagblad, DI Business.
Fagbladets analyser viser, at krisen skyldes, at der ikke er fart nok på innovationen inden for den danske turisme. I forhold til resten af erhvervslivet står fornyelsen stille hos de danske turistvirksomheder.
- Turisterhvervet er desværre ikke særlig langt fremme på innovationsområdet. Cirka en tredjedel af turistvirksomhederne har innovative aktiviteter, siger chefkonsulent hos Dansk Industri, Sune K. Jensen til Ritzau.
- Når vi kigger på resten af erhvervslivet, er det omkring halvdelen af virksomhederne, der er aktive innovativt. Det betyder, at de udenlandske turister føler, at de danske produkter er for dyre i forhold til, hvad turisterne får.
Anne-Mette Hjalager, forsker i innovation og turisme ved Syddansk Universitet, forklarer, at de dyre danske turistattraktioner bliver nødt til at blive fulgt op med innovation.
- Turisme handler om "value for money", og Danmark er et hundedyrt land at være turist i. Derfor er der ekstra store krav til, at dansk turisme fornyer sig og øger kvaliteten, siger Anne-Mette Hjalager til DI Business.
Sune K. Jensen nævner, at der er flere årsager til, at danske turisme halter på området.
 Det høje momsniveau i Danmark gør virksomhederne påpasselige med at investere. Og forskningen og virksomhederne har heller ikke været dygtige til at arbejde sammen.
- Der er rigtig meget forskning inden for dette område, men den har måske i høj grad været af mere akademisk karakter. Det gælder om at få den aktiveret i virksomhederne, siger Sune K. Jensen.
Han opremser flere eksempler på, hvordan turismen kan forny sig selv.
- Det kunne være nye måder at markedsføre sig på. Eksempelvis som man gør i Aarhus med tv-serien "Dicte".
- Og det kunne være nye samarbejdsformer, hvor hoteller går sammen med museer og laver nye pakkeløsninger, siger Sune K. Jensen.
DI Business skriver, at turismen i Danmark sidste år havde en omsætning på 74,6 milliarder kroner.
