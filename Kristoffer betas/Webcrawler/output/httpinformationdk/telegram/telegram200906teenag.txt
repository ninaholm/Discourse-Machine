Teenagere til de digitale stemmeurner



 Århusianere på 16 og 17 år får for første gang mulighed for at stemme til det kommende kommunalvalg. Magistraten i Århus Kommune har givet grønt lys for at give de århusianske unge mulighed for at stemme ved et prøvevalg i forbindelse med kommunalvalget den 17. november.
 Prøvevalget bliver det første af sin slags i hele landet. Århus Kommune benytter nemlig lejligheden til at lade de unge stemme i elektroniske valgbokse. Det har Århus tidligere forgæves ansøgt Velfærdsministeriet om tilladelse til at afprøve i forbindelse med det "rigtige" kommunalvalg. 
 - Det er vigtigt, at vi tager den udfordring op, og får nogle erfaringer, som vi kan få glæde af, når teknikforskrækkelsen forlader Christiansborg, siger rådmand for Kultur og Borgerservice Jacob Bundsgaard Johansen (S). 
 De elektroniske stemmebokse bliver sat op forskellige steder i kommunen bl.a. på udvalgte uddannelsesinstitutioner i dagene op til kommunalvalget. Forslaget forventes vedtaget af byrådet den 24. juni 2009.
 De unges stemmer vil ikke blive talt med i det endelige valgresultat. 
