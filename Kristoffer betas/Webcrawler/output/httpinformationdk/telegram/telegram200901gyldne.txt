Gyldne Laurbær til Hanne-Vibeke Holst



 Flere år på bestsellerlister og solgte bøger i titusindvis.
  Forfatteren Hanne-Vibeke Holst har længe været populær blandt danske læsere, og i dag modtog hun også hæder fra boghandlerne, der tildelte hende årets "De Gyldne Laurbær".
- Så lykkedes det. Endelig. Hvor er det stort. Hold da op, hvor er det fantastisk. Obama go home, lød det fra en overrasket Hanne-Vibeke Holst, da hun fik overbragt nyheden på sit kontor i Kattesundet i København.
 - Det er noget, som jeg har drømt om hele mit skrivende liv. Jeg troede, at jeg var forbandet, og at det aldrig skulle lykkes mig at få de her Laubær, så det er jeg meget meget glad for.
 Holst modtog prisen for "Dronningeofret", den sidste bog i hendes politiske trilogi, der også omfatter "Kronprinsessen" og Kongemordet".
 At modtage De Gyldne Laurbær har længe været en drøm for Hanne-Vibeke Holst, og hun var skuffet, da det ikke lykkedes med "Kongemordet" i 2006. 
 Boghandlerklubben står bag "De Gyldne Laurbær", der uddeles efter en afstemning bland alle landets boghandlere.
