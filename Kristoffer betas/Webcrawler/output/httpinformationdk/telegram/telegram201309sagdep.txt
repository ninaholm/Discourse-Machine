Det sagde de på Socialdemokraternes kongres
Lørdag og søndag holder Socialdemokraterne kongres i Aalborg. Her er et udpluk af, hvad der blev sagt lørdag.


 Statsminister Helle Thorning-Schmidt:
- Det er måske ikke altid lige strømlinet. Men der bliver truffet flere beslutninger. Jeg vil sende en varm tak til Margrethe Vestager og Annette Vilhelmsen for et godt og stærkt samarbejde.
DSU's formand Camilla Schwalbe:
- Socialdemokraterne skal fortsat være Danmarks tillidsmand.
Fhv. skatteminister Ole Stavad, Jammerbugt Kommune:
- Danmark skal ikke have udkant. Danmark er et helt land. Vi skal have et helt Danmark.
Statsminister Helle Thorning-Schmidt:
- Ja, vi har haft travlt. Vi har handlet. Der er blevet spildt mælk undervejs. Æg er blevet slået i stykker. Det har tit været op ad bakke ... Jeg ved udmærket godt, at I har kæmpet for at forklare, hvad vi har gjort.
Birgitte Vind, Vejle:
- Kære kammerater, når vi synger sammen, synger vi om solidaritet. Det er på høje tid, at vi vinder det offentlige tilbage til medarbejderne. Lad os stoppe kontrol-tyranniet
Statsminister Helle Thorning-Schmidt:
- Vi har hørt, at sulten skal tilbage i Danmark, og at lønningerne i Tyskland er meget bedre. Hvis det nu er det, man mener i Venstre, så sig det dog.
Finansminister Bjarne Corydon:
- Jeg er nok den politiker, der i de seneste to år med Helle som statsminister har tilbragt flest timer i et forhandlingslokale med Venstre. Det må være derfor, nogle kalder mig Blå Bjarne.
/ritzau

