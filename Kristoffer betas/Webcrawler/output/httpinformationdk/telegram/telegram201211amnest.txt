Amnesty om Bødskovs PET-forslag: Gratis omgang
Amnesty International er ikke imponeret over justitsministerens forsøg på at styrke kontrollen med PET.


 Justitsminister Morten Bødskov (S) vil fremover give Folketinget informationer om brugen af civile agenter i PET. Men forslaget fra ministeren møder hård kritik fra Amnesty International for at være utilstrækkeligt.
- Det giver hverken de folkevalgte eller befolkningen bedre mulighed for at kontrollere PET's virke. Der er behov for langt stærkere mekanismer, hvis vi som samfund vil sikre, at vi har kontrol med vores efterretningstjenester.
- Justitsministerens initiativ er en gratis omgang, siger Claus Juul, der er juridisk konsulent i Amnesty International.
Justitsministeren har forsøgt at komme en kritik af lukketheden omkring PET's civile agenter i møde ved at foreslå, at Folketingets kontroludvalg for efterretningstjenester årligt skal have en orientering om agentvirksomheden.
Forslaget har mødt kritik fra mange sider. Venstre har kaldt udspillet for "varm luft", mens Hans Jørgen Bonnichsen, den tidligere operative chef i efterretningstjenesten, mener, at forslaget ligner en halvhjertet omgang.
Morten Bødskov fastholder dog, at forslaget om mere kontrol med PET-agenter vil få afgørende betydning for Folketingets særlige kontroludvalgs mulighed for at følge med i efterretningstjenestens arbejde.
- Kontroludvalget har ikke beføjelser til at kræve de nødvendige oplysninger lagt frem og må heller ikke diskutere tjenesternes arbejde. Derfor er kontroludvalget heller ikke svaret på behovet for en effektiv kontrol med PET, siger Claus Juul.
- Lovforslaget indfører et tilsyn uden de nødvendige beføjelser, og tilsynet dækker ikke PET's samarbejde med fremmede magter og brug af civile agenter. Det er en ren lappeløsning, siger han.
Udspillet fra justitsministeren kommer efter, at den tidligere PET-agent Morten Storm i en række artikler i Jyllands-Posten har fortalt om sit hemmelige virke for efterretningstjenesten.
