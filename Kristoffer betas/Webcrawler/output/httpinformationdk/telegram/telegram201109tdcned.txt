TDC-nedbrud rammer mediernes valgdækning
Et nedbrud hos TDC i Storkøbenhavn skaber store problemer for mediernes valgdækning.


 En nedbrud på TDC's net skaber store frustrationer for medierne, som arbejder på højtryk for at dække folketingsvalget.
En teknisk fejl betyder, at 20.000 til 40.000 personer i Storkøbenhavn siden klokken 17.20 har været afskåret for at bruge ip-telefoni, bredbånd og mobiltelefoner.
Fejlen berører også TDC-kunder, der får deres tv-signal via telefonstikket.
Nedbruddet skaber samtidig store problemer for medierne, der har svært ved at kommunikere med de mange folk, der er i marken.
- Det er nærmest ubærligt. Man kunne ikke forestille sig et værre tidspunkt, siger en tydeligt frustreret Christian Lindhardt, redaktionschef for politiken.dk.
- Vi kan ikke komme i kontakt til vores folk og fotograferne. Der findes ikke noget som helst tidspunkt, hvor vi har så mange folk på arbejde ude i byen på en gang som lige nu. Og vi kan ikke kommunikere med dem, siger Christian Lindhardt.
Så I håber fejlen hurtigt bliver rettet?
- Det kan du bande på.
Nedbruddet har også ramt det nationale nyhedsbureau Ritzau, der døjer med samme problemer som Politiken.
- Vi har meget vanskeligt ved overhovedet at komme i kontakt med vores journalister ude i marken lige nu, siger redaktionsleder Anders Troels Damgaard.
TDC opdagede fejlen klokken 17.20 og kan ikke sige, hvornår fejlen er udbedret.
- Der er ikke tale om, at et kabel er gravet over eller noget i den stil. Fejlen beskrives som en form for routerfejl, siger pressechef Lasse Bastkjær Jensen.
Fastnettelefoni er ikke berørt af fejlen.
