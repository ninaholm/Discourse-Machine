Iran: Det går trægt med atomforhandlingerne
Der er kun sket små fremskridt, men Iran vil dog fortsætte forhandlingerne på ekspertniveau søndag.


 Det går trægt i forhandlingerne mellem Iran og de såkaldte P5+1-stormagter omkring det iranske atomprogram, siger Irans viceudenrigsminister, Abbas Araghchi.
Der er kun sket små fremskridt, men Iran fortsætter alligevel forhandlingerne på ekspertniveau søndag, lyder det fra Abbas Araghchi ifølge det iranske nyhedsbureau Irna.
Mødet mellem Iran og P5+1 omhandler tekniske detaljer i den aftale, som parterne indgik i Geneve i november.
Aftalen går ud på, at iranerne skal skrue ned for aktiviteter i atomprogrammet til gengæld for, at modparten letter på de internationale økonomiske sanktioner.
Den indgåede aftale blev set som et gennembrud efter en lang årrække med iskold luft mellem Iran og Vesten.
I Vesten har man frygtet, at Iran udvikler atomvåben, mens iranerne har fastholdt, at det aldrig har været målet.
I sidste uge rejste de iranske forhandlere hjem fra lignende atomsamtaler uden resultat.
Det skete, efter at USA havde udvidet en sort liste over enkeltpersoner og virksomheder, som, amerikanerne mener, har overtrådt sanktionerne mod Iran.
Stormagterne i P5+1 er USA, Rusland, Storbritannien, Frankrig, Kina og Tyskland.
