20 kolleger var om bord på forsvundet passagerfly
Elektronikfirma fra USA savner ansatte fra både Malaysia og Kina, som var passagerer på Boeing-fly.


 20 kolleger fra en amerikansk elektronikvirksomhed var om bord på det passagerfly fra Malaysia Airlines, som nu har været forsvundet i over et døgn.
Flyselskabet forsvandt fra radaren fredag aften dansk tid, da det var på vej fra Kuala Lumpur i Malaysia til Kinas hovedstad, Beijing.
 Elektronikfirmaet Freescale Semiconductor oplyser, at der var 12 ansatte fra Malaysia og otte medarbejdere fra Kina på Boeing-flyet, der i alt havde 239 mennesker om bord.
- På nuværende tidspunkt koncentrerer vi os udelukkende om vores medarbejdere og deres familier, lyder det fra Gregg Lowe, administrerende direktør i virksomheden.
- Vores tanker og bønner går til dem, der er berørt af denne tragiske hændelse, tilføjer han.
Flyet er sporløst forsvundet over havet nær Vietnam. Malaysia Airlines rute MH370 lettede fredag klokken 17.41 dansk tid fra Kuala Lumpur og skulle være landet i Beijing klokken 23.30 samme dag.
En lille time inde i flyvningen befandt flyet sig over Thailandbugten, hvor det overgik til luftfartsmyndighederne i Vietnam, men her fik man aldrig kontakt med flyet.
Lørdag eftermiddag spottede vietnamesiske eftersøgningsfly to "mistænkelige" oliepøle i havet ud for landets sydlige kyst. Man er nu ved at undersøge, om passagerflyet kan være styrtet i havet i området.
