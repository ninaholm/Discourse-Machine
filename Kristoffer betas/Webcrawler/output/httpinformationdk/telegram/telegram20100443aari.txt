43-årig kvinde dræbt af skud i Lindved
En 43-årig kvinde er torsdag morgen dræbt af skud på sin bopæl i Lindved ved Hedensted, oplyser Sydøstjyllands Politi. Kvindens mand efterlyses.


 En 43-årig kvinde er torsdag morgen fundet dræbt på sin bopæl i Lindved ved Hedensted. Det oplyser Sydøstjyllands Politi.
Ifølge politiet er kvinden skudt ned, formentlig med et haglgevær.
Sydøstjyllands Politi modtog en anmeldelse torsdag morgen klokken 05.33 om, at en 43-årig kvinde var blevet fundet død på sin bopæl. 
En, der til gengæld ikke blev fundet på bopælen, er kvindens mand. Og ham efterlyser politiet nu i forbindelse med skuddrabet.
Den efterlyste mand er den 44-årige Poul Hansen, der ifølge politiet formodes at køre i en gråblå BMW 528 med registreringsnummeret XK 52 723.
Poul Hansen skulle ifølge politiets oplysninger opholde sig på Fyn eller på Sjælland nær Storebæltsbroen.
