Splid om betalingen for S-SF's plan
Fagforbund kræver, at erhvervslivet skal betale mere for at S og SF's "Fair Løsning" hænger sammen økonomisk. LO har ellers lovet at levere 15 milliarder kroner


 Regningen for at få S og SF's økonomiske genopretningsplan "Fair Løsning" til at hænge sammen skal ikke ende hos fagbevægelsen alene, mener flere fagforbund, ifølge Berlingske Tidende. 
De kræver nu, at både arbejdsgiverne og en S-ledet regering hjælper med at betale de 15 milliarder kroner, som LO ellers har forpligtet sig til at finde ved en trepartsforhandling. 
FOA-formand Dennis Kristensen siger, at fagbevægelsen blot bør bidrage med en tredjedel. 
- Hvis der bliver en trepartsforhandling, hvor lønmodtagerne ofrer noget på krisens alter, skal regeringen og arbejdsgiverne ofre noget tilsvarende, siger han.
Bente Sorgenfrey, formand for FTF, mener også, at arbejdsgiverne skal betale mere, end der er lagt op til.
Arbejdsgiverne ryster på hovederne. Hvis virksomhedernes omkostninger øges, svækkes konkurrenceevnen og dermed holdbarheden i dansk økonomi, mener Jørn Neergaard Larsen, adm. direktør i Dansk Arbejdsgiverforening.
Heller ikke Socialdemokraterne vil betale.
 - Som regering vil vi ikke bidrage ved trepartsforhandlingerne, for det kan vi kun gøre med besparelser, og det vil vi ikke være med til, siger næstformanden i den socialdemokratiske folketingsgruppe, Mette Frederiksen.
