Al-Qaeda-agent idømt otte års fængsel
Amerikansk domstol idømmer "fjendtlig kombattant" 100 måneders fængsel for støtte til al-Qaeda.


 Et formodet medlem af terrornetværket al-Qaeda, der af USA er blevet betegnet som en "fjendtlig kombattant" og har været holdt isolationsfængslet af den amerikanske flåde i årevis, blev torsdag idømt otte år og fire måneders fængsel ved en domstol i Illinois.
 Den 44-årige Ali al-Marri, der er både saudiarabisk og qatarsk statsborger, erkendte sig i april skyldig i sammensværgelse med formål at støtte al-Qaeda materielt.
 Det var en distriktsdomstol i Peoria, Illinois, der idømte al-Marri de 100 måneders fængsel.
 Al-Marri har allerede siddet fængslet i fem et halvt år på en flådebase i South Carolina.
 Beslutningen om at stille al-Marri for en domstol i USA er en følge af, at USA's præsident, Barack Obama, har brudt med forgængeren George W. Bushs politik om at kunne tilbageholde formodede terrorister på ubestemt tid uden at rejse sigtelse mod dem.
