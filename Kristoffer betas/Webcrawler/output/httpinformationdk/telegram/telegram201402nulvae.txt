Nulvæksten i den offentlige sektor er en realitet
For tre-fire år siden troede mange ikke på, at slankekuren i det offentlige kunne lade sig gøre.


 Den omstridte nulvækst i den offentlige sektor er en realitet, skriver Jyllands-Posten.
Mens både ledende økonomer, Nationalbanken plus mange politikere for blot tre-fire år siden mente, at den tidligere VK-regerings ambition fra 2010 om samlet nulvækst for det offentlige forbrug frem til 2013 var urealistisk, viser en opgørelse fra den borgerlig-liberale tænketank Cepos, at ambitionen samlet set er indfriet.
Også Arbejderbevægelsens Erhvervsråd er nået frem til, at der har været nulvækst i det offentlige forbrug set over de seneste tre år.
 - Det er den stille revolution, hvor vi ikke har set nogen protester mod, at der er blevet 20.000 færre ansatte i kommunerne. Det viser samtidig, at sanktionsmekanismen fungerer, siger cheføkonom og vicedirektør Mads Lundby Hansen fra Cepos.
 Tidligere overvismand, professor Torben M. Andersen fra Aarhus Universitet, var selv en af skeptikerne over for planen om nulvækst.
Men han kan i dag konstatere, at opbremsningen af det offentlige forbrug er sket hurtigere og voldsommere end forventet:
- Dengang var det politisk set et meget markant skifte i forhold til nullerne, hvor budgetterne hele tiden skred, og vi var mange, der tvivlede på, at politikerne kunne gennemføre det på så kort en bane.
- Men det ligger klart i dag, at det kunne lade sig gøre, siger Torben M. Andersen til Jyllands-Posten.
I Venstre, der ønsker fortsat nulvækst frem mod 2020, mener finansordfører Peter Christensen, at tallene "udhuler regeringens skræmmekampagne mod Venstre".
 Socialdemokraterne afviser at have ført en nulvækstpolitik.
