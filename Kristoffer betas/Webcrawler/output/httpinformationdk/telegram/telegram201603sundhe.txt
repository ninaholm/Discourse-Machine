Sundhedsministeren er skuffet over praktiserende læger
Ny undersøgelse viser, at praktiserende læger udskriver størstedelen af antidepressiv medicin til børn.


 Sundhedsminister Sophie Løhde (V) er skuffet over de praktiserende læger, som ser stort på Sundhedsstyrelsens retningslinjer for medicinsk behandling af børn og unge med psykiske problemer.
Det fortæller hun i en meddelelse til Ritzau.
- Det er desværre ikke første gang, at vi hører, at der er praktiserende læger, som udskriver antidepressiv medicin til børn i modstrid med retningslinjerne på området, siger hun.
- Retningslinjerne gør det ellers meget klart, at der som altovervejende hovedregel kun må ordineres den slags medicin til børn og unge, hvis der har været en børnepsykiater ind over.
- Derfor er det også både overraskende og skuffende, at flere praktiserende læger tilsyneladende ser stort på det.
En ny undersøgelse fra Syddansk Universitet viser, at de fleste recepter på antidepressiv medicin til børn og unge udskrives af praktiserende læger.
Det er i strid med Sundhedsstyrelsens retningslinjer, som siger, at det er en speciallæge i børne- og ungdomspsykiatri, der skal vurdere, om et barn eller ung under 18 år skal behandles medicinsk for en psykisk lidelse.
En del kritik er gået på, at de praktiserende læger i nogle områder af landet ikke har steder at henvise psykisk syge børn og unge til.
Det er en problemstilling, som ministeren er opmærksom på.
- Det er vigtigt, at børn og unge, der slås med psykiske problemer, kan få hjælp og ikke skal vente unødig lang tid på at komme i behandling, siger hun og fortsætter:
- Og ventetiderne i børne- og ungepsykiatrien har uden tvivl været for lange, men vi kan heldigvis se, at de er faldet markant. Og selv om vi bestemt ikke er i mål endnu, kan vi også se, at flere regioner får udredt mange børn og unge inden for de frister, som de skal ifølge udredningsretten.
Sophie Løhde vil nu bede Sundhedsdatastyrelsen kigge nærmere på tallene, og om der er noget, der kan forbedres fra ministeriets side.
Fra 2005 til 2012 steg antallet af recepter på antidepressiv medicin, udskrevet til personer mellem 0 og 19 år, med 60 procent.
