Facebook-stifter vil bygge kunstig butler i 2016
Inspireret af tegneserie vil Mark Zuckerberg skabe en personlig assistent med kunstig intelligens.


 Facebook-stifter Mark Zuckerberg vil i det nye år bygge en butler eller en personlig assistent med kunstig intelligens, der skal assistere ham i arbejdet. Det oplyser han på Facebook.
Mangemilliardæren Zuckerberg, der har svoret, at han vil give sig selv en stor personlig udfordring hvert år, henviser til en butler med kunstig intelligens i Marvel-tegneserierne og i de film, som er skabt ud fra dem.
- Man kan forestille sig, at det er som Jarvis i filmen Iron Man, skriver Zuckerberg, som vil indlede projektet ved at udforske den eksisterende teknologi på området.
Han vil derefter lære teknologien at forstå hans stemme, så den vil kunne kontrollere alt i hans hjem - fra musik over lys til temperaturer i de forskellige rum.
 Han har også planer om, at den teknologiske assistent skal kunne genkende hans venner, så den kan lukke dem ind i hjemmet ved at se på deres ansigter, når de står ved hoveddøren.
- Assistenten vil visualisere data for at støtte Zuckerberg i hans arbejde, skriver han og tilføjer:
 - Det vil være en morsom og spændende intellektuel udfordring at skulle kode dette til mig selv, skriver Zuckerberg, som løbende gennem 2016 vil skrive om sine erfaringer med projektet.
Stifteren af Facebook og hans kone, Priscilla Chan, er for nylig blevet forældre til datteren Maxima. Zuckerberg vil også lære robotten at holde ham informeret om datteren og få den til at hjælpe ham med at lede Facebook og udvikle en bedre service til brugerne.
Facebook er i gang med en række initiativer omkring kunstig intelligens - som for eksempel at udvikle en Messenger-app til brugerne.
Zuckerberg, der siger, at en del af hans motivation er glæden ved selv at bygge ting, donerede for en måned siden 99 procent af sine Facebook-aktier til gode formål. Han er den seneste af superrige amerikanere, som donerer kæmpebeløb til velgørenhed.
