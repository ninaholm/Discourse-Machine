Valgstrid i Afghanistan: Kerry truer med stop for bistand
Beskyldningerne om valgsvindel fyger i Afghanistan, og USA advarer mod at tage magten på ulovlig vis.


 De foreløbige resultater efter præsidentvalget i Afghanistan har udløst beskyldninger om valgfusk mellem de to rivaliserende kandidater, og den amerikanske udenrigsminister, John Kerry, truer nu med at lukke for bistanden, hvis der ikke kommer styr på situationen.
Ifølge valgkommissionen fik Abdullah Abdullah 43,6 procent af stemmerne ved anden valgrunde den 14. juni, mens hans modkandidat, Ashraf Ghani, fik 56,4 procent.
Abdullah kalder det foreløbige valgresultat for et kup, og valgkommissionen har konstateret, at en række lokale valgembedsmænd er blevet bestukket af parterne i præsidentopgøret. Det har udløst bekymringer for uroligheder i landet.
- Jeg har noteret mig meldinger om protester i Afghanistan og antydningerne af en "parallel regering" med dyb bekymring. USA forventer, at Afghanistans valginstitutioner foretager en fuldstændig og grundig gennemgang af alle rimelige beskyldninger om uregelmæssigheder, siger John Kerry.
- Ethvert forsøg på at tage magten med ulovlige midler vil koste Afghanistan dets finansielle og sikkerhedsmæssige støtte fra USA og det internationale samfund, lyder advarslen fra udenrigsministeren.
Flere end otte millioner afghanere gik i stemmeboksen 14. juni, og det var langt flere end ventet ud af de 13,5 millioner stemmeberettigede. Det endelige valgresultat ventes at ligge klar om et par uger.
Abdullah tabte også for fire år siden præsidentvalget til Hamid Karzai. Mange vurderede dengang, at Karzai vandt på grund af omfattende valgsvindel.
