Tsunamivarsel efter jordskælv i Haiti



 Et kraftigt jordskælv ramte tirsdag aften Haiti, hvor rystelserne kunne mærkes i blandt andet landets hovedstad, siger øjenvidner.

Skælvet blev målt til 7,3 på richterskalaen, oplyser USA's geologiske undersøgelser.

Der er udsendt tsunamivarsel for Haiti, Cuba, Bahamas og Den Dominikanske Republik, men det amerikanske tsunamivarslingscenter vurderer på baggrund af deres data, at der ikke er fare for en mere vidtrækkende tsunami.

- Men der er mulighed for en lokal tsunami, som kan påvirke kyster, der ligger under 100 kilometer fra jordskælvets epicenter, lyder vurderingen fra centret.

Epicentret lå kun 16 kilometer fra hovedstaden, Port-au-Prince, omkring 10 kilometer under jorden.

Der er foreløbig enkelte meldinger om sammenstyrtede bygninger. Blandt andet siger en korrespondent for det franske nyhedsbureau AFP, at en treetagers bygning i byen Petionville er styrtet sammen. En traktor er i færd med at fjerne murbrokker i et forsøg på at redde folk ud.

