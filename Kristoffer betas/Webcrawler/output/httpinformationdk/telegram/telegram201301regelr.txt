Regelrytteri: Kommune må ikke forbedre hjemmehjælpen
Kommunerne må ikke forære robotstøvsugere til borgerne. Ældre Sagen rejser nu sagen i Hjemmehjælpskommissionen


 Grotesk lovgivning spænder ben for Kolding Kommune, der gerne vil hjælpe ældre, som har anskaffet sig en robotstøvsuger.
Det mener Ældre Sagen, som nu rejser sagen i Hjemmehjælpskommissionen.
- Teknologien fylder meget i hjemmehjælpen fremover, men det skal være med udgangspunkt i brugerens behov. Derfor er det helt grotesk, at lovgivningen spænder ben, siger direktør Bjarne Hastrup, Ældre Sagen.
Kolding Kommune har som så mange andre kommuner overvejet, hvordan robotstøvsugere kan blive en del af fremtidens hjemmehjælp.
Først forsøgte seniorudvalget i kommunen at tildele en gratis robotstøvsuger til de hjemmehjælpsmodtagere, der ville benytte den nye teknologi.
Men ifølge lovgivningen må kommunen ikke forære en robotstøvsuger til borgerne - den skal de selv købe.
Formanden for seniorudvalget, Søren Rasmussen (DF) kom derefter med et nyt forslag. De ældre, der selv købte en selvkørende støvsuger, kunne bruge den frigjorte tid på anden offentlig hjælp i hjemmet. Men den gik ikke.
Juristerne fandt, at det var i strid med lovgivningen. Argumentet er, at hjemmehjælpsmodtagerne får hjælp til det, de ikke kan. Ikke tid. Derfor må de ikke råde over den sparede tid.
 - Det virker helt forkert, at vi ikke må bruge teknologien til at forbedre forholdene for hjemmehjælpsmodtagerne. Tiden er ganske enkelt løbet fra lovgivningen, hvor der ikke er tænkt på velfærdsteknologi og robotstøvsugere, siger han.
Flere kommuner har i løbet af det seneste år helt fjernet støvsugning i hjemmehjælpen og bedt borgerne om selv at købe en robotstøvsuger, hvis de vil have gjort rent. Derfor ærgrer Bjarne Hastrup sig over, at kommuner som Kolding standes af lovgivningen.
- Politikerne må åbne for nytænkende kommuner, der forsøger at motivere ældre til mere velfærdsteknologi, siger han.
Formand for Social- og Sundhedssektoren i FOA Karen Stæhr mener, at teknologien skal bruges til noget mere ansigt-til ansigt-tid med borgeren.
- Problemstillingen ligger jo i, at kommunerne måske tænker, at her kan de spare nogle medarbejdere ved, at alle folk får en robotstøvsuger. Men der er jo nogle ting, den ikke kan, og derfor synes jeg, kommunerne skal tænke sig om, siger hun.
