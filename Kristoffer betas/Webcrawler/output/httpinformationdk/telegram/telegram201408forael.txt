Forældre: Kommuner tvinger børn i frivillig lektiecafé
Lektiecaféer placeres midt på dagen, eller før SFO'en åbner, og det gør den frivillige lektiehjælp ufrivillig.


 Tag hjem eller sæt dig på biblioteket.
Det er valgmulighederne for de børn, der ikke vil deltage i den ny skolereforms frivillige lektiecaféer, lyder kritikken fra Forældrenes Landsorganisation (Fola). Det skriver Berlingske.
Foreningen mener, at skolebørnene bliver tvunget til at deltage i lektiecaféerne, fordi børnene står uden egentlige alternativer, selvom det netop var et af de mest omstridte punkter i skolereformen.
For flere skoler har placeret den frivillige lektiecafé imellem andre undervisningstimer, hvor eleverne skal deltage. Andre skoler har valgt at placere lektiecaféerne i slutningen af skoledagen, men SFO'en åbner først, når lektiecaféen slutter. Nogle skolebusser får også først sat nøgle i tændingen, når lektierne er lavet.
Men det er ikke i orden, mener Line Høi, der er bestyrelsesmedlem i Fola.
- Det strider imod lovgivningen. Der står klokkeklart i reformloven, at lektiecaféen er frivillig og derfor skal lægges i ydertimerne. Og der skal være et fritidstilbud imens. Det er ikke nok, at man siger, at børnene så kan sætte sig ind på biblioteket i mellemtiden, og at der så er en, der holder lidt øje med børnene, siger hun til Berlingske.
Der er intet samlet overblik over, hvor mange kommuner, der vælger at udskyde SFO'ens åbningstid, men ifølge Fola er der eksempler fra Skanderborg, Vordingborg og Aarhus. Derudover oplyser Furesø Kommune og Høje-Taastrup Kommune på deres hjemmeside, at skolefritidsordningerne åbner senere.
Undervisningsminister Christine Antorini (S) slår dog fast, at tilbuddet skal være frivilligt.
- Kommunerne er forpligtede til at tilbyde elever, som fravælger lektiehjælpen, et relevant fritidstilbud i den tid. Jeg forventer, at de tilbyder lektiehjælp inden for de regler, der gælder for det kommende skoleår. Jeg vil opfordre Kommunernes Landsforening til at præcisere disse rammer for kommunerne, skriver ministeren i en mail til Berlingske.
