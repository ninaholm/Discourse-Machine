Kina sætter Google på plads



 Google skal overholde kinesisk lov, også selv om netgiganten vælger at trække sig ud af landet i protest mod kinesisk censur.
Det siger en talsmand for Kinas regering.
- Da det (Google red.) trådte ind på det kinesiske marked i 2007, erklærede det klart, at det ville respektere kinesisk lov, siger regeringstalsmanden.
Det synes klart at understrege, at det kommunistiske regime ikke vil tolerere enegang fra Google.
Google i Kina meddelte for to måneder siden, at det ikke længere vil lade sig censurere af de kinesiske myndigheder. Google har som andre elektroniske tjenester lagt et filter på søgninger, så spørgsmål, som Kina finder kontroversielle, ikke kan findes på nettet af kinesiske netbrugere. Det er f.eks. en række spørgsmål om Tibet og massakren på Den Himmelske Freds Plads i 1989.
- Selv om det (Google) trækker sig ud, skal det håndtere ting i overensstemmelse med reglerne og på passende vis håndtere tilbageværende spørgsmål, siger talsmanden.
Google har truet med helt at trække sig ud af Kina. 
Hvis Google trækker sig ud af Kina, kan det skabe nervøsitet og usikkerhed i virksomheder, der har store investeringer i Kina. 
