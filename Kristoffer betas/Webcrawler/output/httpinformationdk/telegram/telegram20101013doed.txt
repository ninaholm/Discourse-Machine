13 døde efter vulkanudbrud i Indonesien
Vulkanudbruddet i Indonesien har foreløbig kostet mindst 13 personer livet. Blandt de døde er en baby og bjergets spirituelle vogter.


 Vulkanen Merapi på den indonesiske ø Java har kostet mindst 13 menneskeliv, og tallet ventes at stige, siger myndigheder.
I et hus tæt ved vulkanen har redningsmandskab fundet mindst 12 omkomne efter vulkanudbruddet, oplyser myndigheder og medier. Forinden var der kommet en separat melding om, at et lille barn er omkommet.
Lederen af redningstjenesten i byen Yogyakarta siger, at de 12 dødsofre i huset nær vulkanen brændte ihjel af varm aske.
Enkelte medier melder om 15 omkomne, men det kan ikke umiddelbart bekræftes.
Ligene af de omkomne blev fundet ved det hus, der tilhører den mand, som ifølge indonesisk spirituel tradition er bjergets vogter.
Tv-stationen Metro viste billeder af det brændte hus og af flere lig, der var dækket af vulkanaske.
Redningstjenesten mener, det er sandsynligt, at der vil blive fundet flere dødsofre.
Tidligere på dagen oplyste en læge til Metro, at en baby var død som følge af vulkanudbruddet.
- Babyen havde alvorlige åndedrætsproblemer efter at have inhaleret vulkansk materiale, og vi kunne ikke gøre noget, sagde lægen.
Tv-stationen Metro viste billeder af nogle af de tusinder af indbyggere, der har søgt væk fra området, efter vulkanen Merapi tidligere på dagen begyndte at sende store askeskyer og sten op i luften.
Optagelserne viste indbyggere blive kørt væk i lastbiler, der har forruden dækket af støv. De fleste af de evakuerede har masker for ansigtet.
40.000 mennesker i området blev mandag opfordret til at søge væk, efter vulkanologerne havde registreret stærkt forhøjet aktivitet i vulkanen.
Merapi var senest aktiv i 2006. Det alvorligste udbrud i nyere tid skete i 1930, da 1370 mennesker omkom.
Vulkanen ligger ca. 25 kilometer nord for byen Yogyakarta på Java.
