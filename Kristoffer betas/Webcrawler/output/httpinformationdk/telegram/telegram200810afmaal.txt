Afmålt glæde hos TV2



 Glæden er afmålt hos TV2's direktør, Merete Eldrup, efter EU-dommen, der underkender EU-Kommissionens beslutning om, at TV2 havde fået 628 millioner kroner for meget i støtte fra den danske stat.
 TV2-direktøren understreger, at hun er "tilfreds med udfaldet, som jeg har læst det foreløbigt". Men om TV2 dermed helt slipper for at skulle betale flere penge tilbage til staten, tør hun ikke fastslå klokkeklart, før hun har talt grundigt med stationens advokat.
 - Vi er ikke færdige med at læse hele dommen, men umiddelbart håber vi, at der nu er sat punktum for i hvert fald fire af de sager, der nu har fulgt stationen i mange år. Jeg kan foreløbig kun se det her som en glædelig nyhed for TV2.
 Til gengæld mener Merete Eldrup ikke, at dagens afgørelse hjælper på TV2's helt nærværende økonomiske situation.
 - I forhold til de samlede økonomiske problemer, ændrer det her ikke noget, ud over at vi måske har fået fjernet nogle ubekendte faktorer. Udfordringerne med gælden og det store underskud for hovedkanalen er ikke løst med det her. Så vi arbejder videre, garanterer hun.
