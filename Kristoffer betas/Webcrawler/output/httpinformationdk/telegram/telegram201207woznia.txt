Wozniacki tappede britisk håb for kræfter
Den danske tennisstjerne var i problemer, men slog til sidst Anne Keothavong og er videre til anden runde.


 Caroline Wozniacki klarede sig videre til anden runde ved OL efter en gyser-forestilling mod Anne Keothavong.
 Den danske storfavorit vandt 4-6, 6-3 og 6-2 over det britiske hjemmebanehåb, der efter en flot start på kampen faldt helt sammen til sidst.

Man skulle tro, at Anne Keothavong havde kopieret Wozniackis strategi, for briten havde i kampens indledning stor succes med at holde gang i duellerne og lukrerede på danskerens uprovokerede fejl.
Og da den strategi blev krydret med flere flotte vinderslag med lige dele fart og præcision, så var det i lange perioder ikke til at se, at Keothavong faktisk kun er nummer 76 på verdensranglisten.

Briten, der fik massiv støtte fra publikum på Wimbledon-anlæggets Centre Court, lagde ud med at bryde Wozniackis serv, og kørte herefter stensikkert første sæt hjem med 6-4.
Caroline Wozniacki fik alligevel banket lidt af selvtilliden ud af sin modstander, da hun i starten af andet sæt kom foran 3-0. Wozniacki endte med at vinde sættet, men det var ikke uden sværdslag, da Keothavong fik udlignet til 3-3.
I tredje og afgørende sæt havde danskeren gjort sin modstander mør, og Wozniacki kunne drage fordel af sin utrættelige fysik. Til sidst var den britiske modstander helt færdig og Wozniacki behøvede næsten ikke at anstrenge sig for at sikre sig sejren.

I anden står Wozniacki over for belgiske Yanina Wickmayer, som danskeren har besejret i alle deres hidtidige fem møder.

