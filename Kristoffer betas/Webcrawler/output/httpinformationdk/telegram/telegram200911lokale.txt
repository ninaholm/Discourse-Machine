Lokale politikere kan skjule pengegaver



 De politiske partiers lokalafdelinger kan uden at offentliggøre det i regnskaber modtage tusindvis af kroner i støtte fra privatpersoner og virksomheder. 
 I modsætning til partiernes landsorganisationer, der skal lave årsregnskaber med en liste over donorer, der giver over 20.000 kroner, er de lokale partiafdelinger undtaget fra denne regel. Det fremgår af en note til loven om private bidrag.
 Frederiksborg Amts Avis skrev forleden, at Venstre og muligvis flere lokale partiafdelinger i Fredensborg Kommune har modtaget omkring 100.000 kroner fra selskabet bag discountkæden Rema 1000, Reitan Ejendomsudvikling. 
 Pengene er gået til partier, der skal tage stilling til placeringen af en Rema 1000-butik i kommunen.
 Kommunalforsker på Journalisthøjskolen Roger Buch har tidligere kritiseret partistøtteloven for at være hullet. De nye oplysninger om, at de lokale partiforeninger ikke behøver at offentliggøre beløb over 20.000 kroner i et regnskab, kommer dog bag på ham.
 - Det er i hvert fald en nyhed for mig, og det understreger jo for alvor, at loven ikke sikrer åbenhed, siger han.
 Til gengæld for undtagelsen i loven skal de lokale partiafdelinger offentliggøre donationer i ansøgningen, hvis de også søger om partistøtte hos deres kommune. 
 Men Roger Buch fastholder, at de lokale partiafdelinger alligevel har lettere spil end partiernes landsorganisationer.
 - Landsorganisationernes regnskaber bliver lagt ud på Folketingets hjemmeside, så alle kan se dem. De lokale partiforeningers donationer fremgår jo bare af en ansøgning, der ligger hos kommunen, siger Roger Buch.
