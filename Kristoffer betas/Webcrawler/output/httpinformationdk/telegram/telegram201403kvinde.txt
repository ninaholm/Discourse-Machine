Kvinderne æder sig langsomt ind på mændenes lønforspring
Er du mand og HK/Privat medlem, tjener du 12 procent mere end din kvindelige kollega. Men gabet bliver mindre.


 Kvinder skulle måske overveje at lade sig ansætte som mænd. I hvert fald hvis de vil sikre sig mere i lønningsposen. I HK/Privat er en mands månedsløn i snit 3764 kroner højere end en kvindelig ansats løn.
Selv om lønforskellen er på 12 procent i 2013, så er løngabet svundet med 4,7 procentpoint de sidste 10 år og 1,6 procentpoint i forhold til sidste år. Det viser tal fra HK/Privats lønstatistik for 2013, hvor lønoplysninger fra 21.600 medlemmer er med.
Udviklingen er positiv - men det går alt for langsomt, mener Marianne Vind, næstformand i HK/Privat.
- Der skal være ligeløn for lige arbejde, så det er godt, at løngabet bliver mindre. Men mænd er jo ikke 12 procent bedre til at udføre samme arbejde. Lønhullet skal lukkes, og det kræver, at Folketinget kommer på banen, siger Marianne Vind.
Beregninger fra Ugebrevet A4 viser, at seks ud af 10 danske kvinder har en årlig disponibel indkomst på under 200.000 kroner. Til sammenligning er det kun halvdelen af mændene, der lever med den økonomi.
Fortsætter udviklingen med samme tempo, som der har været i de seneste 12 år, vil der være lige mange kvinder og mænd i gruppen om 13 år.
Ugebrevet A4 har fremskrevet tal fra Danmarks Statistiks for danskernes disponible indkomster i perioden 2000-2012. Disponibel indkomst er det beløb, der er tilbage, når skatten er betalt.
I HK/Privat mener Marianne Vind, at politikerne bør stramme loven om de kønsopdelte lønstatistikker. De nuværende regler betyder, at der minimum skal være 35 personer i virksomheden, hvoraf 10 af hvert køn skal sidde i nøjagtig samme jobfunktion.
- Loven skal ændres til, at kun tre personer skal sidde i samme jobfunktion, og så skal der samtidigt være lettere adgang til lønstatistikkerne for tillidsrepræsentanterne, siger hun.
- Flere af vores kvindelige medlemmer vil kunne bruge en bedre kønsopdelt lønstatistik til at få chefen til lommerne ved næste lønforhandling, siger næstformanden.
