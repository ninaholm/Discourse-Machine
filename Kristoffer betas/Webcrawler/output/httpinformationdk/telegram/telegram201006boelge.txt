Bølge af bombeangreb rammer Bagdad
Den irakiske hovedstad, Bagdad, er søndag morgen blevet ramt af flere bombeangreb. Fem personer mister livet - 24 er såret.


 En række bombeangreb har søndag morgen ramt den irakiske hovedstad, Bagdad. Der meldes om fem dræbte - herunder fire politimænd - og 24 sårede.
Flest mistede livet, da en selvmordsbomber sprængte sin bil i luften uden for en politistation. Det kostede fire politimænd livet og sårede yderligere 12 i den sydlige del af hovedstaden.
Angrebet fandt sted omkring klokken 8.00 lokal tid, fortæller en repræsentant fra det irakiske indenrigsministerium.
I den centrale del af Bagdad blev én person dræbt, da en bombe, der var placeret på hans bil, blev udløst. Endelige blev to andre såret af en vejsidebombe i det vestlige Bagdad.
Den irakiske regering har udregnet, at 337 personer er døde i maj som følge af volden i landet. Det er en stigning i forhold til samme måned sidste år. 
