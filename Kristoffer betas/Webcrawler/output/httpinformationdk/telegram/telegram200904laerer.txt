Lærerstuderende får kursuslussinger



 Folkeskolen er blevet mere rå. Derfor har seminariet i Århus holdt et kursus, hvor studerende i frivillige øvelser blev skubbet, fik lussinger og blev udsat for verbal tilsvining, skriver Morgenavisen Jyllands-Posten.
 Formålet: var at forberede dem på deres reaktion, hvis de bliver udsat for overgreb i virkelighedens folkeskole.
 Kurset blev holdt for ca. 55 studerende. På seminariet, der er Danmarks største, foreslås det nu, at alle skolens studerende efter sommerferien tilbydes et lignende kursus.
 Forslaget skal igennem skolens rådgivende nævn, men lederen af den pædagogiske undervisning, Elsebeth Jensen, regner med, at det bliver vedtaget.
Konfliktløsning indgår allerede i dag i seminarieundervisningen. 
 Men der er primært tale om teori, forklarer lektor Rikke Johannesen, der er initiativtager til det mere håndfaste kursus.
 - For mig at se er konfliktløsning et meget bredt begreb, måske endda vattet, når det handler om at kvalificere lærerstuderende til at møde fysisk og psykisk vold, siger hun til Jyllands-Posten.
 Kurset blev afviklet i samarbejde med Lars Frost, der har over 20 års erfaring i judo. Han lærte bl.a. de studerende forskellige undvigemanøvrer.
 På læreruddannelserne på professionshøjskolerne UC Syd og UC Copenhagen har man efteruddannelseskurser i konflikthåndtering, hvor lærere kan lære at forebygge konflikter. Men ingen af stederne har man kurser specielt rettet mod fysiske konflikter.

