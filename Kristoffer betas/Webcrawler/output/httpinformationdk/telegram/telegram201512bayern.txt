Bayern: Tyskland har fået 1,1 million flygtninge i år
Socialministeren i Bayern siger, at Tyskland ikke kan klare indvandring i den størrelsesorden på længere sigt.


 Tyskland har modtaget 1,1 million flygtninge og migranter i år, lyder det fra delstatsregeringen i Bayern, som har gjort tallet op dagen før nytår.
Det siger socialministeren i Bayern, Emilia Müller fra CSU.
- Vi har mere end nogensinde brug for effektivt at begrænse indvandringen, for Tyskland kan ikke bære denne tilstrømning på permanent basis, siger Müller.
Tallet er ikke bekræftet af regeringen i Berlin.
Langt hovedparten af de mange mennesker er kommet til landet via netop Bayern. 160.000 er blevet i delstaten, mens de øvrige er omfordelt til andre steder.
Den tyske regering har længe sagt, at der ville komme omkring en million flygtninge og migranter i år.
Merkel har store problemer med at overbevise sine kolleger i de øvrige EU-lande om, at nogle af de mange flygtninge, Tyskland har modtaget, bør omfordeles til andre lande.
Tyske skoler har hyret 8500 ekstra lærere til at hjælpe de hundredtusindvis af flygtningebørn, som er kommet til landet.
Heinz-Peter Meidinger, formanden for den tyske lærerforening, skønner, at det langt fra er nok.
Meidinger mener, at der er brug for 20.000 ekstra lærere, når alle flygtninge fra næste sommer vil være omfattet af skolepligt.
Også Sverige, som har taget flest flygtninge per indbygger af alle 28 EU-lande, kæmper med at sikre basale ydelser til de mange mennesker.
Det har fået den svenske regering til indføre grænsekontrol. Den kontrol skærper svenskerne 4. januar, når passagerer med tog og færger skal fremvise id.
Det betyder blandt andet, at DSB skal sørge for, at personer uden gyldigt id ikke passerer Øresund.
Den danske statsminister, Lars Løkke Rasmussen (V), har længe sagt, at regeringen har beredskabet klar til at indføre lignende kontrol ved den dansk-tyske grænse, hvis det skulle vise sig nødvendigt.
