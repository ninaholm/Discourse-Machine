Ukraine: Et stort angreb på oprørerne er i gang
Nyhedsbureau melder om kraftig artilleribeskydning omkring landsbyen Karlivka i det østlige Ukraine.


 Ukraine iværksatte torsdag et omfattende angreb vest for byen Donetsk, hvor de prorussiske separatister har forskanset sig.
Det oplyser det ukrainske indenrigsministerium.
Den militære operation er iværksat "langs flere dele af fronten", hedder det.
Medarbejdere fra nyhedsbureauet AFP, der befinder sig 30 kilometer vest for Donetsk, siger torsdag aften, at de har hørt kraftig artilleribeskydning omkring landsbyen Karlivka.
Tidligere på dagen var der meldinger om store ukrainske troppekoncentrationer syd for Donetsk.
Ifølge en journalist fra nyhedsbureauet AFP havde militæret samlet kampvogne og bevæbnede køretøjer i en 1,5 kilometer lang kolonne i en forstad til millionbyen Donetsk.
Donetsk betegnes som separatisternes højborg, efter at de 5. juli forlod nabobyen Slavjansk og en række andre østukrainske byer.
Tidligere på dagen havde Ruslands præsident, Vladimir Putin, et telefonmøde med Frankrigs præsident, François Hollande, og Tysklands forbundskansler, Angela Merkel.
De tre ledere opfordrede til, at der hurtigt etableres en våbenhvile i det østlige Ukraine.
Merkel og Hollande vil have Putin til at presse de prorussiske oprørere til at forhandle, lyder det fra den franske præsidents kontor.
Tirsdag slog den ukrainske forsvarsminister fast, at Kijev kun vil genoptage våbenhvilen, hvis separatisterne nedlægger våbnene. Der bliver dermed ikke tale om en ny ensidig våbenhvile som den, præsident Petro Porosjenko indførte i juni.
Rusland protesterede torsdag aften til den ukrainske regering over, at den ukrainske hær har beskudt en russisk grænsepost på de to landes fælles grænse med granater.
Omkring 200 ukrainske soldater menes at have mistet livet i den tre måneder lange konflikt, mens hundredvis af separatister også menes at være blevet dræbt i kampene.
