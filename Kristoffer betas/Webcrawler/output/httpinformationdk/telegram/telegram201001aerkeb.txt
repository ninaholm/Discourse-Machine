Ærkebiskop: Dansk film led i politisk spil



 Den sudanske regering i Khartoum forsøger med alle midler at aflede verdens opmærksomhed fra de forfærdelige forhold i landet og særligt i Darfur-provinsen.

At danske Susanne Biers kommende film, Hævnen, er blevet en del af et nyt storpolitisk drama, skyldes ikke filmens reelle indhold, men dens symbolværdi i en kulturkamp, som skal få Sudan til at fremstå som offer i stedet for skurk. Det siger ærkebiskoppen af Sudan, den anglikanske Daniel Deng, der i øjeblikket er på besøg i England.

- Regeringen i nord vil ikke have, at europæiske lande ved, hvad de foretager sig. Det har hele tiden været deres kultur. De fortæller dig noget, men de gør noget andet. Det er ikke en ny ting, forklarer ærkebiskop Daniel Deng i et interview med Kristeligt Dagblad.

Heri gør han det også klart, at konflikten i landet ikke handler om religion, men om magt og marginalisering af befolkningsgrupper. 

Den muslimsk ledede regering i Khartoum har beskyldt Susanne Biers film for at være anti-islamisk og racistisk.

Et budskab, som ifølge den kenyanske avis The Nation også er viderebragt til Kenya. Filmen bliver delvist optaget i Kenya, og Sudan lægger nu pres på nabolandet for at få stoppet optagelserne, fordi regeringen i Sudan mener, at filmen vil føre til dyb social splid i Darfur og påvirke fredsprocessen.

