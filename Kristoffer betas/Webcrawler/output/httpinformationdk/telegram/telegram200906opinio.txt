Opinion: Send ældre på pension



 I en ny meningsmåling, Megafon har lavet for TV 2 og Politiken, fastslår en tredjedel af de adspurgte lønmodtagere, at virksomhederne i en krisetid ikke kan være forpligtede til at beskæftige medarbejdere med nedsat arbejdsevne i samme grad som før krisen. Og lige så mange mener, at ældre medarbejdere bør overveje helt at trække sig fra arbejdsmarkedet for at give plads til yngre kræfter.
 - Jeg er ikke overrasket over meningsmålingen. Det er et argument, man tit hører under en lavkonjunktur - sådan en slags survival of the fittest, siger professor ved Aarhus Universitet og tidligere overvismand Torben M. Andersen til Politiken. 
 Paradoksalt nok er Ældresagens direktør, Bjarne Hastrup, godt tilfreds med undersøgelsens budskab; for det kunne nemlig have været meget værre.
 - Jeg hæfter mig ved, at over 50 procent er positive over for de ældre og de svage. For bare fem år siden ville det tal have været lavere, siger Bjarne Hastrup til Politiken.
 I arbejdsgiverkredse er der ingen støtte til synspunktet om at sende de ældre på pension: 
 - Skilte man sig af med de ældre nu, ville det ødelægge alle de pæne ord, vi har gået og sagt om, at ældre er værdifulde på arbejdsmarkedet. Det ville tage årevis at blive taget seriøst med det synspunkt igen, siger chefkonsulent Erik Simonsen fra Dansk Arbejdsgiverforening til Politiken.
