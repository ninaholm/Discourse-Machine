USA's centralbank holder kursen med ny forkvinde
Den nye chef for den amerikanske centralbank, Janet Yellen, bebuder ikke at ændre den pengepolitiske kurs.


 Nedtrapningen af de månedlige opkøb af bolig- og statsobligationer i USA kommer umiddelbart til at fortsætte i samme tempo, selvom chefen for den amerikanske centralbank, the Fed, nu hedder Janet Yellen.
 Det fremgår af den halvårlige status for den amerikanske økonomi, som samtidig er den nye forkvindes første, efter at hun for nylig har overtaget chefstolen fra Ben Bernanke.
Dermed vil den amerikanske centralbank fortsætte med at skrue ned for sit program, der i øjeblikket opkøber for 65 milliarder dollar i måneden i stedet for tidligere 85 milliarder dollar på månedlig basis.
Det ventes, at centralbanken vil skrue ned med 10 milliarder dollar på hvert af de forestående rentemøder, hvis ikke der opstår behov for andet.
I sin tale, der er offentliggjort på forhånd, understreger Janet Yellen, at selvom arbejdsløsheden i USA er faldet til 6,6 procent, så er arbejdsmarkedet langtfra i normal form endnu.
Centralbanken har tidligere nævnt en arbejdsløshedsprocent på 6,5 som tærskelværdi for, hvornår pengepolitikken vil kunne strammes.
Starten på en knap så lempelig pengepolitik blev indledt sidste år under den mangeårige Fed-chef Ben Bernanke, og neddroslingen af støtteopkøbene ventes at ske i afmålte skridt.
Ved 16-tiden dansk tid vil Janet Yellen for første gang som forkvinde for centralbanken gå på talerstolen i forbindelse med en tale i Repræsentanternes Hus.
