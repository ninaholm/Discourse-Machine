Skuffet Merkel havde ønsket sig mere



 - Vi er kommet et skridt fremad. Jeg havde dog ønsket mig langt flere skridt.
 Sådan lyder det fra Tysklands forbundskansler, Angela Merkel, natten til lørdag.
 Over for flere medier i Bella Center erkender Merkel, at hun ser med blandede følelser på "den sandsynlige enighed" om en erklæring på FN's klimatopmøde. 
 - Forhandlingerne har været ekstremt vanskelige, erkender den tyske regeringschef, der tilbage i 1997 som miljøminister var med til at forhandle Kyoto-protokollen på plads i Japan, hvilket heller ikke var lutter lagkage.
 Topmødet i København skulle oprindelig være mundet ud i en afløser for Kyoto-aftalen.
 Og Merkel ærgrer sig over, at det tilsyneladende ikke var muligt at nå til enighed om andet end en erklæring. Især fordi den ikke er ambitiøs nok til, at EU var villig til at øge sit reduktionsmål fra de bebudede 20 til 30 procent i 2020 i forhold til CO2-udslippet i 1990.
 - Vejen til en ny (juridisk) aftale er stadig ret lang, siger hun, men tilføjer, at man stod over for et valg om at afbryde hele processen eller fortsætte arbejdet.
 Samme melding kommer fra den britiske premierminister, Gordon Brown, som på en pressekonference siger, at det er nødvendigt med en hurtig opfølgning for at sikre, at der kommer en juridisk bindende klimaaftale.
