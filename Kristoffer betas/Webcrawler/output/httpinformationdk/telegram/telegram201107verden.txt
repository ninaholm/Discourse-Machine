Verdens ledere fordømmer angrebet i Norge
Fra hele verden strømmer fordømmelser og kondolencer ind efter fredagens terrorangreb i Norge.


 Kong Harald af Norge:
- Vores tanker går til de berørte og deres pårørende. Vores tanker går også til statsministeren og det politiske Norge. Det er vigtigt, at vi står sammen og støtter hinanden.

Anders Fogh Rasmussen, Natos generalsekretær:
- På vegne af Nato fordømmer jeg på det kraftigste de grufulde voldshandlinger i Norge. Min dybeste medfølelse går til den norske regering, folk, familie og kære til alle, der har lidt i disse grusomme og feje handlinger.

Lars Løkke Rasmussen (V), Danmarks statsminister:
 - På vegne af Danmark og den danske regering udtrykker jeg min dybeste medfølelse, sympati og solidaritet med det norske folk og den norske regering.

Barack Obama, USA's præsident:
 - Angrebet er en påmindelse om, at hele det internationale samfund har noget på spil i forhold til at forhindre terror. Vi bliver nødt til at arbejde sammen for at forebygge den slags forfærdelige angreb.

Fredrik Reinfeldt, Sveriges statsminister:
- Mine tanker går til ofrenes pårørende og til dem, som er blevet såret. Jeg har været i kontakt med statsminister Jens Stoltenberg for at beklage det, som er sket, og vi har tilbudt vores hjælp, hvis der er behov for det.

Det kinesiske udenrigsministerium:
- Kina fordømmer terrorangrebet og udtrykker medfølelse over for ofrene.

Ban Ki-moon, FN's generalsekretær:
- De Forenede Nationer står sammen med befolkningen i Norge i dette forfærdelige øjeblik.

José Manuel Barosso, formand for EU-Kommissionen:
- Et angreb af denne størrelsesorden er ikke noget, man ville forvente i Norge, der er kendt for at have fred derhjemme og skabe fred i udlandet.

David Cameron, Storbritanniens premierminister:
- Disse angreb er en kraftig påmindelse om den trussel, vi alle står over for. Jeg har tilbudt Storbritanniens hjælp, blandt andet gennem vores tætte efterretningssamarbejde.

Angela Merkel, Tysklands forbundskansler:
- Selv om årsagen til denne umenneskelige handling stadig er uklar, står det klart, at alle, der tror på demokrati og fred, må fordømme denne terrorisme, der er umulig at retfærdiggøre.

Nicolas Sarkozy, Frankrigs præsident:
- Jeg sender i denne dramatiske tid min inderligste sympati fra hele det franske folk til det norske folk.
