Stor forsinkelse i drabssag fra Aabenraa
Politiet indrømmer fejl i efterforskningen af en 58-årig kvindes dødsfald i Aabenraa, hvor en søn sidder varetægtsfængslet.


 Politiet indrømmer at have fejlbehandlet sagen om en kvindes mistænkelige dødsfald i Aabenraa.
Den 58-årige kvindes søn blev i februar anholdt og sigtet for drab. Samtidig sigtes han for at have afleveret en pakkebombe ved sin fars hjem.
Kvinden døde sidste sommer. Hun blev fundet i sin lejlighed omkring midnat den 11. august af et familiemedlem.
Men selv om der var visse tegn på vold, blev sagen i de første måneder ikke behandlet som en mulig forbrydelse.
Først i december blev de efterforskere, der har rutine i at opklare blandt andet drab, orienteret om sagen af lokalpolitiet.
- Vi ville godt have været inde i sagen på et tidligere tidspunkt, siger politiinspektør Kaj Nielsen i Syd- og Sønderjyllands Politi.
Forsinkelsen har gjort efterforskningen mere besværlig, fordi en række vidner er blevet afhørt temmelig sent.
Som en konsekvens af forløbet har ledelsen i Syd- og Sønderjyllands Politi underrettet statsadvokaten.
- Statsadvokaten får lejlighed til at vurdere, om der er sket forsømmelser, siger politiinspektør Kaj Nielsen.
I øvrigt skal lederne i Syd- og Sønderjyllands Politi nu nøje gennemgå sagen "for at undgå gentagelser", som det hedder i et nyhedsbrev fra politikredsen.
Sønnen nægter sig skyldig i forbrydelserne. Han har siddet fængslet siden 9. februar.
