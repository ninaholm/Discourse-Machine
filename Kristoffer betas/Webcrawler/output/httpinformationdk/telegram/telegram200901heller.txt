Hellere nazister end minister



 Medlemmerne af Venstres Ungdom (VU) i Århus foretrækker at mødes med medlemmer af nazistpartiet DNSB fremfor med Venstres miljøminister, Troels Lund Poulsen. Det viser en afstemning på Århus-afdelingens hjemmeside, hvor kun fire procent ser frem til det planlagte mandagsmøde med Troels Lund Poulsen, mens hele 76 procent glæder sig til at tilbringe aftenen i selskab med nazisterne.
 Invitationen til DNSB har vakt opstandelse både i moderpartiet og hos andre partier og deres ungdomsorganisationer. Blandt andet Enhedslisten har været mål for vold og hærværk fra forskellige grupper af nazister i byen, og DNSB har for et stykket tid siden udset sig Århus som særligt mål for en hvervekampagne. 
 Men formanden for VU's lokalafdeling, Kristian Leer, forsvarer invitationen til mødet den 16. februar i et åbent brev til kritikerne på hjemmesiden.
 - Vi ser vores mandagsmøder som et sted, hvor vi kan blive klogere på os selv og vores egen overbevisning. Det gør vi ved at diskutere med folk, vi er enige såvel som uenige med, skriver ungdomsformanden.
