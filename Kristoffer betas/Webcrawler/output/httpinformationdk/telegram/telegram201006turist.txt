Turister er kvæstet i thailandsk bådulykke
Mange vestlige turister var om bord på to speedbåde, der kolliderede i nærheden af Koh Samui. Mindst 33 er kvæstet. To savnes fortsat.


 To speedbåde med turister kolliderede tidligt søndag morgen i Den Thailandske Bugt. Mindst 33 er kvæstet, mens to personer menes at være savnet, oplyser lokale hospitalskilder og medier. 
Båden var sent lørdag ved at transportere turisterne hjem fra en fuldmåne-fest, der afholdes hver måned på stranden på øen Koh Phangan. Det er en begivenhed, der er populær blandt mange vestlige turister.
Heldigvis befandt et thailandsk marinefartøj sig i nærheden, som hurtigt fik samlet turisterne op af vandet. Ifølge avisen The Nation savnes to personer. Avisen skriver også, at to af de kvæstede er alvorligt skadede med skader i hovederne. 
De kvæstede blev ført til to lokale hospitaler på ferieøen Koh Samui. 
Nationaliteterne på turisterne omfatter australiere, briter og irer. Der var ikke oplysninger om, at der var skandinaviske turister om bord.
Fuldmånefesten på Koh Phangan betegnes som en af verdens største fester. Eventen udvikler sig normalt til et musik- og drukorgie.
