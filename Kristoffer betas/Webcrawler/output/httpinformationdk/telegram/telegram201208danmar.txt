Danmark rykker nedad på lighedsrangliste
Norge og Finland øger ligheden, mens Danmark står stille, viser tal for Eurostat. Cepos fremhæver andre tal.


 Danmark rykker igen nedad på ranglisten over lighed i Europa.
Det viser de nyeste tal for EU's statistiske kontor, Eurostat.
 Danmarks såkaldte Gini-koefficient, som viser graden af lighed, er den samme i 2010 som året før - 26,9. Andre lande øger imidlertid ligheden, så Danmark rykker nedad på listen.
Større Gini-tal betyder større ulighed. Et tal på 100 betyder, at al indkomst er hos en enkelt person.
Inden for EU-landene rykker Danmark en plads ned og ligger nummer 10 i 2010. Sammenlignes kun mellem de vesteuropæiske lande rykker Danmark to pladser ned fra en 6. plads til en 8. plads fra 2009 til 2010.

Norge og Finland har øget ligheden.
Blandt EU-landene er der mest økonomisk lighed i Slovenien med et tal på 23,8. Foran Danmark ligger også Sverige, Belgien, Tjekkiet, Ungarn, Holland, Østrig, Slovakiet og Finland.
Mads Lundby Hansen, cheføkonom i den liberale tænketank Cepos, fremhæver, at industrilandenes økonomiske samarbejdsorganisation OECD sætter Danmark som nummer to i økonomisk lighed.
- Øget ulighed er ikke et mål i sig selv. Men vi er stadig blandt verdens mest lige lande, siger han.
Han forventer, at der kommer mere ulighed af de reformer, som den nuværende regering er i gang med. Og reformerne er nødvendige for at øge væksten, mener han.
Topfolk i Socialdemokratiet, som onsdag holder sommergruppemøde i Helsingør, skrev mandag i en kronik i Politiken, at økonomisk omfordeling ikke står øverst på dagsordenen.
Chefanalytiker Jonas Schytz Juul, AE Arbejderbevægelsens Erhvervsråd, siger, at uligheden blev reduceret sidste år med fjernelsen af lave ydelser som starthjælp.
- Skattereformen vil på kort sigt øge uligheden, men ikke lige så markant som forårspakke 2.0 gjorde, siger han.
