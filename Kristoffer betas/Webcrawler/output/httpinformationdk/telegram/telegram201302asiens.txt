Asiens aktier dykker efter italiensk valgkaos
Udfaldet af valget i Italien skaber frygt for ny uro i eurozonen. De internationale finansmarkeder er nervøse.


 Investorerne trækker sig ud af aktiemarkederne i både USA og Asien efter parlamentsvalget i Italien, der skaber frygt for, at landet vil stå uden en handlekraftig regering.
I USA lukkede de amerikanske aktiemarkeder med store fald. Dow Jones sluttede 1,6 procent lavere, mens S&P-indekset faldt 1,8 procent.
Samtidig blev et stort plus på børsen i Milano udraderet, da det gik op for investorerne, at valget ikke fik en klar vinder.
I Asien gentager historien sig. Umiddelbart efter at handlen blev indledt på Tokyos aktiemarked, et af regionens vigtigste, dykkede det toneangivende Nikkei-indeks med 2,4 procent.
Efter godt en times handel så det lidt bedre ud, men indekset lå fortsat 1,6 procent lavere, end da det lukkede mandag.
Italiens centrumvenstre-koalition har sikret sig et flertal i parlamentets underhus, men i det andet kammer, Senatet, har ingen af fløjene et flertal.
Lovforslag skal godkendes i begge kamre, og derfor er centrumvenstre-koalitionen afhængig af støtte fra andre partier for at kunne få sine forslag vedtaget i Senatet.
Et splittet parlament i eurozonens tredjestørste økonomi kan muligvis paralysere en ny regering og få gældskrisen i valutafællesskabet til at blusse op igen.
- Uvished om udfaldet af valget i Italien, og den betydning det kan få, vil helt sikkert lægge et stærkt pres på euroen et godt stykke tid, siger Yuji Saito, chef for valutahandel hos Credit Agricole i Tokyo, til nyhedsbureauet Reuters.
- Det seneste år er der spændt et sikkerhedsnet ud i eurozonen, og Italiens økonomi taget i betragtning tvivler jeg på, at det vil udvikle sig til en katastrofe. Men vi følger udviklingen tæt. Det er en påmindelse om risiciene i eurozonen, tilføjer han.
Opmærksomheden rettes nu mod tirsdagens salg af italienske statspapirer og den rente, de udenlandske investorer vil forlange for at købe værdipapirerne.
Det grumsede resultat kan udløse et nyt valg meget snart. Det vurderer Gert Sørensen, der er lektor ved Institut for Engelsk, Germansk og Romansk ved Københavns Universitet.
- Der er rigtig meget, der tyder på, at der vil blive afholdt et nyt valg. Nu skal der en partilederrunde til, og så må vi se, om det er muligt på det eksisterende grundlag at sikre en regering, men jeg tror altså, at det bliver meget svært, siger Gert Sørensen.
