Aftale om Barnets Reform
Det er lykkes indenrigs- og socialminister Karen Ellemann (V) at få et bredt flertal bag "Barnets Reform", selv om oppositionspartierne ikke er helt tilfredse.


 Et stort flertal i Folketinget er blevet enige om at, samfundet skal gøre en ekstra indsats for de børn, der ikke får den omsorg, som de har behov for.
 Med lovforslaget "Barnets Reform" bliver anbragte børns retsstilling styrket, plejefamilierne får mere støtte, og tilsynet med de anbragte børn bliver udbygget. 
 Partierne bag aftalen er parate til at bruge cirka 928 mio. kr. i perioden 2010 til 2013 på at sikre de udsatte børns liv og fremtid bedre. Økonomien skal dog forhandles endeligt på plads med kommunerne.
 Et helt centralt tema i aftalen handler om at sikre, at børnene altid bliver hørt. F.eks. skal barnets mening fremover tillægges langt større vægt, når det besluttes, om barnet skal have samvær med de biologiske forældre. Og når tilsynsmyndigheden besøger et anbragt barn, skal barnet uanset alder have ret til at tale med tilsynspersonen uden andre er til stede. I øvrigt bliver antallet af tilsynsbesøg fordoblet fra et til to gange om året.
 Et andet væsentligt punkt i reformen går ud på at forbedre plejefamiliernes forudsætninger, især hvis der er tale om et særligt plejekrævende barn. Satspuljepartierne er derfor blevet enige om, at oprette en ny type plejefamilier, "kommunale familieplejere", som skal have ret til mere uddannelse og supervision. Der skal desuden skabes mere klarhed over plejefamiliernes ansættelsesvilkår.
 Baggrunden for aftalen er den kedelige kendsgerning, at anbragte børn fortsat klarer sig dårligere end andre børn - både på kort og langt sigt.
 Socialdemokraterne, Radikale og SF mener ikke, at reformen er gennemgribende nok, og kalder den "et første skridt på vejen".  
