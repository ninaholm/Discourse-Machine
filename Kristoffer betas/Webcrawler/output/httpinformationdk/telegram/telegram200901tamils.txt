De Tamilske Tigre bliver presset tilbage



 Srilankanske regeringsstyrker støttet af kampvogne og helikoptere rettede i dag et angreb mod det strategisk vigtige Elefant Pas, som sammenbinder det nordlige Jaffnahalvø med fastlandet. Det oplyser landets militær.
 Ifølge talsmand for militæret, Udaya Nanayakkara, lykkedes det for regeringsstyrkerne at indtage den sydlige del af passet, mens man var på vej nordpå fra byen Kilinochchi, De Tamilske Tigres hovedkvarter, som blev indtaget af hæren fredag i sidste uge. 
 - Styrkerne er i gang med at konsolidere sig i den sydlige del af Elefant Passet, fortæller Nanayakkara.
 Fremrykningen isolerer yderligere De Tamilske Tigre i den nordøstlige del af junglen langs kysten omkring Mullaittivu, den eneste by tilbage, som stadig kontrolleres af rebellerne.
