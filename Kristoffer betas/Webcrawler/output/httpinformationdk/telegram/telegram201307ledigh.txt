Ledighed i Spanien falder for første gang i to år
Håb om økonomisk genopretning i Spanien styrkes af fald i ledighed.


 Spaniens arbejdsløshed er faldet for første gang i to år og var i andet kvartal på 26,26 procent, viser officielle tal i Madrid.
Det er første og fremmest turistindustrien, der har skabt efterspørgsel på mere arbejdskraft.
Antallet af ledige faldt gennem kvartalet med 225.200 til i alt 5.977.500 jobsøgende.
I årets første tre måneder var ledigheden på 27,2 procent.
Den spanske centralbank siger, at landets økonomi var tæt på en stabilisering i andet kvartal, hvilket har styrket regeringens håb om, at spanierne er på vej ud af recession.
Premierminister Mariano Rajoy og hans rådgivere har i flere uger talt om udsigten til en hurtigere økonomisk genopretning end ventet, hvor der kan ventes vækst i tredje kvartal i år. Tidligere har der kun været håb om vækst i fjerde kvartal.
Spanien har været i eller tæt på recession i fem år. Spaniens vækst har været negativ i syv kvartaler.
I 2012 mistede landet en procent af sin befolkning på grund af udvandring, overvejende immigranter, der rejste igen.
Spaniens konservative regering kan danne flertal i parlamentet alene og kan derfor gennemføre nødvendige reformer. Der er først valg i 2015. Det gør den politiske situation i Spanien mere stabil end i andre kriseramte sydeuropæiske lande som Grækenland og Italien.
