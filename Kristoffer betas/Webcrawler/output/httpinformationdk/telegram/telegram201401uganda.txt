Ugandas præsident blokerer anti-homolov
Yoweri Museveni afviser at godkende omstridt homolov, hvor homoseksuelle risikerer livsvarigt fængsel.


 Ugandas præsident Yoweri Museveni afviser at skrive under på en omstridt anti-homolov, der betyder, at homoseksuelle kan straffes med fængsel op til livstid, skriver nyhedsbureauet AFP.
Den danske regering har tidligere sagt, at en vedtagelse af anti-homoloven kan få betydning for Danmarks støtte til Uganda, der beløber sig til omkring 100 millioner kroner om året.
- Selv med en lovgivning vil de blot gå under jorden og fortsætte med at praktisere homoseksualitet, skriver Yoweri Museveni i et brev til parlamentet.
I brevet skriver præsidenten, at årsagen til homoseksualitet enten er "tilfældig opdragelse" eller "et behov for at tjene penge". Og lesbiske vælger kvindelige partnere på grund af "seksuel underernæring" og "fiaskoen af ikke at have fundet en ægtemand".
Loven blev vedtaget i sidste måned af parlamentet, da arkitekterne bag den accepterede, at man pillede dødsstraf ud af lovteksten.
I loven er der desuden en rapporteringspligt. Hvis man eksempelvis opdager, at en af ens venner er homoseksuel, har man 24 timer til angive vedkommende, ellers risikerer man selv tre års fængsel.
Ud over Danmark har flere lande ytret planer om at tage fremtidig støtte til Uganda op til overvejelse, hvis præsidenten skrev under på loven.
Selv om Ugandas præsident afviser at godkende anti-homoloven, er der ingen tvivl om, at Musevenis syn på homoseksuelle forbliver intakt.
- Du kan ikke kalde en abnormitet for en alternativ orientering.
- Det kan være, at vestlige samfund har genereret mange abnorme personer på grund af tilfældig opdragelse, skriver Yoweri Museveni.
Præsidenten mener, at en forbedring i Ugandas økonomi vil nedbringe antallet af homoseksuelle.
