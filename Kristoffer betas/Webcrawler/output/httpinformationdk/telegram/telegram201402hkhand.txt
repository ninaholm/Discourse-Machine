HK Handel-formand: Vi fik mere end lønstigninger
Formanden for HK Handel Per Tønnesen er tilfreds med overenskomstforlig, selv om lønnen ikke stiger så meget.


 Forud for forhandlingerne med arbejdsgiverne i Dansk Erhverv om en ny overenskomst for 110.000 butiksansatte i detailhandlen lagde formanden for HK Handel, Per Tønnesen, vægt på, at der skulle flere kroner i lønningsposen.
Men det kom der ikke. Forliget lænede sig op ad industriforliget med en stigning i timelønnen over tre år på 4,95 kroner. Per Tønnesen er dog tilfreds.
- Fra dag et har jeg sagt, at industriens forlig var i underkanten til at kunne bære en treårig aftale. Det mener jeg sådan set stadig. Men når det er rammen, er det svært for os at bryde den.
- Derfor har det været vigtigt for os at sikre værktøjer til bedre muligheder for uddannelse fra ufaglært til faglært. Det i sig selv giver også mere i løn.
- Samlet set er vores overenskomstforlig dyrere for arbejdsgiverne, fordi de har forpligtet sig til at betale fuld løn under uddannelse uanset anciennitet, siger Per Tønnesen til Ritzau.
Tønnesen forklarer, at fagforbundet nogle gange er stødt ind i, at medarbejderne ikke har kunnet få fri til uddannelse.
- Nu har arbejdsgiverne pligt til at give dem fri til uddannelse uanset anciennitet. Gør de ikke det, bryder de overenskomsten, siger Per Tønnesen.
Ud over en højere mindsteløn skal der forhandles lokalt på de enkelte arbejdspladser.
Der er i aftalen også godt nyt til kommende forældre, idet den dikterer, at forældre af samme køn får lige adgang til forældreorlov.
Orloven med løn forlænges fra 11 uger til 13 uger, hvoraf hver af forældrene har ret til at holde fem uger, og de resterende tre ugers orlov enten ydes til den ene eller anden forælder.
Loftet for løn under forældreorlov forhøjes endvidere fra 135 kroner til 140 kroner.
Direktør i Dansk Erhverv Laurits Rønn siger i en kommentar om aftalen:
- Samlet set er vi tilfredse med den indgåede aftale, som giver forenklinger og ligger fint i forlængelse af aftalen fra 2012, når man ser på udviklingen i virksomhedernes omkostninger.
