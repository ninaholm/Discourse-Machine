Bent Hansen hilser undersøgelse velkommen
Bent Hansen påpeger, at regionerne er erfarne bygherrer, men han hilser alligevel Rigsrevisionen undersøge af økonomistyringen bag supersygehusene velkommen.


 Regionerne hilser Rigsrevisionens undersøgelse af byggeriet og økonomien bag de kommende supersygehuse velkommen.
- Ude i regionerne går man professionelt til opgaven, og der er allerede taget en række initiativer til at sikre en god styring af byggeprojekterne. Men der er altid risici forbundet med store og komplekse byggeprojekter, siger Bent Hansen, formand for Danske Regioner.
Allerede inden arbejdet med at bygge de nye supersygehuse for alvor er gået i gang, har Rigsrevisionen indstillet til statsrevisorerne, at der laves en undersøgelse af regionernes kommende sygehusbyggerier. 
Det er da heller ikke småpenge, som regionerne har fået at bygge for. I løbet af de næste 10 år skal der investeres 40 milliarder kroner i nye store sygehuse og modernisering af eksisterende hospitaler.
- Byggerierne vil være forankret i robuste byggeorganisationer, særlige risikoanalyser vil blive udført løbende, og politikere i regionsrådene følger byggeprocesserne tæt, fortsætter Bent Hansen. 
Næstformand i Danske Regioner, Carl Holst, påpeger med slet skjult ironi, at byggebudgetterne ikke har for vane at løbe løbsk for regionerne. 
- Regionerne er vant til store udviklingsprojekter og har i modsætning til andre offentlige instanser gode erfaringer med at overholde byggebudgetter. Vi har en moderne tilgang til projekterne og er ikke bange for at få hjælp udefra, hverken fra ind- eller udland, siger Carl Holst.
Det nye sygehusbyggeri er en af danmarkshistoriens største anlægsinvesteringer. Byggeriet skal efter planen være færdigt i 2018. 
