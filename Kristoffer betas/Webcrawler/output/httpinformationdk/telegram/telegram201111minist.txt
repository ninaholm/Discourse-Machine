Minister får redegørelser i Thorning-sag
Ministeriets departementschef og skattedirektør har afleveret redegørelser i sagen om Thornings skatteforhold.


 Skatteminister Thor Möger Pedersen (SF) modtog fredag de to skriftlige redegørelser, som han har bestilt i sagen om statsminister Helle Thorning-Schmidts (S) skatteforhold.
De to redegørelser kommer fra Skatteministeriets departementschef, Peter Loft, og fra Erling Andersen, direktør i Skat København.
De skal begge forklare ministeren om deres rolle i forbindelse med skattemyndighedernes behandling af statsministerens skattesag.
Thor Möger Pedersen ønsker ikke at kommentere sagen.
Han vil nu læse de to redegørelser og rådføre sig, ikke blot med folk i sit eget ministerium, men også med embedsmænd i Justitsministeriet og i Modernseringsstyrelsen, den tidligere Personalestyrelsen, i Finansministeriet.
Ministeren afviser også på nuværende tidspunkt at tage stilling til, hvornår han forventer at fremlægge sin udlægning af den opsigtvækkende sag.
Ifølge Ritzaus oplysninger vil det ske inden for de nærmeste uger.
Den 14. november forlangte han at få belyst sin departementschefs og Erling Andersens rolle, efter at det var kommet fem, at Peter Loft havde haft fem møder med Skat København i den sag, der har tråde tilbage til sommeren 2010.
Dengang skrev B.T., at Helle Thorning-Schmidt havde betalt for lidt i skat i årene 2000-2005, ifølge avisen fordi havde fået sin ægtefælle Stephen Kinnocks personfradrag.
Skat frikendte parret, men kort før valget i september offentliggjorde B.T. myndighedernes ni sider lange afgørelse i sagen.
Samme dag som det skete, anmodede Peter Loft politiet om at undersøge, hvem der havde lækket afgørelsen.
I begyndelsen af november skrev Politiken, at Peter Loft har holdt fem møder med Skat København om Thorning-Schmidts skattesag, ligesom han skal have forsøgt at få skrevet et særligt kritisk afsnit ind i redegørelsen.
Det har fået flere eksperter til at tale om en helt usædvanlig indblanding.

