PET kan ikke finde egne oplysninger



 Det er svært for Politiets Efterretningstjeneste (PET) at finde sager om en række danskere. De har derfor nu i over et halvt år måtte vente på svar på, om de kan få aktindsigt i deres egne sager hos PET. Problemet skyldes, at efterretningstjenesten angiveligt ikke kan finde rundt i sine egne arkiver.
Daværende justitsminister Brian Mikkelsen (K) lovede således sidste år, at dem som blev nævnt i PET-kommissionens beretning "som udgangspunkt" kunne få aktindsigt i deres sager. Men ingen har endnu fået det.
Og Brian Mikkelsens efterfølger på posten, partifællen Lars Barfoed, oplyser nu i et svar til Folketingets retsudvalg, at PET - ud fra beretningen - ikke har kunnet finde frem til de relevante sager og dokumenter. 
- Det skyldes, at efterretningstjenesten først i 1989 indførte et elektronisk dokumenthåndteringssystem, og at de dokumenter, som PET-Kommissionen har haft til sin rådighed, navnlig er fra før 1989, skriver justitsministeren.
Først i sidste måned modtog PET en såkaldt master fra PET-Kommissionen, der indeholder mere præcise henvisninger til efterretningstjenestens dokumenter.
Enhedslistens gruppeformand og mangeårige medlem af VS, Per Clausen, er en af dem, som stadig venter på svar fra PET.
- Det er underligt, at vi efter et halvt år pludselig hører, PET ikke kan finde frem til PET-Kommissionens oplysninger. Det er vel hverken særlig betryggende for PET - eller kommissionens arbejde, siger Per Clausen.
Ifølge PET blev 694 medlemmer af VS registreret, selv om PET-Kommissionen konstaterer, at "det generelt ikke lykkedes for PET at finde beviser for, at VS eller enkeltmedlemmer var involveret i illegale aktiviteter". Blandt andet registrerede PET fra 1981 til 1986 i al hemmelighed folk, der stillede op for VS til byrådet i Aalborg og til amtsrådet i Nordjylland. Per Clausen var dengang en af kandidaterne. 
