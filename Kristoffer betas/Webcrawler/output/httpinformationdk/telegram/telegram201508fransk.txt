Fransk-britisk aftale sætter flygtningeprop i tunnel
Med aftale skal menneskesmuglere i Calais bekæmpes. Røde Kors kritiserer ligegyldighed over for migrantkrise.


 Storbritannien og Frankrig underskriver en aftale om at oprette "kommando- og kontrolcentre", som skal indfange menneskesmuglere i den franske havneby Calais, mens Europa oplever sin største flygtninge- og migrantkrise siden Anden Verdenskrig.
Aftalen er underskrevet af den britiske indenrigsminister, Theresa May, og hendes franske kollega, Bernard Cazeneuve.
Den medfører, at britiske politifolk skal hjælpe til i Calais med at smadre menneskesmuglernes netværk og reducere de mange forsøg, som migranter og flygtninge gør på at slippe gennem tunnelen til England ved nattetide.
 Adskillige er inden for de seneste måneder døde under forsøget på at snige sig over.
Flere tusinde flygtningen og immigranter fra Mellemøsten og Afrika er stuvet sammen i slumlignende teltlejre i Calais, hvor de håber på at slippe over til England.
Men lederen af Internationalt Røde Kors og Røde Halvmåne, Elhadj As Sy, fordømmer den "ligegyldighed", som europæiske regeringer har udvist over for de mange mennesker på flugt fra krig og økonomisk elendighed.
- Hvornår vil alle vågne op og se, at det er en ægte krise, spørger han.
Ifølge EU's grænseværn Frontex passerede 107.000 mennesker EU's grænser alene i juli.
Calais-aftalen vil betyde, at der indsættes flere franske politienheder, at flere godsvogne gennemsøges, at sikkerheden ved indgangen til togtunnelen fra Calais mod Dover skærpes, at der opstilles flere pigtrådshegn, overvågningskameraer og infrarøde alarmsystemer.
Storbritannien vil ifølge aftalen også afsætte over 100 millioner kroner til hurtigere behandling af asylansøgninger og til at øge den humanitære hjælp i Calais.
