Vidner: Islamister tager gidsler fra USA-fly i Somalia
Islamistgruppen al-Shabaab har taget gidsler fra nødlandet amerikansk fragtfly i Somalia, siger vidner.


 Den islamiske gruppe al-Shabaab har taget gidsler fra et fly, der er nødlandet syd for Somalias hovedstad, Mogadishu.
Det siger vidner og embedsmænd i landet på Afrikas Horn.
Flyet skal være et amerikansk fragtfly, der havde 12 militærfolk om bord.
- Jeg bekræfter, at besætning og fly er i al-Shabaabs varetægt, siger Mohamed Hassen Shine, talsmand for regionen Lower Shabelle, hvor flyet havde en hård landing.
- Al-Shabaab har flyet og besætningen. Vi har fået fortalt, at der var 12 mennesker om bord, nogle af dem amerikanere, tilføjer Shine.
Pentagon, det amerikanske forsvarsministerium, bekræfter, at der har været en episode. men ministeriet siger også, at der ikke var amerikansk personel eller civile på flyet.
Og videre siger Pentagon, at flyet ikke kommer fra USA, men fra et andet land.
Maskinen kom fra Nairobi i Kenya og havde gods til soldater fra Den Afrikanske Union, der er udstationeret i Somalia.
Kraftig regn omkring klokken 14.20 lokal tid skal have tvunget flyet ned.
Flyet skulle være landet i Ballidogle-lufthavnen, der er en militærbase for de allierede soldater i regionen.
Denne luftbase bruges også af amerikanerne til at flyve med militærdroner.
Tidligere blev det rapporteret, at somaliske soldater og soldater fra Den Afrikanske Union havde reddet gidslerne og sikret flyet.
Flyet gennemfører normalt hemmelige flyvninger for den afrikanske styrke i Somalia. Luftfartsmyndighederne i Mogadishu informeres ikke på forhånd om dets planer.
Ahmed Hashi, der er indbygger i landsbyen Osman Durre i området, siger, at flyet gik ned i en jungle nær hans hjem.
Al-Shabaab kontrollerer de nærliggende områder, siger han.
Årsagen til problemerne - bortset fra den tunge regn - kendes ikke. Somaliske embedsmænd siger, at der også kan have været tekniske problemer.
I øvrigt siger en anden somalisk embedsmand, at flyet skal have haft en stor sum amerikanske dollar om bord.
