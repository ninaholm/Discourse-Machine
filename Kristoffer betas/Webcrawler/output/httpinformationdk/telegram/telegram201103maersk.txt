Mærsk: Der har været meget lykke ved Emma
Skibsreder Mærsk Mc-Kinney Møller: Verden har ikke set det største containerskib endnu.


 Den 97-årige skibsreder Mærsk Mc-Kinney Møller mener, at verden vil se endnu større containerskibe i fremtiden, også nogle der er større end de, som rederiet nu har bestilt 10 af.
- Jeg er helt sikker på, at man ikke har set de største containerskibe endnu. Men det afhænger af den generelle udvikling i havneforholdene, om kajerne er lange nok og dybdeforhold - om der vand nok i havnen.
- Større skibe stikker mere end mindre skibe, sagde Mærsk Mc-Kinney Møller til Ritzau.
Udtalelsen falder i forbindelse med, at Nationalbanken torsdag i A.P. Møller-Mærsks hovedsæde på Esplanaden i København overrakte Mærsk Mc-Kinney Møller det første eksemplar af en ny 20-krone.
Mønten er præget med et motiv af verdens største containerskib, Emma Mærsk, på den ene side.
Mønten indgår i bankens serie af skibsmønter og udsendes fredag i 800.000 eksemplarer.
Mærsk Mc-Kinney Møller siger, at rederiet værdsætter Nationalbankens valg af Emma Mærsk som motiv til sin nye mønt, der er den niende i rækken af skibsmønter.
- Jeg husker samtlige Emma'er fra den første og til den nuværende. Alle sammen er gode skibe, og alle sammen har fremragende førere og besætninger. Der har været dygtige mennesker i land, som har sørget for fragt til dem.
- Det er grunden til, at vi har kunnet fortsætte med at bygge nye Emma'er, siger Mærsk Mc-Kinney Møller med henvisning til de skibe, som rederiet har haft med det navn.
- At mønten bærer min hustrus navn er meget værdsat. Vi gik i samme klasse i skolen, blev gift som 26-årige og var gift i 65 år. Jeg er her altså endnu - 97 år. Der har været meget lykke ud det navn for rederiet og for slægten, siger Mærsk Mc-Kinney Møller.
Skibsrederen har personligt været om bord på containerskib og sejlet med det store skib, som vakte stor interesse verden over, da det blev sat i drift.
