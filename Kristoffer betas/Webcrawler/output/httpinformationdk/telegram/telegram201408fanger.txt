Fanger flygter fra fængsel i Donetsk efter angreb
Et artilleriangreb fra ukrainske regeringsstyrker rammer fængsel i Donetsk. En er dræbt, over 100 er flygtet.


 Et artilleriangreb fra ukrainske regeringsstyrker har søndag nat ramt et højsikkerhedsfængsel i Donetsk. Én fange er blevet dræbt, og tre er såret. Samtidig er det lykkedes 106 fanger at undslippe efter de skader, som artilleriangrebet forårsagede på fængslet.
Det oplyser kilder i Donetsks byråd ifølge Reuters. Fængslet beskrives som et fængsel for "farlige kriminelle" og ligger placeret i en vestlig forstad til Donetsk. Nogle af fangerne vendte efter angrebet og flugten tilbage til fængslet, der beskrives som værende styret af et "strengt regime."
Angrebet er en del af de ukrainske regeringsstyrkers forberedelse af et endeligt angreb i Donetsk, der er hovedsæde for de prorussiske styrker, som tidligere på året besatte store områder og byer i det østlige Ukraine.
- Styrkerne i "anti-terrorist-operationen" forbereder sig på slutspillet i befrielsen af Donetsk. Vores styrker har afskåret Donetsk fuldstændig fra Lugansk, fortæller en talsmand for regeringsstyrkerne, Andrij Lysenko.
- Vi arbejder på at befri begge byer, men det er bedst at befri Donetsk først, siger han.
I weekenden opfordrede den selvbestaltede premierminister for de prorussiske oprørere i det østlige Ukraine, Aleksander Sakhartjenko, til våbenhvile i Donetsk. Det blev afvist af Kijev, der i stedet opfordrede separatisterne til at overgive sig.
Den russiske udenrigsminister, Sergej Lavrov, siger, at en våbenhvile i Donetsk er essentiel for få afhjulpet den humanitære krise i Donetsk. Donetsk har været et af epicentrene for det prorussiske oprør, og den 7. april erklærede Folkerepublikken Donetsk sin selvstændighed.
