Venstre beklager overforbrug af sprøjtegift
Det er beklageligt, at forbruget af sprøjtegifte har været for højt, siger tidligere miljøordfører i Venstre.


 Danskernes drikkevand har været for dårligt beskyttet mod landbrugets sprøjtemidler over de seneste år, hvor forbruget af pesticider er steget siden 2004. Sådan lyder kritikken fra statsrevisorerne på baggrund af en beretning fra Rigsrevisionen.
Og den kritik beklager Eyvind Vesselbo, der var miljøordfører for Venstre under den tidligere regering. For målet med pesticidplanen for 2004-2009 var at nedbringe pesticidforbruget.
- Vi har arbejdet ud fra, at målet skulle nås sammen med landbruget med en frivillig ordning. Det er så ikke lykkedes og det er beklageligt, siger han.
Målet har været, at landmændene i gennemsnit kun sprøjtede 1,7 gange om året - men det tal har i perioden ligget væsentligt højere. Den tidligere Venstre-ordfører mener derfor, at det nu må overvejes, om frivillighed er vejen frem.
Hos Landbrug og Fødevarer mener man derimod, at der er flere forklaringer på, hvorfor målene ikke er nået. Aftalerne dengang blev nemlig indgået under nogle andre forudsætninger, siger plante- og energipolitisk chef Søren Korsholm.
- Blandt andet at vi var kommet længere med nogle nye teknologier, end vi er. Og så har klimaet udviklet sig anderledes, end vi troede. De milde vintre har givet mere ukrudt og skadevoldende insekter, siger han.
Søren Korsholm pointerer samtidig, at kritikken er ude af proportioner, fordi de danske krav til sprøjtemidler i hans øjne er blandt de skrappeste i verden, ligesom forbruget forholdsmæssigt er meget lavt.
Ritzau har uden held forsøgt at få en kommentar fra de tre tidligere miljøministre Connie Hedegaard (K), Troels Lund Poulsen (V) og Karen Ellemann (V), der sad i perioden.
Men miljøminister fra 2001 til 2004 Hans Christian Schmidt (V) kalder det ærgerligt, at målene ikke er nået.
- Men jeg kan ikke kommentere på en plan, hvor jeg ikke selv har været minister i den tid, hvor den har været rullet ud, siger han.
