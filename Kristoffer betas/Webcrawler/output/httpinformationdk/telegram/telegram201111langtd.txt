Det bliver langt dyrere at forurene luften
Regeringen vil femdoble afgifterne på luftforurening med NOx-partikler, der øger luftvejssygdomme.


 Danskere med olie- og gasfyr, samt gartnerier, kraftværker og olie- gasproducenter i Nordsøen kommer til at betale mere for at forurene.
De udleder nemlig alle de giftige NOx-partikler i luften, og afgiften for at udlede partiklerne bliver femdoblet, skriver DR Nyheder.
Regeringen forhøjer afgiften fra 5,2 kroner pr. kilo til 25 kroner pr. kilo NOx, mens danskere med olie- og gasfyr kan forvente en årlig ekstraudgift på 100 kroner.
- Det er en del af den grønne omstilling, som vi er i gang med, og vi tager fat på et stof, som er en helt afgørende del af luftforureningen, siger miljøminister Ida Auken (SF) til DR Nyheder.
Regeringen forventer, at afgifterne vil indbringe statskassen 600 millioner kroner om året. Målet er at nedbringe udledningen af NOx-partikler, der øger risikoen for luftvejssygdomme som lungekræft.
Ida Auken er overbevist om, at afgiften vil bringe partikeludledningen ned og føre til teknologiudvikling og en renere produktion.
Biler og lastbiler, der også bidrager til NOx-forureningen, bliver ikke berørt af afgiften.
- Især tunge køretøjer har ansvar for meget NOx-udledning, og vi arbejder med at oprette ren-luft-zoner i de større byer, og her vil vi også kigge på NOx-forurening. Så bilisterne slipper formentlig ikke, siger ministeren.
I oppositionen er der vrede over afgiftsforhøjelsen, fordi den især rammer erhvervslivet. Og heller ikke regeringens støtteparti Enhedslisten er tilfredse med planerne.
- Enhedslisten synes, det er fornuftigt at øge afgiften på NOx-forurening, men vi kan ikke forstå, hvorfor NOx-forurening fra transportsektoren skal være gratis, siger miljøordfører Per Clausen.
- Derfor vil vi i finanslovforhandlingerne foreslå, at der også indføres en afgift for NOx-forureningen fra transportsektoren, siger han.
