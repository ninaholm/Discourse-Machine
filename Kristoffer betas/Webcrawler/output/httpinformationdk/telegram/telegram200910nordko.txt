Nordkorea vil teste flere raketter



 Nordkorea er sandsynligvis ved at forberede nye testaffyringer af kortdistanceraketter. Det siger kilder i Sydkorea og Japan.
 De nordkoreanske myndigheder har bedt alle skibe om at holde sig borte fra et område til søs ud for landets vestlige kyster.
 Oplysningerne kommer kun et døgn efter, at Nordkorea prøveaffyrede fem kortrækkende raketter ud for kysten mandag.
 Sydkorea beskylder Nordkorea for at bryde et FN-forbud med de nye raketforsøg. Forsøgene er en krænkelse af en resolution fra FN's Sikkerhedsråd, som forbyder test af ballistiske missiler, fastslår det sydkoreanske udenrigsministerium.
 Den japanske premierminister, Yukio Hatoyama, betegner raketaffyringerne som "beklagelige".  
 Det er uklart, om raketterne blev affyret i forbindelse med en militærøvelse, eller om nordkoreanerne demonstrativt vil vise deres militære styrke.
 Det er første gang siden begyndelsen af juli, at Nordkorea tester raketter. Der er tale om typen KN-02, som har en rækkevidde på 120 kilometer.
 De nye nordkoreanske missilforsøg hindrer ikke, at Nord- og Sydkorea onsdag mødes for at drøfte ikkemilitære spørgsmål, herunder forebyggelse af oversvømmelser i en grænseflod og genforening af flere delte familier.

