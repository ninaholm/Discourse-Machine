Medvedev: Josef Stalin var en forbryder
Det tidligere Sovjetunionen var "totalitært" og undertrykte befolkningen. Det siger Ruslands præsident, Dmitrij Medvedev, i en hidtil uset skarp kritik.


 Ruslands præsident, Dmitrij Medvedev, fordømmer det tidligere Sovjetunionen og kritiserer samtidig den tidligere leder Josef Stalin.
Den uventede og hidtil hårdeste kritik af det tidligere Sovjetunionen fra Medvedev kommer i et interview i avisen Isvestija fredag.
Medvedev siger lige ud, at Sovjetunionen var et "undertrykkende" styre, der forhindrede befolkningen i at have helt grundlæggende rettigheder og frihed og desuden forhindrede økonomien i at udvikle sig.
- Sovjetunionen var et kompliceret system. Men ærlig talt - styret var totalitært, siger Medvedev.
Også den tidligere diktator Josef Stalin bliver kraftigt fordømt.
- Stalin begik mange kriminelle handlinger mod sit eget folk. Der skete fremskridt under hans tid. Men alle hans forbrydelser kan aldrig tilgives, siger den russiske præsident i interviewet, der sker i forbindelse med, at Rusland søndag fejrer 65-års-dagen for sejren over Nazityskland i Anden Verdenskrig.
Medvedev og hans forgænger, Vladimir Putin, har hidtil kun sjældent og kun i vage vendinger kritiseret Sovjetsystemet og dets ledere.

