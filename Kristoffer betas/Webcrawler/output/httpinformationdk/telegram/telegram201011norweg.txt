Norwegian leaser to Dreamlinere fra Boeing
Luftfartsselskabet Norwegian har underskrevet en leasingkontrakt på to Boeing 787 Dreamliner langdistancefly.


 Boeing er også fremover luftfartsselskabet Norwegians foretrukne fly. Det norske selskab har mandag skrevet under på en leasingkontrakt på to langdistancefly af typen Dreamliner. Det oplyser Norwegian i en pressemeddelelse.
Aftalen om foreløbig to fly er indgået med det amerikanske leasingselskab ILFC med levering i efteråret 2012. Norwegian forhandler om yderligere fire til seks Boeing 787 Dreamliner-fly, der er bygget i letvægtsmaterialer.
- Der er tale om et fremtidens fly med høj passagerkomfort og lave driftsudgifter. Et lavt brændstofforbrug betyder også, at flytypen uden tvivl er den mest miljøvenlige, vi kunne vælge, siger administrerende direktør Bjørn Kjos, Norwegian.
Norwegian, der har en flåde på 52 fly, er ved at få leveret 70 Boeing 737-800W i årene 2008 til 2014. Selskabet har i dag 230 ruter til 91 destinationer. Nordmændene arbejder på fra 2011 at åbne langdistanceruter til New York og Bangkok.
- I en overgangsfase er der absolut muligheder for korte leasingaftaler, før flyene, vi har indgået aftale om i dag , er tilgængelige for os, siger Kjos.
Dreamlineren har ifølge Norwegian en størrelse, som passer perfekt til Skandinaviske forhold. Kombinationen af længere rækkevidde og betydeligt lavere driftsomkostninger åbner for nye direkte ruter til andre kontinenter.  
 60 luftfartsselskaber har bestilt 800 Dreamlinere, der først ventes sat i drift i februar 2011 med tre års forsinkelse i forhold til de oprindelige planer. Årsagen er problemer med en nyudviklet motor hos Rolls Royce.
