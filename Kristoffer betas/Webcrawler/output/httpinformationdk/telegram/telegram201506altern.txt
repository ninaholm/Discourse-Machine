Alternativets spidskandidat i Vestjylland trækker sig
Et tilbud om drømmejobbet betyder, at spidskandidaten trækker sit kandidatur.


 Alternativets spidskandidat i Vestjylland, Sascha Qvortrup, har valgt at trække sig som kandidat til folketingsvalget. Det skriver Herning Folkeblad.
- Jeg tror rigtig meget på projektet og meldte mig som kandidat, idet jeg ville være med til at skabe en ny bevægelse, skriver Sascha Qvortrup ifølge Herning Folkeblad i en pressemeddelelse og fortsætter:
- Men da jeg kort efter udskrivelsesdagen fik tilbudt mit drømmejob og tog imod det, har jeg besluttet at honorere den aftale, jeg har indgået, og derfor trækker jeg nu mit kandidatur.
I den seneste meningsmåling fra Voxmeter står Alternativet til at få 7 mandater ved det kommende folketingsvalg.
Ifølge den politiske netavis altinget.dk var Sascha Qvortrup en af favoritterne til at blive valgt ind, skriver Herning Folkeblad.
Da hendes tilbagetrækning kommer så sent i valgkampen, er det ikke muligt at ændre stemmesedlerne, der allerede er sendt til tryk. En stemme på hende vil derfor tælle som en listestemme til partiet, skriver Herning Folkeblad.
