Pentagon: Russiske kampfly har krænket Ukraines luftrum
Militærfly fra Rusland har flere gange det seneste døgn bevæget sig ind over Ukraine, påstår USA.


 Russiske militærfly er flere gange det seneste døgn blevet sendt ind over Ukraine. Det siger en talsmand for Pentagon.
Er oplysningen fra det amerikanske forsvarsministerium korrekt, er det endnu et tegn på, at konflikten mellem Rusland og Ukraine spidser til.
- Jeg kan bekræfte, at adskillige gange de seneste 24 timer har russiske fly bevæget sig ind i ukrainsk luftrum, siger oberst Steven Warren.
Pentagon-talsmanden går ikke i detaljer med hvornår og hvor den påståede krænkelse af luftrummet har fundet sted. Men han opfordrer styret i Moskva til "omgående" at gøre noget for at nedtrappe situationen.
Oplysningen om overflyvningerne kommer dagen efter, at Pentagon kritiserede Rusland for at have indledt nye militærøvelser tæt på grænsen til Ukraine.
Den militære aktivitet er ifølge den amerikanske forsvarsminister Chuck Hagel destabiliserende og voldsomt provokerende.
Han har flere gange forsøgt at arrangere en telefonsamtale med Ruslands forsvarsminister, Sergej Sjoigu, for at drøfte krisen, men Moskva har endnu ikke reageret på henvendelserne, fortæller talsmanden for Pentagon.
Rusland afviser dog lørdag at have krænket Ukraines luftrum.
- Ruslands overvågningssystemer har ikke registreret nogle krænkelser af luftgrænser, der støder op til Rusland, inklusiv Ukraine, skriver det russiske forsvarsministerium i en erklæring.
Ukrainske specialstyrker har de seneste dage slået til mod prorussiske separatister, som har besat offentlige bygninger i den østlige del af landet. Ruslands udenrigsminister, Sergej Lavrov, opfordrede fredag Ukraines regering og separatisterne til at indstille magtanvendelserne.
En gruppe på 13 OSCE-observatører, blandt disse en dansker, blev fredag aften taget til fange af separatister i byen Slavjansk i det østlige Ukraine.
Den lokale oprørsleder og selvudnævnte borgmester for separatisterne i Slavjansk, Vjatjeslav Ponomarjov, begrunder tilbageholdelsen med, at en "spion" for regeringen i Kijev er med i gruppen af observatører.
