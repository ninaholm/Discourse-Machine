Skoleledere skeptiske over forældrestraf



 Forældre skal have tillid til skolen - og ikke opfatte skolen som strafmyndighed.
 Det fastslår Anders Balle, formand for Danmarks Skolelederforening, der derfor er skeptisk over for en kommende lovændring fra velfærdsminister Karen Jespersen (V).
 Ministeren vil stramme loven og fjerne børnechecken, når tosprogede børn bliver væk fra skolen i flere uger før eller efter en ferie. Men ansvaret for at uddele straffen frygter skolelederne havner på skolerne.
 - Vi kan ikke holde til at stå for straffen, hvis vi skal fastholde et godt og tillidsfuldt samarbejde mellem skole og hjem. Hvis forældrene får det indtryk, at vi vil straffe dem, vil det påvirke deres holdning til skolen negativt og vil smitte af på børnenes holdning til skolen, siger Anders Balle.
 En undersøgelse fra Københavns Kommune har vist, at 241 ud af en stikprøve på 13.500 elever aldrig dukkede op efter sommerferien. Skoleledernes formand bekræfter, at problemet er velkendt på landsplan, men at det ikke kun gælder tosprogede elever.
