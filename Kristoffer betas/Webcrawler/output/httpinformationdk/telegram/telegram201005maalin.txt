Måling: Lene Espersen er dybt utroværdig
Lene Espersen er en af landets mest utroværdige politikere, viser ny måling. Den konservative leder straffes for sit afbud til udenrigsministermøde.


 Danskerne har mistet tilliden til De Konservatives formand, vicestatsminister og udenrigsminister, Lene Espersen. 
I en særlig troværdighedsmåling ryger Lene Espersen således helt ned i bunden af skalaen over troværdige politikere. Kun Dansk Folkepartis leder Pia Kjærsgaard bliver vurderet til at være mindre troværdig end Lene Espersen, skriver Berlingske Tidende.
Hun slås endda i troværdighed af sin egen hårdt prøvede partifælle Naser Khader, hvis politiske liv har været en historisk deroute fra den stjernestatus han havde, da han brød med de Radikale for at danne Ny Alliance.
Undersøgelsen er lavet i begyndelsen af maj og er en gentagelse af en undersøgelse fra 2007. Her var Lene Espersen vurderet som den fjerde-mest troværdige politiker.
Hendes dramatiske nedtur tilskrives sagen om hendes private ferierejse med familien, som hun prioriterede over et møde med blandt andet den amerikanske udenrigsminister, Hillary Clinton.
Undersøgelsen er udviklet af Københavns Universitet og handelshøjskolen CBS, og den måler troværdighed ud fra en lang række parametre som saglighed, intelligens, evnen til at indrømme fejl og se en sag fra begge sider, og den er foretaget af Gallup, der har interviewet 1.572 repræsentativt udvalgte danskere.
