Svine- og mælkeproducenter står til underskud i år
Landbrugets indtægter dykker i år, hvor både svine- og mælkeproducenter har udsigt til underskud.


 Landets svine- og mælkeproducenter har udsigt til underskud, selvom priserne på svinekød og mælk har rettet sig lidt i starten af året, viser en prognose over driftsresultaterne for de to største driftsgrene.
Et gennemsnitligt heltidslandbrug ventes at opnå et driftsresultat på 134.000 kroner, hvilket er en nedgang fra omkring 370.000 kroner sidste år.
Dermed er indtjeningen før aflønning faldet markant, viser en ny prognose fra videncentret Seges og Landbrug & Fødevarer.
- Resultatet er reelt i minus, når vi tager højde for ejeraflønningen. Samtidig er det en væsentlig forudsætning bag prognosen, at der sker en gradvis stigning i priserne på landbrugsvarer gennem 2015.
- Der er ikke plads til skuffelser, for så kan underskuddet blive stort, siger Klaus Kaiser, erhvervsøkonomisk chef hos Seges, i en pressemeddelelse.
Prognosen er lidt mere positiv end tidligere, hvilket især skyldes det store rentefald samt faldende priser på foder og brændstof.
I 2016 forventes driftsresultatet før ejeraflønning og forrentning af egenkapitalen at stige til 320.000 kroner. Både svine- og mælkeproducenter har udsigt til et lille overskud, mens planteavlerne opretholder et driftsresultat omkring en kvart million kroner.
Det er dog gennemsnitstal, som dækker over en stor spredning.
Martin Merrild, formand for Landbrug & Fødevarer, mener, at prognosen understreger de vanskelige tider for landbrug.
- Trods det viser prognosen, at det er bydende nødvendigt med politisk fokus på at forbedre landbrugets rammevilkår.
- En justering af disse er essentiel i forhold til at sikre, at landmændene på lang sigt kan levere en fornuftig indtjening og derigennem sikre basis for vækst og øgede eksportindtægter, siger Martin Merrild.
Tallene omfatter ikke minkavlere.
