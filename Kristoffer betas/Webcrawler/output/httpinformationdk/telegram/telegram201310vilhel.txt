Vilhelmsen forsvarer forsøg på at bremse Rigsrevisionen
Annette Vilhelmsen forsvarer regeringstoppens ønske om at holde Rigsrevisionen ude af dele af solcellesag.


 - Vi vil gerne have mulighed for at arbejde.
Sådan forsvarer SF's formand, Annette Vilhelmsen, sin egen og den øvrige regeringstops afvisning af at lade Rigsrevisionen granske hvert et hjørne af den såkaldte solcellesag, der i foråret gav klimaminister Martin Lidegaard (R) en såkaldt "næse".
Annette Vilhelmsen har sammen med statsminister Helle Thorning-Schmidt (S), indenrigsminister Margrethe Vestager (R) og finansminister Bjarne Corydon (S) opponeret mod Rigsrevisionens ret til at kigge det lovforberedende arbejde efter i sømmene.
Et ønske som ifølge statsrevisorernes formand - og i øvrigt Annette Vilhelmsens partifælle Peder Larsen - er helt uden fortilfælde og decideret uden "juridisk belæg".
Men det afviser Annette Vilhelmsen:
- Sagt i al stilfærdighed vil vi meget gerne have mulighed for at arbejde med lovforslag og få kigget på dem i tilblivelsen, siger hun og tilføjer:
- Og så vil jeg henvise dig til Bjarne Corydon.
Spørgsmål: Alle regeringer før jer har åbenbart været i stand til at arbejde samtidig med, at Rigsrevisionen har kunnet kigge på det lovforberedende arbejde. Hvorfor kan I ikke?
- Jeg tror, jeg har svaret.
Brevet fra regeringstoppen er sendt til Folketingets formand, Mogens Lykketoft, der nu vil tjekke synspunkter fra regeringen og Rigsrevisionen.
Solcellesagen afslørede flere huller i loven, som gav lukrative tilskud til solceller. Derfor måtte Martin Lidegaard ændre loven i flere omgange.
