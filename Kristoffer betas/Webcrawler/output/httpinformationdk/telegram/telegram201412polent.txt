Polen tillader igen religiøs slagtning
Polens højesteret omstøder et to år gammelt forbud mod kosher- og halalslagtning.


 Jøder og muslimer i Polen kan igen slagte dyr lovligt efter religiøse forskrifter.
Den polske højesteret har omstødt et to år gammelt forbud mod religiøse slagtemetoder, kosher for jøder og halal for muslimer.
Forbuddet er forfatningsstridigt, idet det bryder med den religiøse frihed, lyder det fra højesteretten.
Højesteretsdommen åbner også for, at de rituelle slagtemetoder kan bruges kommercielt.
Ledere fra begge religiøse mindretal i det katolske Polen havde klaget over, at forbuddet mod henholdsvis kosher- og halalslagtninger var en krænkelse af den religiøse frihed, de er garanteret i forfatningen.
Da forbuddet blev indført i 2013, skete det med afsæt i loven om dyrebeskyttelse.
Kosher- og halalslagtning siger, at dyret skal have skåret sin hals over uden først at være slået bevidstløs.
Det jødiske og muslimske samfund i Polen udgør hver mellem 20.000 og 30.000 medlemmer. Polen har 38 millioner indbyggere.
Inden forbuddet i 2013 eksporterede polske slagterier for omkring 350 millioner euro halal- og kosher-kød om året. Det er omkring 1,75 milliarder kroner.
EU's regler for slagtning af dyr sigter på at minimere dyrenes lidelser.
Men religiøse grupper har en undtagelse for kravet om, at dyret bliver slået bevidstløs inden aflivningen.
