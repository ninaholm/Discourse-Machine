Valgprotest i Mexico: Vinder købte stemmer
Vinderen af præsidentvalget i Mexico beskyldes af tusinder af demonstranter for at have købt sig til sejr.


 Titusindvis af demonstranter marcherede lørdag gennem Mexico Citys gader i protest mod valget af Enrique Peña Nieto som præsident. Demonstranterne beskylder valgets vinder og hans parti for at have købt sig til sejren.
Demonstranterne hævder, at Peña Nieto fra partiet PRI købte stemmer ved at dele gavekort ud og ved at betale sig til øget tv-dækning hos landets to største tv-kanaler.
- Ud med Pena, Mexico uden PRI, råber demonstranterne i det centrale Mexico City.
Fredag bekræftede landets valgmyndigheder sejren til Peña Nieto, der vandt med en klar margin til nummer to - Andrés Manuel Lopéz Obrador - på seks procentpoint.
Obrador fra Demokratisk Venstreparti havde ellers nægtet at anerkende resultatet og havde derfor krævet en omtælling af stemmesedlerne. Mange af landets 112 millioner indbyggere bakker ham op:
- Vi ville blive stillet i et dårlig lys, hvis Peña Nieto blev indsat som præsident, og vi ikke gjorde noget, siger Mara Soto, en 21-årig studerende og demonstrant.
De fleste af demonstranterne lørdag var unge i 20-års-alderen, men der var også opbakning fra ældre kanter:
- Jeg er ikke ung, men jeg er med jer, lød det fra 50-årige Noe Santillan Ortiz, der talte til demonstranterne inden deres march.
Gabriel Mendoza, en 54-årig tømrer, siger, at hans børn fortalte ham om demonstrationen, og at han dukkede op, fordi Peña Nieto "udnyttede fattige folk for at købe stemmer".
 Han peger på, at der angiveligt er blevet uddelt gule gavekort til supermarkedskæden Soriana påtrykt et logo fra PRI.
Kort tid efter valget sidste søndag blev supermarkederne oversvømmet af kunder, der var bevæbnet med de gule gavekort, som de ønskede at indløse, før det var for sent.
PRI siger derimod, at man har kørt en valgkamp uden snyd, og at gavekortene med logoet er en del af et særligt kundeprogram hos supermarkedskæden.
