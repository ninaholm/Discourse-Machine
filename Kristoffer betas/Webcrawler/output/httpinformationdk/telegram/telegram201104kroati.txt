Kroatisk general får 24 års fængsel i Haag
Den kroatiske general Ante Gotovina får 24 års fængsel for krigsforbrydelser. En anden general får 18 år.


 En FN-domstol i Haag har idømt to tidligere generaler fra Kroatien henholdsvis 24 og 18 års fængsel for krigsforbrydelser.
Den længste straf fik Ante Gotovina, som domstolen for det tidligere Jugoslavien fandt skyldig i at have iværksat et mareridt af forfølgelser og massedrab på kroatiske serbere under krigene på Balkan i 1990'erne.
Mladen Markac, der er tidligere chef for indenrigsministeriets specialpoliti, skal 18 år i fængsel, mens en tredje tiltalt general, Ivan Cermak, blev frikendt.
De tre var anklaget for at stå bag massedrab på mindst 150 kroatiske serbere og fordrivelsen af op imod 200.000 andre i en offensiv under navnet Operation Storm, hvor kroaterne generobrede den sydkroatiske region Krajina.
Ifølge domstolen i Haag stod generalerne i spidsen for soldater, som drog hærgende fra landsby til landsby under den tre måneder lange offensiv.
De tre mænd har alle nægtet sig skyldige i krigsforbrydelser.
I Kroatien betragtes særligt Gotovina som en helt, der befriede landet, og i hovedstaden, Zagreb, var der fredag sat storskærme op, så kroaterne kunne følge domsafsigelsen i Haag.
Da dommen blev afsagt, lød der buhråb og piften fra de forsamlede.
Torsdag aften havde der været fyldt godt op ved en aftenmesse i en kirke i Zagreb, hvor troende bad for de tre generaler, rapporterer BBC.
