250.000 er på flugt fra Libyen
Flere end 250.000 mennesker er flygtet fra Libyen, siden urolighederne startede.


 Siden oprøret mod Muammar Gaddafi startede i midten af februar er flere end 250.000 mennesker flygtet fra Libyen, fortæller en FN-talsmand, som ikke vil oplyse sit navn, til nyhedsbureauet AFP.
137.400 er flygtet til Tunesien og 107.500 er flygtet til Egypten. Desuden er folk flygtet til Algeriet og Niger.
Store menneskemængder har bygget lejre i grænseregionerne. Ved Choucha ved den tunesiske grænse sørger FN's fødevareprogram og Røde Halvmåne hver dag for mad til 7000 mennesker - et antal der vil fordobles i de kommende dage.
Der er kun sparsomme oplysninger om den humanitære situation i de områder af Libyen, der kontrolleres af Gaddafi, men ifølge FN's talsmand er tre fjerdedele af landet afskåret fra humanitær hjælp.
