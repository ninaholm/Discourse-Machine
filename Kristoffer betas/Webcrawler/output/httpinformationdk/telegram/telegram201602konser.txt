De Konservative forlanger en grønnere landbrugspakke
Formand Søren Pape Poulsen freder ministeren, men kræver korrekte beregninger og en grønnere landbrugspakke.


 De Konservative forlanger nu, at miljø- og fødevareminister Eva Kjer Hansen (V) kommer med tiltag, der skal kompensere for landbrugspakkens miljøskadelige effekter.
Det siger den konservative formand Søren Pape Poulsen til Politiken.
Han understreger videre, at De Konservative ikke er ved at vælte ministeren på grund af sagen.
- Der er meget, der tyder på, at der har været tal, som ikke stemmer overens med virkeligheden. Derfor vil vi bede hende om at tage de tiltag, der skal til, for at komme med nye, afdæmpende foranstaltninger for kvælstofudledningen, siger Søren Pape Poulsen.
Forskere har kritiseret regeringens regnemetode for den nye landbrugspakke, og flere har sået tvivl om pakken virkelig er så miljøvenlig, som beregningerne viser.
De Konservative har været kritiske over for regeringens beregninger, siden sagerne mod miljø- og fødevareministerens landbrugspakke startede i sidste uge.
Foreløbig freder han dog ministeren, og han pointerer, at hans parti stadig står bag den nye landbrugspakke, der er aftalt.
- Vi er ikke på vej til at vælte en minister her. Men det er klart, at det er ikke til debat, om vi skal have de rette oplysninger. Det må vi så håndtere med hende. Det tager vi selvstændigt stilling til, hvordan vi gør på et tidspunkt, siger Søren Pape.
 De såkaldt kompenserende tiltag skal således lægges oveni landbrugspakkens tiltag.
Den seneste uge har der været heftig diskussion om Eva Kjer Hansen og landbrugspakkens miljøvenlighed.
Store dele af ministerens kommissorium - en skriftlig formulering - for en ekspertgruppe er kopieret fra et notat udarbejdet af Bæredygtigt Landbrug.
Desuden kritiserer flere forskere miljøvenligheden i pakken, og mandag kom det frem, at de danske vandforbrugere risikerer at komme til at stå med en større regning på grund af landbrugspakken.
Det sidste vil De Konservative have Miljø- og Fødevareministeriet til at redegøre for.
