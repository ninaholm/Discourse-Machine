Professor dumper tal om tab ved aktieskat
Ekspert i pension afviser Danicas forudsigelse om stort tab for opsparere ved ny skat på handel med aktier.


 Danica overdriver, når pensionsselskabet påstår, at pensionsopsparere vil tabe 1000 kroner om måneden på grund af den aktieomsætningsafgift, som Socialdemokraterne og SF vil indføre.
Det mener en modstander af afgiften, Carsten Tanggaard, som er professor i finansiering på Aarhus Universitet og formand for Penge og Pensionspanelet.
- Jeg nægter at tro, det kan blive 1000 kroner om måneden. Det virker voldsomt stort og helt usandsynligt, siger Tanggard.
Han kalder det spin fra Danicas side, fordi selskabet er imod afgiften.
Tanggard tror mere på, at afgiften kan indbringe staten de 4 milliarder årlige kroner, som Socialdemokraterne og SF har regnet sig frem til.
- Det er ikke usandsynligt i forhold til, hvad afgiften indbragte, indtil den blev afskaffet i 1999. Men reelt ved ingen det, siger Tanggaard.
Han er generelt modstander af omsætningsafgiften. Den hæmmer både omsætningen og prisdannelsen af værdipapirer, mener han.
- Principielt er det ikke en god idé at beskatte transaktioner, især ikke med børsnoterede værdipapirer, siger han.
- Vi har børserne for at vide, hvad aktierne er værd, siger professoren.
Hvis det endelig skal være, vil han hellere beskatte handlen med finansprodukter, som handles uden for børserne og er meget spekulative og uden noget fornuftigt formål.
Trods sin modstand mod den foreslåede afgift på handel med aktier mener professoren, at afgiften kan have enkelte positive effekter. Den kan lægge en dæmper på den lyst, som private og pensionskasser har til at handle.
- De bliver nødt til at holde igen, og det er meget fornuftigt, siger CarstenTanggard.
Han går ind for at, at aktier bliver købt og beholdt i et godt stykke tid, indtil man har brug for pengene.
Den foreslåede afgift er på 0,25 procent.
