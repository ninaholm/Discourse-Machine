Kina aflyser møde med norsk minister
Kinas vrede over tildelingen af Nobels fredspris til en kinesisk systemkritiker rammer norsk minister.


 Myndighederne i Kina har aflyst et planlagt møde mellem den norske fiskeriminister og Kinas landbrugsminister.
Baggrunden for aflysningen er angiveligt tildelingen af Nobels fredspris til den kinesiske systemkritiker Liu Xiaobo, rapporterer NRK.
Den norske minister, Lisbeth Berg-Hansen, skulle onsdag have mødt sin kinesiske kollega med ansvar for fiskerispørgsmål, der i Kina ligger under landbrugsministeriet.
- Jeg kan bekræfte, at mødet er aflyst, siger Tone Helen Aarvik fra den norske ambassade i Beijing.
Lisbeth Berg-Hansen befinder sig allerede i Kina for at forberede det nu aflyste møde, som skulle finde sted i Shanghai.
- Nobelkomitéen er uafhængig af regeringen og parlamentet, sagde hun til avisen Dagbladet inden sin afrejse.
- Der er derfor intet grundlag for foranstaltninger mod Norge, hvis nogen ikke kan lide prisvinderen, lød ministerens budskab. 
Fredag betegnede Kina årets fredspris, som gik til den fængslede kinesiske systemkritiker Liu Xiaobo, for "en uanstændighed". 
Samtidig advarede myndighederne Norge om, at prisen kan skade de to landes bilaterale relationer.

