Bomber dræber mindst 12 i russisk by
To dage efter metrobomberne i Moskva dræber selvmordsbombere ni personer i det nordlige Kaukasus.


 Mindst 12 mennesker er døde, efter to bomber er eksploderet i byen Kisljar i det nordlige Kaukasus, oplyser politiet.
Ruslands premierminister, Vladimir Putin, siger, at de skyldige kan være de samme folk, som detonerede bomber i Moskvas metro mandag og dræbte 39 mennesker.
Politiet i Kisljar i den russiske republik Dagestan siger, at den sidste af de to bomber, der eksploderede onsdag morgen, blev udløst af en mand, der var klædt i en politiuniform.
Kort forinden var en bilbombe eksploderet. Politifolk og nysgerrige stod i en større gruppe og iagttog, hvad der skete, da selvmordsbomberen maste sig ind i folkemængden og udløste sin sprængladning. 
En talsmand for politiet siger, at byens politichef er blandt de dræbte.
Premierminister Putin tror, der er forbindelse mellem selvmordsbomberne i Moskvas metro og i Dagestan.
- Endnu en terrorhandling er begået. Jeg udelukker ikke, at det er én og samme bande, der har handlet, siger han.
Radikale islamister har i en række år har stået bag blodige angreb i Dagestan. Republikken støder op til Tjetjenien, der har været hærget af krige og terror siden midten af 1990'erne.
