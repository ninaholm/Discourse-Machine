DF: Stop penge til nytteløs integration



  Kassen med sociale tilbud, integrationstiltag og sprogkurser skal smækkes i over for svært integrerbare indvandrere, der ikke frivilligt vil forlade landet med en sekscifret check i baggagen.
 Det er den hårde side af den repatrieringspakke, som Dansk Folkeparti forhandler med regeringen under årets finanslovforhandlinger. 
 Hvis kommunen vurderer det udsigtsløst at integrere folk, og de ikke vil rejse, så skal det danske samfund ikke kaste flere penge efter at integrere dem.
 - I dag er det desværre sådan, at der er folk, som det er umuligt at integrere, og som vi bare bruger flere og flere penge på. Men det er nytteløst, siger Dansk Folkeparti finansordfører, Kristian Thulesen Dahl.
 Den repatrieringspakke, som partiet har stillet krav om som en del af årets finanslov, skal belønne indvandrere med op til 100.000 eller 200.000 kroner for at rejse ud af landet. Målet er at få flere til at rejse ud frivilligt.
 Spørgsmål: Men hvis folk siger nej til at rejse frivilligt, og man dropper at integrere dem, ender de så ikke i et tomrum midt imellem?
 - Vi må erkende, at der er nogle mennesker her, som vi kan skaffe mere livskvalitet og samtidig spare det danske samfund for en masse problemer økonomisk og værdimæssigt ved at motivere dem til repatriering, siger han.
 Partiformand Pia Kjærsgaard understreger, at penge sparet fra nytteløs integrationsindsats kan bruges bedre andre steder, eksempelvis unge under uddannelse eller ældre.
 - Ældrepolitikken er en vigtig del af Dansk Folkepartis politik. Der vil jeg prioritere, at ældre får mere end udlændinge, der ikke vil det danske samfund, siger hun.
