Lille fly forulykker i amerikansk skisportsby
Brandmænd er i gang med at slukke flammerne i mindre fly, der er styrtet ned i lufthavn.


 Et mindre fly er forulykket i en lufthavn i Aspen i den amerikanske stat Colorado, skriver flere amerikanske medier.
Ifølge de lokale myndigheder er en person dræbt ved ulykken, mens to andre er kvæstede, heraf en alvorligt.
Flyet styrtede ned og gik i brand omkring klokken 12 lokal tid søndag, da piloten var i gang med at lande det.
- Jeg så bare sort røg stige op, siger et vidne, Jay Sills, til 9news.com.
- Jeg kom rundt om et hjørne, og så lå flyet på hovedet, rokkende frem og tilbage ved siden af landingsbanen.
Det ser ud til, at kabinen er nogenlunde intakt.
Brandvæsnet er i øjeblikket i gang med at slukke flammerne, og sort røg stiger op i det sneklædte landskab.
Det forulykkede fly er ifølge den amerikanske luftfartsmyndighed FAA en Bombardier Challenger 600, som kan have omkring 20 passagerer.
Lufthavnen i Aspen, der ligger et par hundrede kilometer vest for Denver, er midlertidigt lukket efter ulykken.
Lørdag måtte et mindre privatfly nødlande på en motorvej i New York, da det pludselig mistede motorkraft over bydelen Bronx på vej mod Frihedsgudinden.
Piloten og to passagerer slap uden alvorlige skader, og det lykkedes også at undgå kollision med biler på den trafikerede vej.
