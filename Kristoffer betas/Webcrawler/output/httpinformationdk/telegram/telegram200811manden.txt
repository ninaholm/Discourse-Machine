Manden bag væskebomber dræbt i Pakistan



 Manden, der stod bag en plan om at bombe passagerfly over Atlanten, blev i dag dræbt under et amerikansk raketangreb i det nordvestlige Pakistan.
 Da britisk politi i 2006 afslørede bombeplanerne, blev der i Europa, USA og andre steder i verden indført et forbud mod, at passagerer medbringer vand, sodavand og andre former for væsker i flykabiner.
 - Den transatlantiske bombeplans formodede bagmand, Rashid Rauf, blev dræbt sammen med en egyptisk operatør for al-Qaeda ved det amerikanske missilangreb i Nordwaziristan tidligt lørdag, siger en højtplaceret sikkerhedskilde.
 Pakistansk politi anholdt Rauf i 2006. Dagen efter blev de fleste fly ud af Londons Heathrow lufthavn aflyst, da der blev slået sikkerhedsalarm. Alarmen bredte sig lynhurtigt til andre dele af verden, da det kom frem, at muslimske bombemænd planlagde at sammenblande eksplosive væsker under flyvninger over Atlanten.
  Det lykkedes Rauf at undslippe i december 2007. Han boede tidligere i Storbritannien, og regeringen i London krævede ham udleveret for at retsforfølge ham for mordet på sin onkel i 2002.
 /ritzay/AFP
