EU-Parlament godkender udsmidforbud i Skagerrak
Projekt i Skagerrak, hvor alle fangede fisk nu skal med i havn, får ja fra EU-Parlamentet. Minister er glad.


 EU-Parlamentet har tirsdag givet sin opbakning til et pilotprojekt i Skagerrak, som kan blive en model for, hvordan der i alle EU's farvande bliver grebet ind over for fiskeres praksis med at smide uønsket bifangst tilbage i havet.
Danmark, Norge og Sverige indgik sidste år aftalen mod udsmid af fisk i Skagerrak og blev dermed de første lande i Europa, der viste, hvordan et forbud mod det voldsomt kritiserede og etisk problematiske udsmid af gode spisefisk kan indføres i praksis.
Forbuddet betyder, at alle fangede fisk skal bringes med i havn i stedet for, at fiskerne forsøger at holde sig inden for de tilladte fangstkvoter ved at smide for små fisk eller kvotebelagte bifangster tilbage i havet.
Det betyder, at man i stedet for at fokusere på, hvor mange fisk, der landes, går over til at holde øje med, hvor mange der fanges.
- Udsmid af fisk er madspild. Og jeg er rigtig glad for, at parlamentet bakker op om forbuddet, siger fødevareminister Mette Gjerskov (S), der mener, at Danmark, Sverige og Norge med forbuddet viser "vejen for resten af Europa".
- Med parlamentets godkendelse er vi et skridt tættere på et mere bæredygtigt fiskeri i Skagerrak og hele EU. Det er meget positivt, siger hun.
Udsmidforbuddet håndhæves blandt andet ved, at fiskerne får monteret overvågningskameraer på deres fartøjer. Til gengæld kan der justeres på, hvad de har lov til at fange.
Udsmidforbuddet i Skagerrak har inspireret EU's medlemslande til også at overveje at indføre et generelt forbud mod udsmid i EU's samlede fiskeripolitik, der i øjeblikket er ved at blive forhandlet på plads mellem medlemslandene og parlamentet.
Da medlemslandene i februar enedes om deres forhandlingsposition, var det dog med en noget udvandet udgave af udsmidforbuddet.
Parlamentet siger i en pressemeddelelse efter tirsdagens afstemning, at "erfaringerne fra Skagerrak vil give nyttige erfaringer" i arbejdet med den generelle fiskerireform.
Den danske socialdemokrat Ole Christensen har været forhandler for sin partigruppe i EU-Parlamentet på aftalen om Skagerrak. Han glæder sig over, at det lykkedes at få det samlede parlaments opbakning til pilotprojektet.
- Dårlige regler har haft stor betydning for den uhensigtsmæssige praksis, det er at smide fisk med lave overlevelseschancer tilbage i havet.
- Vi skal have nogle realistiske og anvendelige regler, der understøtter et bæredygtigt fiskeri, siger Ole Christensen i en pressemeddelelse.
