Breivik får sin dom 24. august
Anders Behring Breiviks dom falder 24. august. Anklager vil have behandlingsdom, Breivik selv vil frifindes.


 Ti ugers retsmøder i Oslo tingrett i sagen mod Anders Behring Breivik sluttede fredag med at dommer Wenche Arntzen meddelte, at dommen mod Anders Behring Breivik afsiges den 24. august.
At Anders Behring Breivik rent faktisk myrdede 77 mennesker den 22. juli 2011, hersker der ikke tvivl om.
Det store ubesvarede spørgsmål er imidlertid, om han er tilregnelig i norsk stafferetlig forstand, og om han kan idømmes en fængselsstraf eller i stedet skal i tvungen psykiatrisk behandling.
Anklageren har krævet ham idømt en behandlingsdom, fordi der er usikkerhed om, hvorvidt han er psykisk syg.
Breivik selv afviser, at han er syg, og hans forsvarer, Geir Lippestad, kræver frifindelse, eller at Breivik bliver idømt den mildest mulige straf.
- Breivik har erkendt sin handling, men ikke, at den er en forbrydelse, da han anser sine gerninger for at være nødværge, sagde Lippestad i sin slutprocedure.
Forsvareren siger også, at Breivik er tilregnelig i strafferetslig henseende, og at han kan idømmes en fængselsstraf.
To hold psykiatere, som har mentalundersøgt Anders Behring Breivik, er kommet frem til stik modsatrettede konklusioner.
 Det ene hold vurderer, at han er paranoid skizofren, mens det andet hold konkluderer, at Breivik er tilregnelig og vidste, hvad han gjorde, da han slog 77 mennesker ihjel.
Lidt overraskende er det anklagemyndigheden, der har krævet, at tvivlen om Breiviks psykiske tilstand bør komme ham til gode.
- Vi er altså ikke overbevist eller sikre på, at han er utilregnelig, men vi er i tvivl. Vores påstand er derfor, at han skal idømmes tvungen psykisk helseværn (tvungen psykiatrisk behandling, red.), sagde anklager Svein Holden under sin afsluttende procedure torsdag.
I Norge kan man i modsætning til i Danmark ikke idømmes fængsel på livstid. Den maksimale fængselsstraf i Norge er 21 år.
