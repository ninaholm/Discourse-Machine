USA: EU forstyrrer vores terrorbekæmpelse



 Amerikanerne er stærkt utilfredse med, at de ikke længere får serveret oplysninger om europæernes bankoverførsler til udlandet.
I en udtalelse fra USA's repræsentation i Bruxelles påpeger amerikanerne de foreløbige frugter af samarbejdet.
- Beslutningen forstyrrer et vigtigt antiterrorprogram, som har resulteret i mere end 1500 indberetninger og adskillige tip til europæiske regeringer og har bidraget betydeligt til USA og Europas samarbejde i indsatsen mod terror, lyder det i udtalelsen.
EU-landenes regeringer accepterede allerede sidste år at udlevere oplysninger fra det såkaldte Swift-system, der håndterer internationale pengeoverførsler fra europæiske lande.
Men med Lissabontraktaten har de folkevalgte medlemmer af EU-Parlamentet fået mere at skulle have sagt, og de har sagt nej.
Parlamentsmedlemmerne har givet udtryk for, at aftalen krænker basale privatlivsrettigheder, og at den ikke var klar nok omkring sikringen af EU-borgernes personlige oplysninger.

Amerikanerne mener, at parlamentsmedlemmerne ikke har sat sig ordentligt ind i sagen.

- Vi bad om en udsættelse af afstemningen, så parlamentsmedlemmerne - for mange af dem er emnet helt nyt - kunne se på al den tilgængelige information om den udførlige beskyttelse af privatlivet, som indgår i aftalen, skriver den amerikanske repræsentation i udtalelsen.

Amerikanerne har siden 2001 haft adgang oplysninger om internationale pengeoverførsler i Europa, fordi de også blev lagret på servere i USA. Men per 1. januar har oplysninger om europæiske overførsler udelukkende ligget på europæiske servere.
