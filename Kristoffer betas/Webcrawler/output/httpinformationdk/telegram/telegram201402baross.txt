Barosso fordømmer vold i opkald med Janukovitj
José Manuel Barroso fordømmer onsdag den vold, der bruges mod demonstranter i Ukraines hovedstad, Kijev.


 Formand for EU-Kommissionen, José Manuel Barroso, har onsdag talt i telefon med Ukraines præsident, Viktor Janukovitj, hvor han har fordømt brugen af vold mod demonstranter og presse i Ukraines hovedstad Kijev.
Han krævede endvidere, at volden bliver stoppet øjeblikkeligt.
- Han udtrykte sin forfærdelse over de nylige sammenstød i Ukraine, som har ført til et stort antal døde og sårede. Han opfordrede til et øjeblikkeligt ophør af volden og fordømte brugen af magt til at løse den politiske krise, siger kommissionen i en erklæring.
Mindst 25 personer er dræbt og over 500 er blevet såret inden for det seneste døgn ved sammenstødene i Kijev.
 241 personer er ifølge nyhedsbureauet AFP kommet på hospitalet. Heriblandt 79 politibetjente og fem journalister.
Urolighederne i Kijev eskalerede voldsomt, da demonstranter tirsdag aften genbesatte byens rådhus. Kampklædt politi stormede protestlejrene på Uafhængighedspladsen, hvor demonstranter kastede brandbomber, skød med fyrværkeri og kastede sten mod politiet.
Polens, Frankrigs og Tysklands udenrigsministre tager torsdag formiddag en tur omkring Kijev, umiddelbart inden de klokken 14 mødes med deres EU-kolleger i Bruxelles for at diskutere, om EU skal indføre sanktioner mod Ukraine.
