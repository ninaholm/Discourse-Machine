Måling: Schweiz på vej mod minaret-forbud



 Vælgerne i Schweiz har vedtaget et forslag om at forbyde minareter i landet, rapporterer schweizisk tv.
 Både valgstedsmålinger og de første resultater af folkeafstemningen tyder på, at minareter fremover vil være forbudt i alpelandet, rapporterer schweizisk tv, efter at valgstederne lukkede klokken 12.00.
 Schweizisk tv betragter det som "en kæmpe overraskelse", at forslaget fra det højrepopulistiske Schweizisk Folkeparti (SVP) ser ud til at blive vedtaget.
 Både regeringen og parlamentet har tidligere afvist forslaget med den begrundelse, at det er i strid med forfatningen, religionsfriheden og landets langvarige tradition for tolerance. Også FN's menneskeretsorganisation har udtrykt bekymring.
 Det schweiziske regeringsråd havde forud for afstemningen advaret mod forslaget af frygt for, at det vil skade landets forhold til den arabiske verden.
 Men en gruppe politikere fra SVP, der er landets største parti, har samlet de 100.000 underskrifter, som ifølge schweizisk lov skal til for at bringe et forslag til folkeafstemning.
 Schweiz har omkring 400.000 muslimer, fortrinsvis fra det tidligere Jugoslavien, som i dag beder i relativt beskedent udseende moskéer. Kun fire af dem har minareter, det vil sige de slanke tårne, hvorfra de troende kaldes til bøn. Men på grund af love mod støjforurening må minareterne i Schweiz ikke bruges til at kalde til bøn. Afstemningen handlede altså kun om det symbolske ved minareterne.
 Muslimske organisationer har peget på, at forslaget er diskriminerende, fordi det kun omfatter minareter og ikke eksempelvis serbisk-ortodokse kirker eller sikhtempler.
 Der har været store diskussioner i Schweiz om afstemningen og SVP's medfølgende plakatkampagne, der viser en tilsløret kvinde stående ved siden af et schweizisk flag, som er gennemhullet af minareter.
 Flere af Schweiz' kantoner har boykottet plakaten, som de lokale styrer har bedømt som racistiske.
