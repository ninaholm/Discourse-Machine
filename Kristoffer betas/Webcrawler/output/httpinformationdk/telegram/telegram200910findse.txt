Findsens fremtid afhænger af redegørelse



 Forsvarsminister Søren Gade (V) vil søndag ikke svare på, om hans departementschef, Lars Findsen, kan fortsætte på sin post efter skandalen om jægerbogen.
 Gade havde lørdag en samtale med Lars Findsen, som mandag eftermiddag skal fremlægge en redegørelse for hele sagen for de politiske partier bag forsvarsforliget. Samtidig skal forsvarets øverste ledelse give sin version af sagen. 
 Derefter vil Søren Gade vurdere situationen, siger han søndag til TV2 Nyhederne.  
 Forsvarschef Tim Sloth Jørgensen besluttede tidligere søndag at forlade sin stilling som følge af jægerbog-affæren. Ifølge Søren Gade har forsvarschefen imidlertid næppe vidst, at forsvaret selv fik foretaget en maskinoversættelse til arabisk af Thomas Rathsacks bog og siden lækkede den til pressen. 
