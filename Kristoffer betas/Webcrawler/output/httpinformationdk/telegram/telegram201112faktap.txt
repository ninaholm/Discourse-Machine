Fakta: Politikere i modvind om moral
Fødevareministeren bliver beskyldt for hykleri - og er langt fra den første under beskydning for dobbeltmoral.


 Fødevareminister Mette Gjerskov møder skarp kritik for at have købt en rygeboks til sit ministerkontor for skattekroner. Hun er langt fra den første politiker, der havner i en debat om dobbeltmoral og hykleri. Her følger fire eksempler:
* 6. maj 2010 - Socialdemokraternes Mette Frederiksen møder skarp kritik for at have sit barn i privatskole, selvom hun tidligere har tordnet mod, at ressourcestærke forældre sender deres børn i privatskole.
* 5. november 2010 - Samtidig med at daværende udviklings­minister Søren Pind (V) i det skjulte talte ejendomsspekulanters sag i regeringen, boede han ifølge Jyllands-Posten i 2008 gratis i et rækkehus i Klampenborg ejet af en af selvsamme spekulanter.
* 31. januar 2011 - Daværende miljøminister Troels Lund Poulsen får kritik for at have modtaget et Rolex-ur til 68.000 kroner fra sheiken i Qatar, selvom det er et brud på reglerne fra Personalestyrelsen, skriver B.T. Da ombudsmanden truer med at gå ind i sagen, afleverer han uret tilbage.
* 31. maj 2011 - Socialdemokraternes formand, Helle Thorning-Schmidt, sparer seks procent i moms ifølge dagbladet Ekstra Bladet, fordi hun leaser sin mørkeblå VW Polo Fox 1,4 i Tyskland, og udnytter dermed et utilsigtet hul i skattelovgivningen.
