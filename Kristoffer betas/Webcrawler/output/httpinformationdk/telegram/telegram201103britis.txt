Britiske kampfly bomber mål i Libyen
Den britiske regeringen bekræfter, at britiske kampfly nu har deltaget i bombetogter i Libyen.


 Britiske Tornado-fly har ramt mål i Libyen med krydsermissiler på et bombetogt. Det er det første britiske luftangreb, siden militæraktionen i Libyen begyndte, oplyser den britiske forsvarsmyndighed.
- Jeg kan bekræfte, at RAF (Royal Air Force) ligeledes har affyret Stormshadow-missiler fra en række Tornado GR4-jetfly, siger talsmand for det britiske militær, general John Lorimer.
De britiske kampfly fløj på en 4800 kilometer lang rundtur fra RAF Marham, en base i det østlige England, og tilbage igen i løbet af missionen, fortæller John Lorimer.
En talskvinde fra forsvarsministeriet nægtede at oplyse, hvilke mål, som flyene havde bombet.
Flere kilder, herunder Libysk stats-tv, bekræfter, at der blandt andet er blevet bombet en række mål i hovedstaden Tripoli.
En journalist fra nyhedsbureauet AFP har ligeledes bekræftet, at bomber skulle være blevet smidt nær Muammar Gaddafis hovedkvarter i Tripoli. Bombardementerne udløste angiveligt en regn af antiluftskyts fra de libyske styrker.
Amerikanske krigsskibe og en ubåd fra Storbritannien har desuden affyret over 100 Tomahawk-missiler mod mål i det nordlige Libyen.
Franske kampfly tilintetgjorde tidligere fire libyske kampvogne under et luftangreb sydøst for Benghazi.
