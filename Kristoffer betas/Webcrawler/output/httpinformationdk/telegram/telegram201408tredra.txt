Tre dræbt under redningsaktion i Spanien
En helikopter styrtede ned, da den ramte en bjergside under en redningsaktion i det nordvestlige Spanien.


 En redningsaktion i Spanien gik søndag grueligt galt.
En politihelikopter, der var fløjet af sted for at redde en bjergbestiger med en brækket ankel, styrtede ned, og tre besætningsmedlemmer mistede livet.
Helikopterens rotorblade ramte en klippevæg tæt på Picos de Europa i provinsen Leon i det nordvestlige Spanien. Efterfølgende styrtede helikopteren ned ad bjergsiden, oplyser det lokale beredskab i en pressemeddelelse.
To piloter fra civilgarden og en person fra bjergområdets redningshold blev dræbt, og et fjerde medlem af redningsholdet, som allerede havde forladt helikopteren for at lede efter den tilskadekomne, slog alarm.
Det fik beredskabstjenesten til at sende tre helikoptere og en ambulance til stedet. Her fandt man ligene af de tre mænd. Den skadede bjergbestiger blev transporteret til et hospital med helikopter.
Det er uvist, hvorfor helikopteren stødte ind i bjergsiden, og ulykken er fortsat ved at blive undersøgt.
 Spanske medier skriver, at området var indhyllet i tæt tåge, da helikopteren styrtede, men indenrigsminister Jorge Fernandez Diaz udelukker, at vejrforhold var skyld i ulykken.
- Vejrforholdene var perfekte. Disse ting sker desværre, når du arbejder under vanskelige forhold, siger ministeren.
Den spanske premierminister, Mariano Rajoy, er chokeret over ulykken og udtrykker i en erklæring sin medfølelse med de omkomnes familier. Han siger, at de dræbtes "heroiske offer i embedets tjeneste fylder os med smerte" og samtidig "fordobler den beundring, stolthed og taknemmelighed, vi har over for de, der har forpligtet sig til at redde andre folks liv".
De tre omkomne begraves mandag i Leon.
Picos de Europa-egnen er en attraktion for folk på vandreture og bjergbestigere. Området betegnes som et af de mest udfordrende i Europa med skiftende vejrlig og afvekslende terræn.
