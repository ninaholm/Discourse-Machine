Smartphones er for smarte til danskerne
Smartphones har ligget under mange juletræer i år, men det kniber med at bruge telefonens smarte funktioner


 Der var engang for ikke så mange år siden, da mobiltelefonen blot var til at ringe, sms'e og, hvis det var vildt, e-maile fra.
Men selvom den tid er forbi, og flere og flere danskere får fingre i en smartphone, bliver telefonernes smarte funktioner ikke benyttet i tilsvarende stigende grad.
Gennemsnitligt bruger vi 5,5 timer om måneden på at knevre i røret og lige så længe på at skrive sms'er og e-mails.
Brugen af de nye og mere underholdende funktioner, der berettiger telefonens smarte navn, halter bagefter.
Når det gælder om at lytte til musik på mobilen, bruger danskerne lige under 3 timer og 45 minutter om måneden.
 På henholdsvis spil og sociale netværk ligger vi på 3 timer om ugen, og internettet bruger vi i gennemsnit 2,5 time på over smartphonen.
Det viser en undersøgelse fra TDC og analysevirksomheden Wilke, som også viser en stor forskel i dataforbruget mellem indehavere af henholdsvis iPhone og android-telefoner.
Apples tilhængere bruger gennemsnitligt 475 megabyte data om måneden. Helt anderledes ser det ud i den anden lejr, hvor android-telefonister kun får tygget sig igennem 75 megabyte data hver måned.
Om man hører til i den ene eller anden gruppe, er der i hvert fald langt fra de flere tusinde megabytes, der automatisk følger med mange mobilabonnements. Over 60 procent bruger under 100 megabyte data månedligt.
Selvom vi endnu ikke har fået sidestillet alle smartphonens smarte funktioner med tale og sms, er det måske blot et spørgsmål om tid.
I hvert fald viser undersøgelsen, at vi aktivt bruger vores smarte telefoner 55 minutter om dagen - hvilket er en stigning på 70 procent siden første kvartal af 2011.
