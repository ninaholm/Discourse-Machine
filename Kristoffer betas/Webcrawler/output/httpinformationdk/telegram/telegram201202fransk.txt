Fransk præsidentbejler truer de rigeste
Den franske præsidentkandidat François Hollande vil have de rigeste til at betale 75 procent i skat.


 Det bliver dyrt for Frankrigs rigeste, hvis socialisten François Hollande vinder præsidentvalget i landet til april.
François Hollande foreslår, at folk med de højeste indkomster skal betale op til 75 procent i skat. Forslaget skal ifølge præsidentkandidaten "sikre en mere retfærdig økonomi for folk med lav- og middelindkomster".
Socialisten Hollande står på nuværende tidspunkt med en føring i meningsmålingerne over rivalen Nicolas Sarkozy. Sarkozy ligger til at få 24 procents opbakning i første valgrunde mod 28 procent til Hollande.
Udmeldingen fra Hollande om de fremtidige skatter kom under et to timer langt interview i bedste sendetid, hvor Hollande fremstod yderst afslappet og jovial.
- Jeg mener, at for indkomster over én million euro om året (7,44 millioner kroner) bør trækprocenten være 75, siger han til den franske tv-station TF1 - Télévision Française 1.
Beskatning af de rigeste er et varmt emne i den franske valgkamp. Skatterådgivere i nabolandet Schweiz siger, at højere skatter kan få de rigeste franskmænd til at udvandre. Mange af Frankrigs kendisser bor allerede i andre lande.
I en valgkamp, som især præges af emner som den dårlige økonomi og store arbejdsløshed, har Hollande flere gange raset mod den finansielle sektor.
I en tale har han kaldt finansverdenen sin fjende og adskiller sig dermed markant fra sin rival, den konservative præsident Sarkozy, som flere gange har skudt med skarpt mod Hollande.
- Hollande lyver dagen lang, sagde Sarkozy til sine tilhængere i skisportsbyen Annecy for knap to uger siden.
Hollande indledte allerede i januar sin valgkampagne ved at lancere en økonomisk vækstplan, der skal redde Frankrig gennem den økonomiske krise i Europa.
Allerede dengang kom det frem, at både velhavende personer, banker og andre store selskaber må betale mere i skat
Første valgrunde finder sted den 22. april.
