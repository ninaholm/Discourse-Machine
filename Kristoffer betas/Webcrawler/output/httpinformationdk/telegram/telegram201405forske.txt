Forsker: A-kasser og jobcentre får svært ved samarbejde
Man skal sikre sig, at der ikke går kassetænkning i det, siger forsker om central del af beskæftigelsesreform.


 Det bliver svært at få a-kasser og kommunernes jobcentre til at samarbejde om at hjælpe ledige i job, som regeringen med sit beskæftigelsesudspil lægger op til.
Det vurderer arbejdsmarkedsforsker Thomas Bredgaard ifølge Avisen.dk.
- Man skal sikre sig, at der ikke går for meget kassetænkning i den, og at a-kasser og jobcentre ikke plejer særinteresser over for de ledige. Det, mener jeg, bestemt er en udfordring. Det var det også i det gamle system, men der vil være nogle nye opgavefordelinger, siger lektoren fra Aalborg Universitet.
En af de store forandringer ved regeringens beskæftigelsesudspil er, at a-kasserne skal hjælpe de ledige dagpengemodtagere i det første halve år, som i dag er jobcentrets opgave.
Indenrigs- og økonomiminister Margrethe Vestager (R) forventer et gnidningsfrit samarbejde mellem a-kasse og jobcentre.
- Den måde, som a-kasserne kan løse deres del af opgaven på, vil understøtte, at man har behov for at samarbejde med et jobcenter om de ledige, der har særlige udfordringer, siger hun til Avisen.dk.
Beskæftigelsesminister Mette Frederiksen (S) understreger, at sorteringen af ledige kommer til at foregå efter objektive kriterier.
- Med de objektive kriterier bliver det ikke et valg om, om a-kassen vil give nogen fra sig. Jobcentret får muligheden for at sige, at ham der eller hende der vil vi gerne se med det samme, forklarer hun til Avisen.dk.
Men før forbrødringen mellem jobcentre og a-kasser bliver en realitet, ligger politiske forhandlinger om reformen, hvor Venstre vil kæmpe hårdt for at begrænse a-kassernes indflydelse.
- Vi synes slet ikke, at man skal skelne mellem stærke og svage ledige. Alle ledige skal have en mulighed for at vælge de bedste aktører, og det skal ske med udgangspunkt i en afklaring på jobcentret, siger beskæftigelsesordfører Hans Andersen (V) til Avisen.dk.
