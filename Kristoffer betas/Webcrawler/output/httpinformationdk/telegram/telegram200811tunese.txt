Tuneser skal tvinges til Sandholm



 Den 36-årige tuneser, som mistænkes for mordplaner mod tegneren Kurt Westergaard, skal opholde sig i Sandholm-lejren og ikke i Århus nær tegnerens bopæl, som han gør i dag. Og reglerne for udlændinge på tålt ophold skal generelt skærpes. Regeringen fremsætter tirsdag et lovforslag, som skal sikre, at personer på tålt ophold bor og overnatter i Sandholmlejren. Og lovforslaget skal hastebehandles.
 Det blev regeringen og Dansk Folkeparti søndag aften enige om, efter at sagen om den terrormistænkte tuneser hele dagen blokerede forhandlingerne om næste års finanslov. 
 Både finansminister Lars Løkke Rasmussen (V) og Dansk Folkepartis partileder, Pia Kjærsgaard, er glade for løsningen.
 - Det er åbenlyst uholdbart, at den person de facto bor i Århus. Det skal der sættes en stopper for. Udlændingeservice har sagt, at han skal tage ophold i Sandholm. Derfor kommer lovgivningen allerede i næste uge. Vi er enige om at hastebehandle lovforslaget, så vi får skærpet reglerne på området, siger finansministeren.
 Hvis tuneseren ikke søndag aften findes i Center Sandholm, så vil politiet hente ham til afhøring. Derefter risikerer han bøde eller frihedsstraf for at bryde påbuddet om at opholde sig nær Center Sandholm.

