S: Ingen enighed om brugerbetalt TV2



 Socialdemokraternes medieordfører, Mogens Jensen, undrer sig over forlydenderne om, at medieforligskredsen skulle være nået til enighed om brugerbetaling for TV2. En enighed, som journalisten.dk beretter om på baggrund af en anonym medieordfører.
 - Men det er ren spekulation, lyder det fra Mogens Jensen.
 - Der forligger ikke nogen løsning endnu, så det eneste, vi er enige om, er, at der skal findes en løsning. Vi skiltes i medieforligskredsen før jul, fordi der skulle regnes på nogle tal, før vi kunne komme videre. Dengang var vi ikke enige, og jeg har ikke haft kontakt med forligskredsen siden, siger han.
 Det har tidligere været fremme, at regeringen meget gerne vil have brugerbetaling på TV2, men det har blandt andre Socialdemokraterne og Dansk Folkeparti indtil videre været kritiske over for. Mogens Jensen siger derfor grinende:
 - Jeg synes, du i stedet skal skrive, at der er enighed om, at vi skal genindføre licens til TV2.
