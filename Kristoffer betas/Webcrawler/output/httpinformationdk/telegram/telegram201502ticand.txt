Tican om Danish Crown-fusion: Vi får en fremtid
Hos Tican er der stor tilfredshed med, at fusionen med Danish Crown er kommet i hus.


 Fusionen mellem de to slagterivirksomheder Tican og Danish Crown er sket i forlængelse af, at Tican gennem længere tid har arbejdet på at finde en økonomisk samarbejdspartner.
Det fortæller bestyrelsesformand for Tican Jens Jørgen Henriksen i en pressemeddelelse.
- Med denne løsning har vi fundet en model, der ikke kun giver Tican en fremtid, men også sikrer, at vores ejere - de danske landmænd - fortsat er med i værdiskabelsen i den danske fødevareklynge.
- Oprindeligt havde vi ikke forventet, at Danish Crown ville være en mulig partner, men denne fusion er uden tvivl den foretrukne løsning for Ticans andelshavere, siger Jens Jørgen Henriksen.
Hos Danish Crown kommer beslutningen efter at have rådført sig med både danske og udenlandske eksperter på konkurrenceområdet, fortæller bestyrelsesformand for Danish Crown Erik Bredholt.
- Danish Crown bygger på fusioner og opkøb gennem årtier. Fælles for disse har været, at de har haft stor betydning for Danish Crowns strategiske placering i den internationale konsolidering.
- Sådan forholder det sig ikke med denne fusion. Derfor ville vi gerne have en pejling af, hvorvidt konkurrenceforholdene ville gøre en fusion mulig, og det har vi fået en klar tilkendegivelse af, siger Erik Bredholt.
Både Tican og Danish Crown er internationale selskaber med størstedelen af deres omsætning uden for Danmark og en betydelig del uden for EU.
På trods af en dansk sammenlægning er det fusionerede selskab stadig en lille spiller på det europæiske marked.
- Danish Crown er et stærkt selskab også uden en fusion med Tican, men der er nogle fornuftige synergier, som kan etableres ved en sammenlægning, siger administrerende direktør for Danish Crown Kjeld Johannesen.
Tican lægger ikke skjul på, at denne løsning ikke var i tankerne, da ejerskabsprojektet blev skudt i gang for mere end et år siden.
Men Ticans administrerende direktør, Ove Thejls, understreger, at aftalen med Danish Crown klart er at foretrække.
Derudover siger Ove Thejls, at det ikke vil ændre noget for hverken medarbejdere eller andelshavere, før selskaberne har fået konkurrencemyndighedernes godkendelse for en fusion.
