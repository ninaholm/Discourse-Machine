DR-næstformand støtter visning af Haarder
Bertel bærer ikke navnet "Bims" for ingen ting, lyder det fra Ole Hyltoft om Haarders "indianerdans".


 Mens nationen synes delt i spørgsmålet om, hvor vidt TV-Avisen skulle have vist klippet med en rasende indenrigs- og sundhedsminister Bertel Haarder (V), så er der fuld opbakning til DR fra DR's næstformand, Ole Hyltoft, der ellers ikke plejer at holde sig tilbage med kritik af DR.
- Jeg synes, det er i orden, at TV-Avisen viste Bertels lille dans for os. Det er udtryk for, at vi alle er mennesker og kan gå grassat en enkelt gang. Det, synes jeg ikke, kompromitterer ham. Og derfor er det heller ikke forkert, at TV-Avisen viser det, lyder det fra Ole Hyltoft.
Han henviser desuden til den massive omtale, som klippet har fået.
- Og så synes jeg, man skal huske, at det her har skabt en lidt fornøjet stemning i hele landet. At en berømt og begavet minister kan opføre sådan en indianerdans for os. Det viser, at også ministre er almindelige mennesker som os andre, mener han.
Spørgsmål: Må man ikke sige, at raserianfaldet ligger en anelse over det almindelige niveau?
- Jeg tror, at mange mennesker har prøvet noget lignende. Og Bertel bærer jo ikke navnet "Bims" uden grund. Han er en særpræget skikkelse i det politiske miljø. Det er Søren Pind også, men han bliver jo mere og mere almindelig, lyder det sukkende fra Ole Hyltoft, der tilføjer:
- Men vi skal passe på med at lukke ned for den slags, så jeg støtter Ulrik Haagerups (nyhedsdirektør, red.) beslutning om at vise det.
Til gengæld er han mere skeptisk over, at DR's P3 nu har lagt dele af Haarders raserianfald ud som ringetone til mobiltelefoner.
- Har P3 gjort det? OK, det synes jeg er mere betænkeligt, lyder det fra Ole Hyltoft, der begrunder sin skepsis med, at klippet i den sammenhæng mister sin journalistiske relevans.
Han vil dog ikke uddybe sin skepsis.
Kanalchef hos DR Ole Mølgaard begrunder over for Berlingske.dk P3's ringetone med, at det ikke er journalistik.
- Det er ren satire og underholdning. P3 går til kanten og gør det også her, siger han.
