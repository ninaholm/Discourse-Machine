Nye fiskekroge kan redde havskildpadder
Verdensnaturfonden: Med ny form for fiskekroge kan livstruende bifangst af havskildpadder reduceres markant.


 En simpel ændring af udformningen af en fiskekrog kan redde tusindvis af havskildpadder.
Alene i verdens mest artsrigeste havområde, Koraltrekanten, regner man med, at der hvert år fanges titusinder af disse dyr som uønsket bifangst i forbindelse med fiskeri, hvor der fiskes med kroge på liner, som ofte er flere kilometer lange.
De fleste af dyrene smides døde eller døende tilbage i havet, og mange af dem dør på grund af indre blødninger, når krogene rives ud eller klippes af.
Men en rapport fra Verdensnaturfonden (WWF) viser, at blot en lille forandring af fiskekrogene på langlinerne kan reducere bifangsten af havskildpadder med helt op til 80 pct.
- Det kræver kun en ganske simpel, men innovativ ændring i fiskekrogenes form at reducere bifangsten betydeligt, siger Christoph Mathiesen, der arbejder med fiskerispørgsmål i Koraltrekanten for Verdensnaturfonden.
Den ny type kroge er cirkelformede, og i modsætning til traditionelle fiskekroge, der har en J-form, er spidsen på disse kroge bøjet indad, så de får en C-form.
De nye kroge er tidligere blevet testet i andre havområder, blandt andet ud for Ecuador. Her viste en WWF-undersøgelse i 2004, at antallet af fangede havskildpadder faldt med helt op til 90 procent.
På trods af den dokumenterede effekt er brugen af de nye fiskekroge stadig begrænset i Koraltrekanten, som omfatter havene omkring og mellem Malaysia, Indonesien, Filippinerne og flere østater.
Ifølge Christoph Mathiesen fra Verdensnaturfonden kan der registreres en stigende efterspørgsel efter bæredygtigt fangede fisk og skaldyr.
- Derfor har vi brug for støtte fra regeringerne og de regionale organer for at sikre, at cirkelkrogene bliver lettilgængelige, understreger han.

