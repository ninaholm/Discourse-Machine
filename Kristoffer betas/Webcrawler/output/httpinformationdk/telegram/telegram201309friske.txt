Friske beregninger: Væksten lidt bedre end tidligere
I andet kvartal voksede den samlede danske økonomi med 0,6 procent sammenlignet med samme periode sidste år.


 Den danske vækst i andet kvartal var en spids bedre end hidtil beregnet.
I kvartalet fra april til juni voksede bruttonationalproduktet med 0,6 procent - 0,1 procentpoint mere end i den første opgørelse, viser nye tal fra Danmarks Statistik mandag.
Der var fremgang i både eksporten, investeringerne og det offentlige forbrug. Men væksten i privatforbruget var mere beskeden på blot 0,1 procent.
Det er blandt andet danskernes forbrug af føde- og drikkevarer, der har trukket det samlede forbrug ned i andet kvartal, mens bilsalget trak op.
- I Danmark udgør privatforbruget omkring 50 procent af økonomien og er derfor en vigtig brik i det samlede økonomiske vækstbillede, siger forbrugerøkonom Camillia Skovsbo Erichsen fra Sydbank.
- Privatforbruget har udviklet sig meget svagt igennem 2012 og første del af 2013, men der er tegn på bedring forude, vurderer økonomen.
Hun peger blandt andet på, at danskernes tillid til økonomien er vokset hen over sommeren.
Finansminister Bjarne Corydon (S) mener, at de reviderede tal bekræfter, at det går fremad for dansk økonomi, men maner til besindighed.
- Vi skal også minde hinanden om, at der stadig er stor usikkerhed, og at vi ikke kan tage en fremgang i økonomien for givet. Det er også derfor, at regeringen fastholder en politik, som fortsat understøtter økonomien og holder hånden under arbejdsmarkedet, siger finansministeren.
Set over hele det første halvår var der negativ vækst på 0,1 procent sammenlignet med samme periode sidste år.
