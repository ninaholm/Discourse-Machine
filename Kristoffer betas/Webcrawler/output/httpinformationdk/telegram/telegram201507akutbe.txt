Akutberedskab ville ikke give lydfiler til politiet
Ekspert kalder manglende samarbejde mellem Region Hovedstaden og politiet for opsigtvækkende.


 Københavns Politi har været nødt til at gå i juridisk slåskamp for at få udleveret lydfiler fra Region Hovedstaden, skriver Politiken.
Region Hovedstadens lydfiler indeholder samtaler mellem regionens akutberedskab og den række af borgere, der en oktoberdag sidste år forgæves forsøgte at skaffe hjælp til en dansk-grønlandsk mand.
Manden, der lå livløs på gaden, døde, mens telefonerne i over tre kvarter glødede mellem akutberedskabet og de tililende borgere, og den manglende indsats er siden blevet politianmeldt.
Ifølge Freddy Lippert, direktør i akutberedskabet i Region Hovedstaden, kan regionen ikke udlevere personhenførbare oplysninger uden enten samtykkeerklæring eller dommerkendelse. Den besked får politiet også, da de henvender sig, fortæller han.
- Vi sagde i oktober, at vi skulle bruge en dommerkendelse for at udlevere filerne. Den får vi i februar, og så udleverer vi filerne samme dag, siger han til Ritzau.
Forløbet er sket med henvisning til sundhedslovens bestemmelser om, at personfølsomme oplysninger kun kan udleveres til politi og anklagemyndighed, hvis der er tale om efterforskning af alvorlig kriminalitet som manddrab, seksualforbrydelser og grov vold.
Men nu er Københavns Politi gået til domstolene og har fået en dommerkendelse med henvisning til retsplejeloven om at aflevere det ønskede materiale, skriver Politiken.
 Enhedschef Marit Buccarella fra Region Hovedstadens akutberedskab fastslår, at regionen ikke ville modarbejde politiet.
- Men vi er som hospitalerne bundet af sundhedsloven og kan ikke uden et forudgående samtykke eller en dommerkendelse udlevere personhenførbare eller personfølsomme oplysninger - heller ikke til politiet, siger Marit Buccarella til Politiken.
 Advokat Bjørn Elmquist er bistandsadvokat for en af de to personer, der har anmeldt Københavns Politi, og han finder det "opsigtvækkende", at to myndigheder ikke umiddelbart samarbejder.
- Det er ret utroligt, at en så alvorlig sag kan havne mellem to stole på den måde, siger advokaten til Politiken.
