Rektorer ærgerlige over gymnasieændringer



 Nogle af de gode nyskabelser fra gymnasiereformen forsvinder med de ændringer, som de politiske partier netop har vedtaget.
 Det mener Peter Kuhlman, der er formand for Gymnasieskolernes Rektorforening. Han peger på reduktionen i antallet af timer i almen studieforberedelse og muligheden for at lave studieretningsprojekt i et fag i stedet for to, som de punkter "hvor vi er ikke er tilfredse".
 - Almen studieforberedelse har været en god nyskabelse, fordi det tvinger læreren til at arbejde sammen og giver eleverne nogle nye kompetencer på tværs af fagene. Og studieretningsprojektets krav om to fag har givet god sammenhæng i  studieretningsfagene. Derfor skulle man ikke at pillet ved det, siger Peter Kuhlman.
 I forliget bliver retningslinierne for studieretningsprojektet ændret. Hvor eleverne før har været tvunget til at lave opgaven i to fag, kan de nu undtagelsesvist søge dispensation fra rektor til at nøjes med et. Men selvom det er fremhævet som undtagelsesvist, så tror Peter Kuhlman mere, at ét fag frem for to bliver reglen.
 - Så snart vi siger ja et sted, er vi også nødt til at sige ja andre elever. Så det tror jeg ikke kommer til at fungere i praksis, siger han, men glæder sig dog over, at der er en bred aftale om ændringerne.
 - Vi er glade for, at der endelig er punktum for reformen. Det er godt arbejde fra undervisningsministerens side, og vi håber, at vi nu kan få lidt ro omkring gymnasiet og HF, siger Peter Kuhlman.
