Ny fransk præsident kan ikke røre finanspagt
Francois Hollande får ikke ændret EU's finanspagt som fransk præsident, mener EU-professor Marlene Wind


 Socialisten Francois Hollande må opgive at få ændret finanspagten, som lægger strammer rammer om den fremtidige økonomi i 25 EU-lande, hvis han vælges som fransk præsident,
Det vurderer EU-professor Marlene Wind, som leder center for Europæisk Politik på Københavns Universitet, efter Francois Hollandes sejr søndag over præsident Nicolas Sarkozy i første valgrunde.
- Jeg tvivler meget på, at Francois Hollande vil få meget stort held med at genforhandle finanspagten.
- Forslaget har mest af alt ét formål: At sætte fokus på hans ambitioner i forhold til EU, mere end det har med realiteter at gøre, siger hun.
Tyskland og kansler Angela Merkel vil ikke genforhandle finanspagten, skønt den fransk-tyske akse traditionelt står centralt i EU.
 - Jeg tror ikke, at man skal være så bekymret. Men Hollande har i valgkampen sat et fundamentalt spørgsmål ved dét, Angela Merkel har prioriteret meget højt som at løse den økonomiske krise ved at skære ned og spare sig til bedre økonomiske nøgletal.
- Men i sidste instans tror jeg, at Hollande må se i øjnene, at hvis han ikke laver om på den franske strategi, vil det gøre rigtig ondt på muligheden for at finansiere den franske gæld, og det vil påvirke den franske rating (kreditvurdering, red.), siger Marlene Wind.
Danmark går med i finanspagten, som Folketinget torsdag førstebehandler. Danskerne opfylder pagten med budgetloven, som finansminister Bjarne Corydon (S) fremlægger i denne uge.
- Hollandes krav rammer ikke os, mener hun.
- Der er ret lang vej fra den røde danske regering, og dét Hollande har sagt, siger Marlene Wind.
 EU-landene Storbritannien og Tjekkiet står udenfor finanspagten.
