Nordkoreas diktator har fået en datter
Kim Jong-un er hemmelighedsfuld omkring sit privatliv, men en amerikaner afslører, at han har fået en datter.


 Kim Jong-un har fået en datter, afslører den amerikanske basketballstjerne Dennis Rodman, som har besøgt Nordkoreas øverste leder i Pyongyang.
- Jeg holdt deres datter Ju-Ae og talte også med Kims kone. Han er en god far, og han har en smuk familie, siger Dennis Rodman til avisen The Guardian.
Den pensionerede basketballspiller tæller Kim Jong-un blandt sine gode venner, og amerikaneren er lige vendt hjem efter sit andet besøg i den lukkede diktaturstat.
Selvom Kim Jong-un er mere udadvendt og synlig i offentligheden end sin far og forgænger Kim Jong-il, så ved man ikke meget om Kim Jong-uns privatliv.
End ikke hans alder kendes med sikkerhed. Han menes at være mellem 29 og 31 år.
Hans ægteskab med konen Ri Sol-ju blev først afsløret i juli sidste år, da billeder kom frem af en ung kvinde i selskab med diktatoren fra en officiel lejlighed.
 Der er ikke kommet en officiel bekræftelse om fødslen, og iagttagere regner det for utænkeligt, at magten kan gå videre til en datter i en diktaturstat som Nordkorea.
Der er ubekræftede meldinger om, at parret allerede har et barn.
