Socialminister om Esbjerg-rapport: Nedslående
Karen Hækkerup slår fast, at der er fuld fokus på at løfte kommunernes indsats overfor social udsatte børn.


 Socialminister Karen Hækkerup (S) kalder det nedslående, at Esbjerg Kommune har begået fejl i 77 af 100 sager om udsatte børn, som Ankestyrelsen har undersøgt.
- Det er nedslående, at der er så mange graverende fejl, og jeg er meget glad for, at Esbjerg Kommune nu tager konsekvensen og sørger for, at alle deres sager nu bliver kigget igennem, siger hun til DR Nyheder.
Hækkerup glæder sig dog over, at sagerne er blevet undersøgt og mener, at det var det helt rigtige skridt at sende Ankestyrelsen til Esbjerg.
- Nu har de kigget på det, og konklusionen er desværre nedslående. Kvaliteten er meget dårlig i Esbjerg, og derfor er det også rigtigt, at Esbjerg nu undersøger alle de andre sager, så man kan finde ud af, om der er børn, som man skal give mere hjælp.
Ankestyrelsen blev sendt til Esbjerg af ministeren som følge af den såkaldte Esbjerg-sag, hvor en mand blev idømt syv års fængsel for misbrug af en række børn. Kommunen var blevet advaret i sagen, men der gik flere år, før man reagerede.
Der har været lignende sager i Brønderslev, Rebild og Tønder.
- Vi har lavet en task force som rejser rundt og skal kigge på, hvordan man kan hjælpe kommunerne. Vi har sat en masse forskellige instrumenter i gang og mange kommuner vil få besøg og hjælp til at styrke deres sagsbehandling.
- Det er en del af det, som også ligger i den indsats, jeg har lavet - blandt andet i overgrebspakken, hvor vi følger op og sørger for, at kvaliteten bliver løftet, siger Socialminister Karen Hækkerup til DR Nyheder.
