Flere civile afghanere dræbes af Taliban
Et stigende antal civile afghanere dræbes af landminer og bomber, som oprørsbevægelsen Taliban har placeret. Det viser ny opgørelse fra Røde Kors.


 Bomber og landminer, som Taliban-oprørsbevægelsen har placeret, dræber et stigende antal civile i Afghanistan. Det viser en opgørelse, som Røde Kors har foretaget.
Det er især i de sydlige provinser Helmand og Kandahar, civile bliver dræbt af Talibans miner og bomber.
Hospitaler i de to provinser siger, at antallet af dræbte og tilskadekomne civile er steget med helt op til 40 procent i årets første måneder sammenlignet med samme periode i fjor.
Talibanernes optrapning kommer samtidighed med, at internationale sikkerhedsstyrker har indledt en offensiv mod Taliban-oprørerne i de to provinser, der er Talibans vigtigste tilholdssteder.
Omvendt er antallet af civile, som er blevet dræbt af de vestligt ledede sikkerhedsstyrker faldet i samme periode, opgiver Røde Kors.
I løbet af 2009 faldt antallet med knap 30 procent, viser tallene fra hjælpeorganisationen.
Der er i øjeblikket cirka 130.000 udenlandske soldater i Afghanistan. De fleste fra USA og Storbritannien.

