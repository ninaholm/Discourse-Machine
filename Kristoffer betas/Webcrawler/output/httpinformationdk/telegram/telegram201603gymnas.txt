Gymnasieformand frygter social skævvridning med HF-forslag
Dansk Folkepartis forslag om at afskære HF-studerende fra universiteterne er en dårlig idé, mener elevformand.


 Hvis HF ikke længere skal give adgang til universiteterne, skal unge allerede efter folkeskolen beslutte sig for, om en længere videregående uddannelse er noget for dem eller ej.
Og det bekymrer formand for Danske Gymnasieelevers Sammenslutning, Veronika Schultz, som frygter, at forslaget fra Dansk Folkeparti (DF) kan betyde en social skævvridning i uddannelsessystemet.
- Elever med akademiske forældre og fagligt overskud vil være motiverede til at tage en længere videregående uddannelse, mens de elever, som har det svært i skolen eller ikke har opbakning hjemmefra bliver mindre tilbøjelige til at satse på universitetet fra begyndelsen, siger hun.
Vælger eleverne HF, har de ikke mulighed for senere at vælge at gå videre med en universitetsuddannelse.
- Vi er enormt bekymrede for, at man ikke længere kan bruge uddannelse til at blive klogere på, hvad man gerne vil, siger hun.
DF mener, at HF til gengæld skal give adgang til de fleste professionsuddannelser.
Veronika Schultz frygter, at HF vil blive set som en andenrangsuddannelse, hvis forslaget fra DF vedtages.
Forslaget kommer forud for politiske forhandlinger om en ny gymnasiereform.
Ifølge Gymnasieskolernes Lærerforening er det cirka 18 procent af de HF-uddannede, der vælger at tage en længere videregående uddannelse.
