Privathospitaler har tjent godt



 Patienternes frie valg har kostet dyrt. Rigsrevisionen kritiserer i en foreløbig rapport, at regeringen ikke har haft styr på pris og kvalitet på de private hospitaler. 
 Men om regeringen bevidst har set stort på prisen for at give de private hospitaler medvind og marked, er langt fra givet. Det siger sundhedsøkonom Kjeld Møller Pedersen, professor ved Syddansk Universitet, 
 - Der er noget, der peger i retning af, at der har været en vis overkompensation. Men der er ingen, der præcist kan sige hvor meget. Der er heller ikke nogen, der kan afgøre, om det har været politisk tilsigtet at støtte de private hospitaler. Det kan lige så vel have været uvidenhed, da man skulle køre modellen ind, siger Kjeld Møller Pedersen.
 Ifølge Kjeld Møller Pedersen tyder efterårets og forårets licitationer på, at nogle privathospitaler kan gøre det billigere end de takster, som hidtil har været brugt. 
 - Men det er ikke det samme som, at alle kan. Og sådan ville det også være, hvis det offentlige lavede udbud med egne sygehuse, siger han.
 Personligt er han meget spændt på at se, om Rigsrevisionen har haft afgang til oplysninger om de reelle udgifter.
 - Rapporten bliver allerede brugt i et politisk slagsmål, men hvis Rigsrevisionen har haft adgang til omkostningsdata, som vi andre ikke har set endnu, så bliver det rigtig spændende. For så kan man se, om det har noget på sig, at privathospitalerne har fået flere penge, siger Kjeld Møller Pedersen.

