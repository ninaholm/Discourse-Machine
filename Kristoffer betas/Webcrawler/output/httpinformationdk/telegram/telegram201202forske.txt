Forskere: Billige rejser løser ikke trængsel
Billigere busbilletter løser ikke trængselsproblemerne i hovedstaden, mener flere trafikforskere.


 Selv om prisen på en busbillet bliver sænket, vil det ikke få hovedstadens billister til at droppe bilen.
Sådan lyder meldingen fra flere trafikforskere.
- Billigere kollektiv trafik i sig selv vil ikke have nogen væsentlig betydning for trængslen, siger Harry Lahrmann, trafikforsker ved Aalborg Universitet og fortsætter:
 - Det kan være godt for dem, der i forvejen kører kollektivt, men det vil ikke få nogen til at lade bilen stå og tage den kollektive trafik i stedet.
Hans udmelding kommer i kølvandet på, at Ritzau og flere andre medier erfarer, at regeringen dropper den omstridte betalingsring. I stedet arbejder regeringen nu med et budget på 750 millioner kroner, der skal sænke prisen på kollektiv trafik.
Men hvis der skal færre biler på vejene, mener Harry Lahrmann i stedet, at regeringen enten skal gøre det dyrere at være bilist eller udbygge bilernes vejnet.
- Jeg anbefaler, at man indfører generelle GPS-baserede kørselsafgifter. Ikke kun i København men på alle veje i hele landet. Hvis man skruer det rigtigt sammen, kan man både løse trængselsproblemet og transportens CO2-problem, siger han.
- Teknisk set kan man lave sådan en løsning på mellem tre og fem år, fortsætter han.
Lektor og trafikforsker ved RUC Per Homann Jespersen gav tidligere tirsdag udtryk for samme holdning, da det kom frem, at Socialdemokraterne var klar til at droppe betalingsringen.
Heller ikke han mener, at billigere kollektiv trafik vil få færre til at tage bilen.
De 750 millioner, der skal finansiere de billige billetter, skal blandt andet komme fra flere fartbøder til danskerne.
Det er fortsat uklart, om de lavere takster kun vil gælde hovedstadsområdet, som det oprindeligt var tanken, eller om pengene skal bruges til at gøre den kollektive trafik billigere landet over.
