Efterlønnen skrumper helt uden indgreb
Antallet på efterløn vil falde markant selv uden politisk indgreb. Det ændrer intet, mener finansminister.


 Efter 14 dages intensiv debat om efterlønnen slår en prognose ifølge Politiken fredag fast, at ordningen er godt på vej til at skrumpe ind til det halve i løbet af de kommende år - helt af sig selv og uden nye indgreb fra Folketinget.
I 2030 vil højst omkring 78.000 være på efterløn, viser en prognose fra Arbejdsløshedskassernes Samvirke (AK-Samvirke). 
Det står i skarp kontrast til Finansministeriets tal fra november, som anslog, at der i 2030 vil være 121.000 efterlønnere. Efterlønnen koster i øjeblikket samfundet 16 milliarder kroner om året, skriver Politiken fredag.
Prognosen får tidligere finansminister Mogens Lykketoft (S) til at gå ind i debatten. Han har ad to omgange, i 1999 og 2006, været arkitekt bag reformer af efterlønnen. 
Ifølge Lykketoft er en afskaffelse af efterlønnen langt fra columbusægget, der redder dansk økonomi.
- Regeringen overdriver betydningen af en afskaffelse af efterlønnen. Og dermed falder argumentationen for at gøre det fra hinanden, siger Mogens Lykketoft.
I regeringen mener finansminister Claus Hjort Frederiksen (V) ikke, at de nye beregninger ændrer noget afgørende ved sagen.
- Uanset om der er tale om lidt flere eller lidt færre i 2030, så er det et meget stort antal mennesker. Når vi ser på økonomien fremadrettet, så har vi ikke de penge, som efterlønnen koster, siger finansministeren.
Han varsler, at man med udspillet til reform af efterlønnen vil fremlægge de nyeste konkrete beregninger om personer på efterløn og udgifter til ordningen. 
- Det, vi vil lægge frem, viser nogle andre tal end dem fra a-kassernes samvirke, fastslår Claus Hjort Frederiksen.
ritzau/

