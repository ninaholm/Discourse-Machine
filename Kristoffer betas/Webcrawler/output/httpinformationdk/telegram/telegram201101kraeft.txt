Kræftpatienter bliver depressive og angste
Både kræftpatienter og deres pårørende har en markant øget risiko for depression og angst, viser undersøgelse.


 Hver femte kræftpatient får en behandlingskrævende depression, og mellem hver tredje og fjerde kræftpatient udvikler angst eller blive triste. Det viser en netop offentliggjort undersøgelse i det anerkendte tidsskrift The Lancet Oncology.
- De behandlende læger, sygeplejersker og den praktiserende læge skal være langt mere opmærksomme på mulig depression hos både patient og de pårørende, siger professor Christoffer Johansen til cancer.dk.
Undersøgelser af deprimerede viser, at næsten 40 procent af dem, som havde en depression, gjorde sig tanker om at begå selvmord. 
Lancets Oncology's undersøgelse baseret på 15.000 patienter omfatter både kræftoverlevere og patienter, som ikke kan blive raske.
- Undersøgelsen slår fast, at man op til fem år efter, at man har fået sin kræftdiagnose, fortsat er i risiko for at udvikle en behandlingskrævende depression, siger professor Christoffer Johansen fra Kræftens Bekæmpelse, en af forfatterne til undersøgelsen.
Andre undersøgelser viser, at kræftpatienter i det første år efter diagnosen har dobbelt så stor risiko for indlæggelse med depression end andre. Også pårørende og partnere til brystkræftpatienters risiko for at udvikle en alvorlig psykisk lidelse stiger med 40 procent, når kvinden får konstateret brystkræft. 
