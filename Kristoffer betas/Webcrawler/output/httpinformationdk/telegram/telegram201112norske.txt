Norske terrorister skal lang tid i fængsel
Tre mænd tiltalt for at planlægge terroraktion mod Jyllands-Posten skal lang tid i fængsel, mener anklager.


 De tre mænd, der i Norge er tiltalt for at planlægge et attentat mod Jyllands-Posten og tegneren Kurt Westergaard, skal i fængsel i op til 11 år. Det mener anklagemyndigheden i sagen.
Politiets Sikkerhedstjeneste, PST, der er anklager i sagen, mener at sagens hovedmand, Mikael Davud, skal 11 år i fængsel, mens hans to medhjælpere, Shawan Sadek Saeed Bujak og David Jakobsen, skal fem år i fængsel.
Det kom frem på den næstsidste dag af den nu fem uger lang retssag i Oslo Byret.
De tre tiltalte er en kinesisk uighur, en usbeker og en irakisk kurder, og de nægter sig skyldige i anklagerne.
PST mener, at Mikael Davud har været terrornetværket al-Qaedas mand i Norge, og at han er blevet trænet i at lave bomber i en lejr i Pakistan.
- Davud trak den globale terror til Norge. Han har været al-Qaedas mand i Norge siden 2009, hævder anklager Espen Hanken.
Ifølge anklageren har de tre aftalt at fremstille en kraftig bombe baseret på hydrogenperoxid.
Davud tilhører det muslimske uighur-samfund i Kina. Han skal have planlagt at sprænge den kinesiske ambassade i Oslo.
Kurderen Saeed Bujak har under afhøringer forklaret, at han og Davud ville gennemføre en terroraktion mod Jyllands-Posten og skyde tegneren Kurt Westergaard.
Forsvarsadvokaterne for de tiltalte kræver, at byretten frifinder de tre. Advokaterne mener ikke, at anklagemyndigheden har tilstrækkelige beviser.
