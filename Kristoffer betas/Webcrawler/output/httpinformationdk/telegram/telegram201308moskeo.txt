Moské omringet i Kairo: Islamister frygter ny massakre
I over en time har der været skudkampe ved en moské i Kairo som afslutning på endnu en urolig dag.


 Egyptiske sikkerhedsstyrker har i hovedstaden Kairo omringet en moské, der er et samlingssted for tilhængere af den afsatte præsident Mohamed Mursi og Det Muslimske Broderskab.
I over en time har der været skudkampe omkring moskeen ifølge en udtalelse fra Friheds- og Retfærdighedspartiet, der er den politiske gren af Det Muslimske Broderskab.
"Tusindvis af folk er fanget inde i Fath-moskeen", og skyderierne "har stået på uafbrudt i mere end en time", hedder det i en udtalelse fra partiet ved midnatstid natten til lørdag.
Nyhedsbureauet Mena citerer udtalelser fra sikkerhedsstyrkerne om, at "bevæbnede elementer inde fra moskeen har åbnet ild mod sikkerheds- og politifolk".
Der er ingen meldinger om dræbte eller sårede.
Belejringen af moskeen i Ramsi-kvarteret afslutter en dag præget af nye sammenstød mellem sikkerhedsstyrker og tilhængere af Mohamed Mursi, som blev afsat af militæret 3. juli.
Friheds- og Retfærdighedspartiet frygter, at situationen kan udvikle sig til et blodbad, og appellerer i udtalelsen til at forhindre endnu en "massakre", efter 578 mennesker onsdag blev dræbt i forbindelse med, at politiet ryddede protestlejre etableret af Mursi-tilhængere.
Partiet opfordrer "alle til at gøre alt for at få sikkerhedsstyrkerne til at trække sig tilbage". Det er klart, at der en intention om at gentage Rabaa-massakren", hedder det i udtalelsen.
Gruppen refererer til området nær Rabaa al-Adawiya moskeen, hvor den største af Mursi-støtternes to protestlejre lå, og hvor over 200 mennesker blev dræbt onsdag.
