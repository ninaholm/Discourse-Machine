Romney haler ind på Obama
Præsident Barack Obamas forspring til Romney er ifølge en meningsmåling nede på blot to procentpoint.


 Den amerikanske præsident, Barack Obamas, føring i meningsmålingerne over den republikanske udfordrer, Mitt Romney, er voldsomt reduceret.
En måling fra Reuters/Ipsos fredag viser, at præsidentens forspring er nede på blot to procentpoint.
46 procent af de adspurgte har svaret, at de vil stemme på demokraten Obama, 44 procent vil stemme på Romney.
Dermed er Obamas opbakning blevet ringere efter de to kandidaters første duel på argumenter på tv i Denver onsdag aften lokal tid.
En tilsvarende måling onsdag - inden debatten - gav Obama støtte fra 47 procent, mens Romney da lå til at få 41 procent.
Den forskel i opbakningen havde frem til den nye måling været ret konstant over de eneste uger.
Der er flere dårlige nyheder for præsident Obama.
Hver femte af de adspurgte vælgere svarer, at de efter Obamas optræden i tv-duellen ser mere negativt på præsidenten.
Næsten en tredjedel af de adspurgte svarer, at de ser mere positivt på Romney.
Reuters har ikke umiddelbart oplyst noget om usikkerhed i målingerne, som er onlinemålinger.
Men i målingen fra i onsdags var der en usikkerhed på 4,8 procent.
