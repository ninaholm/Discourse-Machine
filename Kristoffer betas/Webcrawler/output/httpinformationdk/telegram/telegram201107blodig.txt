Blodig etnisk uro koster 23 livet i Yemen
Mindst 23 personer er dræbt under flere dages uro i det nordlige Yemen.


 Sekterisk og etnisk vold tager til i styrke i det nordlige Yemen og har inden for få dage kostet mindst 23 personer livet. Snesevis er såret, oplyser lokale embedsmænd.
Kampene står mellem medlemmer af Yemens største oppositionsparti Islah og en shiamuslimske oprørsgruppe, der kalder sig Houthis.
Modsætningerne mellem de to grupper er blusset op, og kampene er taget til i styrke og især koncentreret i provinsen Jawf.
Provinsen grænser op til Saudi-Arabien, og her er der frygt for, at uroen skal brede sig til sydlige områder i landet og dermed blive en sikkerhedstrussel.
Ifølge lokale øjenvidner begyndte stridighederne i Jawf, da oprørerne nægtede at afgive kontrollen med en militærbase, og som oppositionen mener er statslig ejendom.
Houthis-oprørerne har længe gjort oprør mod præsident Ali Abdullah Salehs mangeårige autoritære styre og ved flere lejligheder angrebet regeringssoldater.
Oppositionspartiet Islah bekæmper også Salehs styre og forsøger at styrke sine positioner ved at tage kontrol med statslige institutioner og militærbaser.
Kampene i Jawf er ofte blevet udkæmpet i grænseområder, og ved flere lejligheder er væbnede medlemmer af Houthis gået ind over grænsen til Saudi-Arabien til stor irritation for styret i Riyadh.
Kampen mellem oppositionsgrupper i Yemen er taget til i styrke, efter at Saleh forlod Yemen, da han blev såret ved et attentat i hovedstaden, Sanaa, for godt en måned siden.
Siden da har den politiske uro i landet ført til mange blodige sammenstød og mange drab.
