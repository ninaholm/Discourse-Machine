Ukraines præsident taget i ed: Krim forbliver vores
Den 48-årige milliardær insisterer i sin indsættelsestale på, at Krim-halvøen ikke vil blive opgivet.


 Den provestlige chokoladebaron Petro Porosjenko er lørdag formiddag blevet taget i ed som Ukraines nye præsident.
Det skete i parlamentet i Kijev, dagen efter at han mødte Ruslands præsident, Vladimir Putin, der af mange ukrainere ses som det splittede lands værste fjende efter den russiske annektering af Krim-halvøen ved Sortehavet.
- Krim-halvøen var, er og vil forblive ukrainsk. Det gjorde jeg også klart for den russiske leder i Normandiet, siger Porosjenko i sin indsættelsestale med henvisning til præsidenternes møde i forbindelse med 70-års-dagen for D-dag.
Porosjenko, en 48-årig milliardær, der blev valgt med 54,7 procent af ukrainernes stemmer ved præsidentvalget 25. maj, bliver den tidligere sovjetrepubliks femte præsident siden landets uafhængighed i 1991.
Hans indsættelsesceremoni blev overværet af en række højtstående internationale personligheder, herunder den amerikanske vicepræsident, Joseph Biden.
Udenrigsminister Martin Lidegaard (R) er også til stede ved højtidelighederne, mens Putin ikke har fået en invitation.
En af Porosjenkos største opgaver bliver at bringe Ukraine tættere på Europa, hvilket er af stor vigtighed for mange af de ukrainere, der deltog i oprøret mod den tidligere præsident.
Samtidig må han også forsøge at gøre en ende på recessionen, der har plaget landet i de seneste to år.
Allervigtigst bliver det imidlertid at samle landet, der balancerer på grænsen af borgerkrig.
- Jeg vil ikke have krig, jeg vil ikke have hævn. Jeg vil have fred, siger Porosjenko i sin tale.
- Jeg opfordrer jer til at lægge jeres våben, og jeg garanterer immunitet til alle dem, der ikke har blodstænk på hænderne, siger han med henvisning til separatisterne i øst.
Samtidig garanterer præsidenten befolkningen i det østlige Ukraine, at magten vil blive decentraliseret, men fastholder, at han vil arbejde på at samle landet.
- Jeg tiltræder embedet som præsident for at bevare og styrke Ukraines samling, siger han.
