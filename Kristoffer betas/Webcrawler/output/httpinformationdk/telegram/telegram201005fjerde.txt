Fjerde katolske præst er fritaget
Den katolske kirke i Danmark fritager endnu en præst fra tjeneste, mens hans sag undersøges. Den udenlandske præst, der er den fjerde i rækken, er rejst hjem.


 Den katolske kirke i Danmark har fritaget endnu en præst fra tjeneste, mens der føres en tjenstlig undersøgelse mod ham. Det meddeler kirken i en kortfattet pressemeddelelse.
Der er tale om den fjerde katolske præst herhjemme, der er fritaget for tjeneste, efter at hans sag har været behandlet af det danske retsvæsen.
Den mandlige præst er vendt tilbage til sit hjemland, hvor den tjenstlige fritagelse ifølge en skriftlig bekræftelse til den katolske kirke i Danmark også vil gælde.
Talsmanden for den katolske kirke i Danmark, pastor Niels Engelbrecht, ønsker ikke at uddybe pressemeddelelsen - herunder præstens nationalitet.
- Der er nogle grænser, og vi har nøje overvejet, hvad vi kan fortælle, og hvad vi ikke kan fortælle, siger Niels Engelbrecht.
Sagen er blot den seneste i en lang række af internationale skandaler i den katolske kirke, der er blevet tvunget til at rense ud i rækkerne efter anklager om præsters seksuelle overgreb på børn.
