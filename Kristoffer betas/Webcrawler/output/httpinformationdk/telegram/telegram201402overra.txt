Overraskende lidt sparet på digital post
Kommuner og regioner har realiseret under halvdelen af den forventede besparelse på digital post, viser en gennemgang fra CBS og RUC


 
	119 millioner kroner. Så mange penge havde kommuner og regioner forventet at spare i 2013 ved at bruge digital post frem for gammeldags papirbreve.

	Men en gennemgang fra Roskilde Universitet (RUC) og Copenhagen Business School (CBS) viser, at under halvdelen af denne besparelse er realiseret.

	Her fremgår det, at kommunerne sidste år sparede 50 millioner kroner, mens regionerne brugte 4 millioner mindre. Dermed er besparelsen mindre end halvt så stor som ventet.

	- Problemet ligger primært hos myndighederne. Borgerne har tilmeldt sig digital post i det omfang, man havde forventet, men man har oplevet en masse barrierer hos myndighederne, siger Jesper B. Berger, ph.d.-studerende ved RUC, som er en af forskerne bag opgørelsen.

	Som en del af gennemgangen har forskerne i løbet af 2013 forsøgt at sende digital post til en række myndigheder.

	Men det var kun hver femte styrelse og hver anden kommune, der svarede på forespørgslerne. Fra ministerierne kom der slet ingen svar.

	Jesper B. Berger påpeger, at den skuffende besparelse skaber et hul i kommune- og regionskasserne, da besparelserne er regnet ind i de seneste aftaler med staten. De forventede besparelser er således modregnet i bloktilskuddet fra staten.

	- Pengene er taget på forhånd. Når kommunerne kun opnår halvdelen af besparelsen i 2013 og regionerne kun en tredjedel, så betyder det, at de skal spare andre steder. De skal fyre folk eller nedsætte servicen, siger Jesper B. Berger.

	Selvom besparelserne først ventes at nå deres fulde omfang i 2015, så er efterslæbet ifølge forskerne allerede nu så stort, at det bliver svært at indhente.

	Ifølge aftalerne skulle kommuner, regioner og staten kunne spare over 800 millioner kroner fra 2013 til 2015 ved at gå over til digital post, men i forskernes mest optimistiske scenarie lyder besparelsen blot på 524 millioner kroner.

	Det scenarie, som betegnes som mest realistisk, rummer en besparelse på cirka 350 millioner kroner.

