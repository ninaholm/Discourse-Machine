Det skal være gratis for selskaber at vinde over Skat
Skatteminister Karsten Lauritzen (V) vil ændre reglerne, så også selskaber får dækket advokatomkostninger.


 Det kan ende med at blive en dyr affære at gå i retten med Skat, selv hvis man får medhold.
Skatteminister Karsten Lauritzen (V) siger dog til Børsen, at han har i sinde at ændre de nuværende regler, så selskaber ikke påføres urimelige udgifter.
- Hvis man fører en sag mod Skat og vinder, så skal man have dækket sine omkostninger.
- Det får man ikke i dag, hvis man driver sit firma i selskabsform. Og det synes jeg grundlæggende ikke er rimeligt, siger Karsten Lauritzen.
Hvor privatpersoner har mulighed for at få dækket deres udgifter, hvis de får medhold af retten, gælder samme rettigheder ikke for selskaber.
Det giver en voldsomt ubalanceret retsstilling, mener ministeren.
- Staten har den bedste advokat, nemlig Kammeradvokaten, til at drive den slags sager og ubegrænsede midler til at føre sagerne. Og der skal være noget rimelighed i, hvordan den lille virksomhed står, siger han til avisen.
Dansk Folkepartis skatteordfører, Dennis Flydtkjær, bakker op om forslaget, mens hans kollega hos Socialdemokraterne, Jesper Petersen, er imod.
Jesper Petersen undrer sig desuden over, at Venstre så sent som i 2009 var med til at afskaffe selskabernes mulighed for at få deres omkostninger dækket, men altså nu er klar til at give den tilbage.
ritzau/

