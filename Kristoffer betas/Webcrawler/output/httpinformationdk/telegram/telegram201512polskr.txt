Polsk regering anklages for at gå efter absolut magt
Polens nye regering har haft travlt med at få egne dommere på plads og beskyldes for at gå i Ungarns fodspor.


 Polens konservative præsident, Andrzej Duda, tog torsdag fire dommere i ed til landets forfatningsdomstol.
Det sker i åbenlys trods over for oppositionen og får kritikere til at advare om, at Polen bevæger sig i autoritær retning.
De siger, at det euroskeptiske regeringsparti Lov og Retfærdighed (PiS), som vandt valget i oktober, forsøger at sikre sig fuld kontrol over forfatningsdomstolen og dermed er i gang med at sikre sig absolut magt.
Det har fået mange til at sammenligne situationen i Polen med Ungarns, hvor premierminister Viktor Orbán har gennemtrumfet en forfatning, der favoriserer hans parti, Fidesz.
I sidste måned, kun tre dage efter den nye polske regering blev taget i ed, vedtog PiS lovgivning, som gav partiet ret til at udpege de nye dommere i forfatningsdomstolen, selv om den tidligere liberale regering allerede havde godkendt fem andre kandidater.
De fire nye dommere, som PiS har peget på, blev godkendt af præsident Duda natten til torsdag. Duda blev valgt til præsident tidligere i år med støtte fra PiS.
Duda havde forinden nægtet at tage de dommere, der var udpeget af den tidligere regering ledet af Borgerplatformen, i ed.
Han mente, at den tidligere liberale regering havde "forstyrret den demokratiske orden" ved at nominere nye kandidater til forfatningsdomstolen, inden de siddende dommeres mandat udløb.
Kun tre dage efter PiS-regeringen var taget i ed, fjernede den nye premierminister, Beata Szydlo, også fire af landets efterretningschefer og indsatte nye folk på posterne.
Den nye regering forsikrer, at det "ikke er hævn", men oppositionen frygter, at de nye folk, der er udpeget på posterne, skal tjene PiS' interesser.
- Det er på en måde at handle som Viktor Orbán, nemlig gradvist at tage kontrol over de forskellige magtniveauer, siger den politiske analytiker Stanislaw Mocek fra Det Polske Videnskabsakademi.
Manden bag strategien skønnes at være den tidligere premierminister Jaroslaw Kaczynski, der reelt er den stærke mand i Lov og Retfærdighedspartiet.
