Husene falder i pris - lejlighederne stiger
Det er blevet lidt billigere at købe hus og dyrere at købe ejerlejlighed. Samlet stiger antal boliger til salg


 Det koster i dag i snit 20.000 kroner mindre at købe et hus end for et år siden. Men på markedet for ejerlejligheder er det gået den modsatte vej.
Det viser tal fra Realkreditrådet. Faktisk er lejlighedspriserne steget med 100.000 kroner i snit det seneste år.
I september var der på landsplan 63.700 ejerboliger til salg. Antallet er øget for alle boligtyper det seneste år.
Samlet står der 586 flere parcel- og rækkehuse, 304 flere ejerlejligheder og 1124 flere fritidshuse til salg sammenlignet med sidste år, viser statistikken.
- På husmarkedet er stigningen primært sket vest for Storebælt, mens der står mindre til salg mod øst. På ejerlejlighedsmarkedet er det primært København, der har trukket udbuddet op, siger direktør i rådet Ane Arnth Jensen.
- I København har udbuddet af ejerlejligheder været stigende det meste af 2013, efter at det nåede et hidtidigt bundniveau i januar i år. Og i september var der knap 24 procent flere ejerlejligheder til salg end året før, siger Ane Arnth Jensen.
Hos Nordea slår boligøkonom Lise Nytoft Bergmann ned på, at de steder, hvor antallet af til-salg skilte på ejerlejligheder er steget mest i løbet af 2013 også er identisk med de steder, hvor priserne er steget mest.
- Det skyldes formentlig, at en del sælgere har fået blod på tanden, ved at bytteforholdet mellem deres lejligheder i byen og et hus i forstæderne gradvist er blevet forbedret, siger hun i en kommentar til tallene.
