Målinger: Regeringen skal gribe ind i lærer-konflikt
Kom nu til forhandlingsbordet, lyder det til lærerne i et brev fra KL's formand, der afviser et indgreb.


 Efter ni dage med poderne hjemme fra skole har et stigende antal danskere fået nok og mener, at regeringen bør gribe ind i konflikten mellem lærerne og KL.
En måling fra DR Nyheder viser således, at andelen af danskere, der ønsker at stoppe lockouten med et regeringsindgreb, er steget til 50 procent. I tirsdags mente 43 procent, at tiden var inde til et indgreb.
En tilsvarende måling fra Megafon for Politiken viser, at 49 procent mener, at regeringen skal sætte ind, mens 39 procent er imod.
Det tyder dog på, at forældre til skolebørn er særligt klar til et regeringsindgreb. Her ønsker 66 procent et indgreb.
Men står det til KL, så bliver der ikke noget indgreb lige nu. Formanden for kommunernes forening, Erik Nielsen, har nemlig skrevet et brev til toppen af Danmarks Lærerforening med budskabet om at lægge snakken om et regeringsindgreb på hylden.
- Kom nu til forhandlingsbordet!, lyder indledningen i brevet ifølge Politiken.
Erik Nielsen afviser alt snak om aftalt spil mellem KL og regeringen, og han siger, at lærerformanden Anders Bondo Christensen tager både lærere, forældre og skolebørn som "gidsler" i konflikten.
Bondo Christensen ønsker ikke over for Politiken at svare på, om han vil komme tilbage til forhandlingerne.
Fredag opfordrede landsforeningen Skole og Forældre, der repræsenterer landets skolebestyrelser og forældre til skolebørn, også regeringen til at gribe ind. Men det bliver der ikke noget af, lød det fra finansminister Bjarne Corydon (S):
- Jeg er jo selv forælder, endda til en hel del børn, så jeg ved udmærket godt, hvor bøvlet det er hver morgen at få tingene til at hænge sammen, sagde han fredag til Ritzau.
