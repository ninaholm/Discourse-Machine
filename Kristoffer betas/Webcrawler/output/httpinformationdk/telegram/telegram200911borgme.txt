Borgmester fyrer korruptionsmistænkt



 Det er mangel på tillid, der koster jobbet for den korruptionsmistænkte vedligeholdelseschef for Københavns Ejendomme, Anders Asbjørn Jensen. Det fortæller kultur- og fritidsborgmester Pia Allerslev.
 - Han er fritstillet med øjeblikkelig varsel, fordi vi ikke længere tør stole på hans dømmekraft i så vigtig en stilling, uddyber borgmesteren.
 Anders Asbjørn Jensen fik onsdag 48 timer til at redegøre for beskyldninger om nepotisme og korruption i forbindelse med renovering af københavnske skoler og institutioner. Beskyldningerne kom frem i TV2-programmet "Operation X" tirsdag.
 De 48 timer sluttede fredag klokken 12, og Asbjørn Jensen leverede ikke en tilfredsstillende forklaring. 
 - Han forklarede sig ikke, efter råd fra sin advokat, fordi der er indgivet politianmeldelse i sagen, siger Allerslev. 
 Kultur- og fritidsforvaltningen vil nu kulegrave sagen.
- Vi er i gang med at undersøge sagen til bunds med hjælp fra revisorer og advokater, oplyser Allerslev. 
 Desuden er alt samarbejde med Tegnestue T Plus sat på hold indtil videre. Tegnestuen drives af Asbjørn Jensens ven, og den får altså ikke flere opgaver, før den endelige undersøgelse foreligger.
 Det er overbetaling og dårligt udført arbejde af tegnestuen på en række institutioner i København der ligger til grund for mistanken mod Asbjørn Jensen.
