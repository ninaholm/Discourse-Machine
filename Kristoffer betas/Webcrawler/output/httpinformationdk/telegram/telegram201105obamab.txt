Obama: Bin Laden havde netværk i Pakistan
Osama bin Laden havde et netværk, der hjælp ham i Pakistan, siger USA's præsident.


 Terrorlederen Osama bin Laden fik hjælp i sit skjulested i en villa i Pakistan af et pakistansk netværk.
Det siger Barack Obama, USA's præsident, der gav ordre til den militæroperation, som dræbte bin Laden i villaen i mandags.
- Vi mener, at der må have været en form for støttenetværk til bin Laden i Pakistan, siger Obama i et interview med tv-stationen CBS's program "60 Minutes".
- Men vi ved ikke, hvem eller hvad det netværk var. Vi ved ikke, om der kan have været personer i regeringen, personer uden for regeringen, og det er noget, som vi må undersøge, siger præsidenten.
- Og mere vigtigt, noget som Pakistans regering må undersøge, tilføjer han.
Samtidig siger USA's nationale sikkerhedsrådgiver, Tom Donilon, til tv-stationen NBC, at der ikke er beviser for, at regeringen i Islamabad havde kendskab til, at Osama bin Laden var i Pakistan.
Villaen ligger ellers i byen Abbottabad i nærheden af et militærakademi. Abbottabad ligger 50 kilometer nord for Islamabad.
- Jeg kan sige direkte, at jeg ikke har set beviser, der fortæller os, at den politiske, den militære eller den efterretningsmæssige ledelse havde kendskab til bin Laden, siger Donilon ifølge Reuters
- Hvordan kunne det ske i Pakistan? Det må vi undersøge. Vi må samarbejde med pakistanerne, og vi presser pakistanerne i efterforskningen, tilføjer han.
