UCI's dom: Bjarne Riis beholder licens
Cykelholdet Team Saxo Bank beholder sin licens som World Tour-mandskab i resten af 2012, meddeler UCI.


 Cykelholdet Team Saxo Bank måtte vente længe på dommen fra UCI's licenskomité, men mandag aften kom den, og danskerholdet beholder sin licens som World Tour-mandskab.
Det meddeler den internationale cykelunion (UCI) i en pressemeddelelse.
- UCI har fulgt den korrekte procedure i overensstemmelse med reglerne. Licenskomitéen har udført sit arbejde og taget sin beslutning på en helt og aldeles uafhængig måde.
- Derfor accepterer vi dommen med sindsro, siger UCI-præsident Pat McQuaid.
Det danske cykelhold med Bjarne Riis i spidsen risikerede at miste sin licens, fordi det sportslige grundlag for licensen forsvandt, da Alberto Contador tidligere på året modtog en toårig dopingkarantæne for en positiv prøve, han fik taget i 2010.
Contador havde kørt to tredjedele af alle de point ind, som holdet fik sin 2012-licens på baggrund af, og derfor var det tvivlsomt, om holdet kunne beholde licensen.
Men licenskomitéen afviste altså at smide Riis og holdet ud af sportens fineste selskab.
- Licenskomitéen har i dag afvist en forespørgsel fra UCI omkring en mulig tilbagetrækning af den licens, Team Saxo Bank fik 18. november 2011, lyder det i en pressemeddelelse fra UCI.
Af pressemeddelelsen fremgår det også, at licenskomitéen anerkender, at holdet ikke opfylder kravene til at være et World Tour-hold.
Ifølge cykelunionen har licenskomitéen. alligevel besluttet at lade danskerholdet blive i det fine selskab, beslutningen er der ifølge UCI redegjort for i en "detaljeret beslutning".
Det ligger dog fast, at Team Saxo Bank-rytterne skal til at hente nogle point, hvis holdet også skal have en licens for næste år. UCI understreger, at Bjarne Riis' mandskab skal opfylde alle kriterier for at komme i spil til en licens for 2013.
Det er dog også muligt for holdet at hente ryttere med mange point til holdet forud for næste sæson, disse rytteres point vil også tælle med, når licenskomitéen vurderer hvilke hold, der skal have World Tour-licens i 2013.
Bjarne Riis' hold er med dagens dom sikret en plads i Tour de France og alle de øvrige af cykelkalenderens største løb i resten af 2012.
