Franske helikopterplaner ukendt i Danmark
Danmark kender ikke til Frankrigs planer om at indsætte helikoptere i Libyen, siger udenrigsminister Espersen.


 Danmarks udenrigsminister, Lene Espersen (K), kender ikke noget til Frankrigs og Natos planer om at begynde at bruge militærhelikoptere i krigen i Libyen.
Men udenrigsministeren advarer andre lande om at begynde at overfortolke FN's Sikkerhedsråds resolution 1973, der giver grønt lys til at bruge "alle nødvendige midler" for at beskytte civilbefolkningen i Libyen.
- Jeg har ikke oplevet, at nogen (lande) har signalet, at vi skal til at bruge andre redskaber, siger Lene Espersen efter et udenrigsministermøde i Bruxelles.
- Men jeg vil ikke anbefale, at man begynder at tage skridt, som er en klar overtrædelse af Sikkerhedsrådets resolution. Det er afgørende for Danmark, at vi holder os inden for resolutionen, siger hun.
Det kan give bagslag og skabe endnu mere uenighed blandt de vestlige lande, hvis nogle begynder at bryde resolutionen, understreger udenrigsministeren.

- Vi er optaget af at efterleve FN's Sikkerhedsråds resolution med god samvittighed. Det er afgørende for, at vi i fremtiden kan få blandt andet Kina og Rusland til at være med på en resolution, når et land begynder at angribe sin egen civilbefolkning, siger hun.
Frankrigs udenrigsminister, Alain Juppe, bekræfter over for nyhedsbureauet AFP, at Frankrig stiller militærhelikoptere til rådighed for Nato.

I Danmark har man dog ingen planer om at bidrage til en mulig helikopterindsats, lyder meldingen fra forsvarsminister Gitte Lillelund Bech (V).
- Regeringen har ingen planer om at udsende danske helikoptere til indsatsen i Libyen. Helt generelt vil jeg derudover ikke kommentere på rygter eller spekulationer om andre landes planer eller mulige operationer, siger hun i en skriftlig meddelelse til jp.dk.
