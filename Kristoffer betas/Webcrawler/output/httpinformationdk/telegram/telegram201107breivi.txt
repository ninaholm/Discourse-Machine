Breivik-manifest: Anders Fogh har rygrad
Både Anders Fogh Rasmussen og Morten Messerschidt omtales positivt i Oslo-terroristens manifest.


 Oslo-terroristen Anders Behring Breivik ser efter alt at dømme op til Danmarks tidligere statsminister Anders Fogh Rasmussen. Det fremgår af det manifest på 1500 sider, som Breivik har offentliggjort forud for terrorangrebene i Oslo.
- Den eneste vesteuropæiske leder ved magten, som har noget, der minder om en rygrad, er Anders Fogh Rasmussen, lyder det blandt andet i manifestet.
Udsagnet optræder i et blogindlæg fra bloggeren Fjordman. Der har været spekuleret i, om Fjordman og Breivik er en og samme person, men det er uklart.
Hans Rustad, som er grundlægger af debatforummet document.no, afviser, at Fjordman er identisk med Breivik.
- Fjordman har skrevet på Gates of Vienna hele natten (til lørdag, red.), så det kan jeg kategorisk afvise, siger Rustad til det norske nyhedsbureau NTB.
Gates of Vienna er et højreradikal forum på nettet. Navnet henviser til de muslimske ottomaners belejring af Wien i 1683.
Selv om det angiveligt ikke er ham selv, der har forfattet det, har Anders Breivik medtaget indlægget om Fogh i det manifest, som han sammen med en 12 minutter lang video har offentliggjort på nettet.
Manifestet blev desuden sendt til Tehri Kiemunki fra det højreorienterede finske parti De Sande Finner kort inden terrorangrebene i Oslo og på Utøya.
Omend Andres Fogh ifølge manifestet har noget, der minder om en rygrad, anses han ikke som stærk nok, og Danmark anses som for lille, til at kunne gå forrest i kampen mod et multikulturelt samfund.
- Jeg håber, at vi venter på, at en Churchill skal træde frem, men nogle gange føler jeg, at vi venter på Godot, lyder det i manifestet.
I manifestet viderebringer Breivik også blogindlæg fra Fjordman, som to gange citerer en udtalelse fra Dansk Folkepartis medlem af EU-Parlamentet Morten Messerschmidt.
Messerschmidt citeres for at kalde det for fuldstændig hovedløst, at EU Kommissionen vil gøre det muligt for muslimer i EU at lade sig skille efter sharialov.
