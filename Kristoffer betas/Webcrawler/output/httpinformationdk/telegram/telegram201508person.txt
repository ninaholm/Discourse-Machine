Person kastede sprængstoffer i Bangkok efter terror
Ingen skal være kommet noget til ved nyt anslag i Bangkok, efter bombe dræbte mindst 20 og sårede 120.


 Sprængstoffer er blevet kastet nær en togstation i Bangkok, siger det thailandske politi dagen efter at storbyen blev rystet af et voldsomt bombeanslag, som dræbte mindst 20 mennesker og sårede omkring 120. Mindst otte udlændinge er blandt de 20 dræbte.
- Ingen er kommet noget til ved anslaget, som en politistyrke er ved at undersøge nærmere, siger en talsmand for det thailandske politi til AFP.
Episoden skete midt på dagen i Bangkok nær højbanestationen Saphan.
Optagelser på den lokale tv-station Thairath TV viste passagerer løbe i dækning, efter at sprængstoffer eksploderende i en kanal ved stationen, hvor en stor vandsøjle stod op.
En politimand i Yanawa siger, at de eksplosive stoffer øjensynligt blev kastet ned fra en vej eller fra en jernbanebro.
 Luksushotellerne Shangri-La hotel og Mandarin Oriental samt den franske ambassade ligger tæt på Saphan Taksin station.
En person, som mistænkes for at stå bag mandagens blodige bombeangreb i Thailands hovedstad, Bangkok, er blevet fanget på et overvågningskamera.
Den mistænkte er set på et kamera i det område, hvor bomben eksploderede mandag og dræbte mindst 20 mennesker.
- Jeg har givet ordre til, at kameraerne bliver undersøgt, fordi der er en mistænkt, men det står ikke klart, hvem han er, siger premierminister Prayuth Chan-ocha ifølge Reuters.
Premierministeren tilføjer ifølge AFP, at myndighederne leder efter en person, der menes at tilhøre en "antiregerings-bevægelse med base i det nordøstlige Thailand".

