Lørdagens demonstrationer mod IS forløb rolige
Fredelige demonstrationer i Aarhus og København mod Islamisk Stat. Politiet var der, men uromagere blev hjemme


 To demonstrationer i henholdsvis Aarhus og København lørdag mod den militante bevægelse Islamisk Stat, IS, forløb rolige.
I Aarhus var omkring 200 demonstranter mødt op, mens københavnerne kunne mønstre det dobbelte.
- I København forgik demonstrationen uden problemer. Og vi skønner, at omkring 400 mennesker var mødt op, siger Henrik Brix, vagtchef hos Københavns Politi.
- Tidligere har vi desværre set, at nogle af de her unge bandefolk af forskellig slags har brugt en anledning til at lave ballade. Men det var der heldigvis ikke noget af. Det kan være, at det var regnvejret, der spillede ind, siger vagtchefen.
Demonstrationerne blev blandt andet støttet af Dansk Islamisk Center, Muslimernes fællesråd og Dansk Islamisk Råd.
Både i Aarhus og København har arrangørerne af demonstrationerne efter eget udsagn fået dødstrusler i de forløbne dage fra danske IS-sympatisører.
- Der findes små grupper af dem her i landet også. Det må man bare tage med, sagde en af de københavnske arrangører, Tarek Ziad Hussein til Politiken efter demonstrationen.
Formanden for Dansk Islamisk Center, Fatih Alev, siger, at han længe har ønsket, at der skulle være en demonstration mod IS:
- Der er opstået så stor en misforståelse i samfundet om, at det her muligvis har noget med islam at gøre, efter at Islamisk Stat har haft så meget succes og tilslutning fra eksempelvis unge mennesker, siger han til Ritzau.
