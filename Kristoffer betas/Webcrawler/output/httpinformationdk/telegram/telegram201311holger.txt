Holger K. fordobler renten på din restskat
Det bliver dyrt at skylde i skat - men hvis du har penge til gode hos Skat, er renten lav. Venstre kræver svar


 Det bliver dobbelt så dyrt i renter at skylde i skat i forhold til sidste år. Skat hæver renten på restskat fra 2,7 procent til hele 6,2 procent for 2013-restskat, der betales i perioden fra 1. januar til 30. juni 2014.
På restskat, der betales efter den 30. juni, hæves renten fra 4,7 procent til mindst 8,2 procent.
Har man derimod betalt for meget i skat og skal have penge fra skattevæsnet, er renten nede på 2,2 procent.
Skatteekspert i PriceWaterCoopers (PwC), John Cederskjold Kierans, er overrasket over den kraftige stigning i renten på restskat.
- Skatteministeriet fik sidste år vedtaget et lovforslag, hvor beregningsmetoden for, hvordan rentesatsen blev fastlagt, blev ændret, siger John Cederskjold Kierans.
Han tilføjer, at Skatteministeriet begrundede ændringen med, at det ikke i sig selv skulle medføre væsentlige ændringer af rentesatsen.
 - Det er altså ikke Skat, der af egen drift blot har skruet renterne op, men derimod en lovændring som udløser den spektakulære stigning.
- De fleste ville dog nok mene, at en fordobling af rentesatsen er væsentligt, men i sidste ende er det følgen af Folketingets beslutning, siger John Cederskjold Kierans.
Renterne på restskatten kan ikke trækkes fra på selvangivelsen, så reelt svarer rentesatserne til, at man betaler 9,25 procent og 12,23 procent på restskatten.
For en almindelig skatteyder er der derfor reelt kun én ting at gøre:
- Find ud af, om din skat er rigtig, inden slutningen af 2013. Har du fået mere i løn, bonus eller personalegoder. Eller har dine fradrag i virkeligheden ikke været så store, siger John Cederskjold Kierans fra PwC og understreger:
- Hvis dine skattebetalinger i løbet af året har været for lave, kan du indbetale forskellen inden nytår. Så undgår du at bidrage til at fylde statskassen op med ærgerlige renter.
Venstres skatteordfører, Torsten Schack Pedersen, vil kalde skatteminister Holger K. Nielsen (SF) i samråd om sagen.
- Det er helt urimeligt, at danskerne pludselig får en rentestigning på deres restskat. Især når skatteministeren tidligere har oplyst, at den nye model ikke vil få nogen større betydning, og renten ellers er helt i bund, siger Torsten Schack Pedersen.
