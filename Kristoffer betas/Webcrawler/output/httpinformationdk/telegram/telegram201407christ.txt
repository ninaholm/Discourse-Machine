Christel Schaldemose skal tælle Juncker-stemmer
Et af de danske medlemmer af EU-Parlamentet skal tælle parlamentarikernes stemmer for eller imod Juncker.


 Tirsdag eftermiddag skal EU-Parlamentet stemme ja eller nej til, om Jean-Claude Juncker skal være den nye formand for EU-Kommissionen.
Ud af de 10 personer, der skal til for at tælle stemmerne op, efter medlemmerne har været forbi valgurnerne, er Christel Schaldemose tilfældigvis en af dem. Hun er medlem af parlamentet for Socialdemokraterne.
 13 af parlamentets 751 medlemmer er danske.
Tællerne bliver valgt ved, at EU-Parlamentets formand, Martin Schulz, rækker hånden ned i en boks, hvor små hvide strimler med alle parlamentsmedlemmernes navne er på, og hiver 10 styks op én efter én.
Et dansk medlem var - igen rent tilfældigt - også blandt tællerne, da EU-Parlamentet 1. juli stemte om, hvem der skulle være den nye formand for EU-Parlamentet.
Dengang var det det spritnye medlem Morten Helveg Petersen, der fik æren af at tælle, hvem af de fire kandidater til posten, der fik flest stemmer. Som bekendt blev det tyske Martin Schulz.
Tirsdag eftermiddag bliver det afgjort, om Juncker får den næste toppost - nemlig den øverste stol i kommissionen. Han er allerede blevet godkendt af EU's stats- og regeringschefer. Men der skal altså være flertal for ham i EU-Parlamentet også.
Afstemningen foregår i Strasbourg, hvor parlamentet mødes for anden gang i juli.
