Norge nedjusterer og venter nu 60.000 asylansøgere i år
Tidligere har de norske myndigheder regnet med omkring 100.000 asylansøgere i år, men nu ventes en del færre.


 31.145 personer søgte asyl i Norge i fjor, oplyser de norske myndigheder.
- Det er næsten 20.000 flere end året før, siger direktør Frode Forfang i det norske udlændingedirektorat, UDI.
I år venter UDI, at der vil komme mellem 50.000 og 60.000 asylansøgere.
- Over halvdelen af asylansøgerne sidste år kom i oktober og november, siger Forfang.
De fleste asylansøgere i 2015 kom fra Syrien. Antallet af syrere var 10.536.
Derefter fulgte personer fra Afghanistan (6987), Irak (2991), Eritrea (2947) og Iran (1342). Fra andre lande kom der 6342 asylansøgere.
Tidligere har UDI anslået, at der ville komme helt op til 100.000 asylansøgere til Norge i 2016. Det tal er nu blevet nedjusteret, og UDI venter et antal på mellem 10.000 og op til 50.000-60.000.
Frode Forfang understreger, at beregningerne er behæftet med stor usikkerhed.
For tiden venter omkring 24.000 personer på at få behandlet deres asylansøgning i Norge.
- Det er et meget stort antal. Vores kapacitet er slet ikke i nærheden af det nødvendige, siger direktøren.
Den norske regering har foreslået 40 stramninger af asylpolitikken, og indvandringsminister Sylvi Listhaug siger, at landet "vil få en asylpolitik, som er en af de strengeste i Europa."
Sylvi Listhaug, der er fra Fremskrittspartiet, siger, at regeringen blandt andet foreslår, at alle asylansøgere, der kommer fra et andet nordisk land, skal kunne afvises ved grænsen.
Et andet forslag vil skærpe reglerne for familiesammenføring. Det vil for den enkelte flygtning kræve mindst fire års arbejde eller uddannelse i Norge.
Ansøgning om familiesammenføring skal kunne afslås, hvis en udlænding ikke har permanent opholdstilladelse i Norge.
