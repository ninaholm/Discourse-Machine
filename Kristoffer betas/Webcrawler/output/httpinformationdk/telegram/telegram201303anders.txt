Anders Bondo: Jeg er fri til forhandling i påsken
Lærernes hovedforhandler er villig til at forhandle i påsken for at undgå en lockout. KL kræver reel åbning.


 Meget tyder på, at der ikke bliver skolegang for landets 600.000 folkeskoleelever, når påskeferien slutter.
Forhandlingerne mellem Kommunernes Landsforening (KL) og lærerne brød sammen sent fredag aften, men lærernes hovedforhandler, Anders Bondo Christensen, håber til det sidste, at en lockout kan forhindres. Også selvom det går ud over hans påskeferie.
- Jeg skal ikke noget i påsken, så jeg er parat til forhandling. Og det er jo for at undgå den her konflikt, som vi ikke ser nogen mening i, siger Anders Bondo Christensen.
Han håber på, at lockouten kan undgås, når KL ser nærmere på det seneste udspil fra lærerne.
- Det er mit håb, at vores nye udspil kan være med til at skubbe forhandlingerne i gang. Det er jo kommunerne, der har et ansvar for, at eleverne får undervisning. Og jeg håber, at KL kan se, at vi rent faktisk er gået helt ind på deres bane, siger han.
Udspillet betyder ifølge Anders Bondo Christensen, at lærerne accepterer lederstyringen, som KL ønsker, selvom det ikke virker "fornuftigt". Det vigtigste er nu at "finde en løsning, som begge parter kan leve med".
Han oplyser derudover, at forligsmand Mette Christensens dør også står åben, hvis KL er parat.
- Hvis vi kommer og siger, at vi gerne vil have hjælp til det videre forløb, så er forligsmanden til rådighed og har i øvrigt også sagt, at hun ikke skal noget i påsken, så der er ingen hindringer heller i den forbindelse, siger han.
Men fra KL's side tror man ikke på, at der bliver forhandlinger hen over påsken.
- Hvis der opstår en åbning er vi klar til forhandling. Men det forudsætter en reel åbning og ikke bare er et af de her spin-forslag fra Danmarks Lærerforening, som vi har set så mange af allerede, siger Michael Ziegler, topforhandler for KL.
Han afviser fuldstændig, at lærerne har bevæget sig ind på KL's banehalvdel.
- De er ikke i nærheden af vores banehalvdel. Overhovedet ikke. Forslaget, som de har lagt frem, hvor de hævder at være inde på vores banehalvdel, dikterer stadig, hvad arbejdstiden skal bruges til, og det er jo det, vi ikke vil, siger Michael Ziegler.
Han forventer derfor, at skolelærerne stadig kan regne med at vågne op til lockout efter påskeferien.
