Ny formand har tidligere arbejdet sammen med Dong
Ny Dong-formand Thomas Thune Andersen glæder sig til at blive en del af "det store Dong Energy team" til juli.


 Den kommende formand for Dong Energy, Thomas Thune Andersen, ser det som "et privilegium" at sætte sig i spidsen for den danske energigigant.
Sådan lyder det fra den kommende formand, som tiltræder til juli.
- Det er et privilegium, når man får en opgave med at arbejde med et spændende hold og en spændende virksomhed. Og hvis vi kan skabe værdi for samfundet - så er det et privilegium at være med til det, siger Thomas Thune Andersen til Ritzau.
59-årige Thomas Thune Andersen forlod i 2009 sin position som topchef for Maersk Oil efter 32 år hos A.P. Møller - Mærsk.
Siden sin afsked med den danske rederigigant har Thomas Thune Andersen siddet i en række forskellige bestyrelser i udlandet, hvor han i øjeblikket blandt andet sidder i bestyrelsen hos det britiske energiselskab Scottish and Southern Energy (SSE).
- Dong Energy er en virksomhed, som jeg er heldig at kende og har kendt over en årrække både i A.P. Møller-regi, hvor vi var partnere og havde forskellig arbejde sammen.
- Og så i de sidste fire-fem år, hvor jeg har arbejdet i internationale bestyrelser, hvor Dong har været en direkte eller en indirekte del i nogle af de samarbejdspartnere, man har haft, siger Thomas Thune Andersen.
Han har forberedt sig på, at der kan komme ballade og uro i det delvist statsejede energiselskab, hvor der er mange interesser og mange følelser på spil.
- Alle virksomheder har jo deres egne karaktertræk og forskellige aktionærbaser.
- En stor virksomhed som Dong Energy er en vigtig faktor i det danske samfund, og det kræver, at der er opmærksomhed om det, og det har jeg da så sandelig gjort mig tanker om, siger den kommende Dong-formand.
Thomas Thune Andersen afløser den nuværende bestyrelsesformand Fritz Schur på posten.
I første omgang bliver det dog en anden mand, der skal bestride formandskabet i Dong Energy.
Bestyrelsesmedlem Benny D. Loft vælges onsdag som midlertidig formand på den ordinære generalforsamling, og han skal sidde indtil juli, hvor Thomas Thune Andersen tager over.
Thomas Thune Andersen skal nemlig først udtræde som bestyrelsesmedlem af energiselskabet Scottish & Southern Energy (SSE), før han kan indtage førersædet i Dongs bestyrelseslokale. Det sker på en generalforsamling 17. juli.
