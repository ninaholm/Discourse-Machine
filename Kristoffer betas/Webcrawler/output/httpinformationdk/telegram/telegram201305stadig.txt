Stadigt flere udlændinge trods faldende beskæftigelse
Selv om beskæftigelsen er faldet, er der det seneste år ansat 4000 flere fuldtidsbeskæftigede udlændinge.


 På bare et år er antallet af fuldtidsansatte udlændinge i Danmark steget med 4000 personer. Det skriver Dansk Arbejdsgiverforenings nyhedsbrev, Agenda.
 I årets første kvartal var der 109.000 fuldtidsbeskæftigede udlændinge i landet, viser tal fra Danmarks Statistik og jobindsats.dk, som Dansk Arbejdsgiverforening har analyseret.
Samtidig udgør udlændingene en stadig større andel af de fuldtidsansatte.
Fra at udgøre 4,4 procent af alle lønmodtagere, målt i fuldtid, i første kvartal 2008 udgjorde udenlandske lønmodtagere i første kvartal 2013 5,2 procent. Dermed er hver 20. lønmodtager i dag fra udlandet.
I fuldtidsbeskæftigede svarer det til en stigning på 9000 udenlandske lønmodtagere fra 2008 til 2013. Hertil kommer udenlandske lønmodtagere, som er ansat af udenlandske virksomheder, der udøver tjenesteydelser i Danmark.
Stigningen er sket i en periode, hvor den samlede beskæftigelse er faldet med over 150.000 fuldtidsstillinger, skriver Agenda.
Hver femte kommer fra enten Sverige eller Tyskland. Blandt svenskere er knap 70 procent pendlere, mens det kun er godt 40 procent blandt tyskere.
 Siden 2008 har der dog været et lille fald i antallet af tyske lønmodtagere, mens antallet af svenske lønmodtagere har været nogenlunde stabilt.
Polske lønmodtagere udgør en lige så stor gruppe som henholdsvis svenskere og tyskere - svarende til godt 13.000 fuldtidsansatte.
Polske lønmodtagere er således også langt den største gruppe fra de nye EU-lande. Litauere og rumænere er de to næststørste grupper, og der kommer stadig flere fra de nye EU-lande.
Udlændingene finder arbejde i alle brancher. Størstedelen er imidlertid beskæftiget inden for industri, rengøring, social- og sundhedsvæsnet og handel.
Som andel af den samlede beskæftigelse dominerer udenlandske lønmodtagere inden for landbrugssektoren, hvor en ud af fire er udlænding. Også inden for service udgør udlændinge en relativ stor andel.
Inden for de fleste øvrige brancher er andelen af udlændinge mindre end de 5,2 procent, som er udlændingenes andel af den samlede beskæftigelse.
