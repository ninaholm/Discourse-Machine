Stille belgier fortsætter som EU-præsident
Herman Van Rompuy er torsdag aften på EU-topmøde i Bruxelles blevet genvalgt som EU's præsident.


 Herman Van Rompuy fortsætter som EU's præsident. De 27 stats- og regeringschefer har på et EU-topmøde i Bruxelles valgt belgieren til endnu en 30 måneder lang embedsperiode i spidsen for unionen.
Genudnævnelsen af den 64-årige tidligere belgiske regeringschef, hvis første embedsperiode udløber 31. maj, skete enstemmigt, da der som ventet ikke var nogen modkandidater.
 Som EU-præsident er det ham, der leder topmøderne, men torsdag aften måtte han et kort øjeblik overlade roret til den danske EU-formand, statsminister Helle Thorning-Schmidt (S), som forestod valghandlingen.
- Herman, du er en beskeden mand, men dit enorme arbejde for Europa er ikke beskedent, siger Helle Thorning-Schmidt ifølge det danske EU-formandskabs Twitter-konto.
Og den genudnævnte kristelige demokrat takker selv på det sociale medie for tilliden:
- Jeg er meget beæret over, at alle medlemmer af Det Europæiske Råd har besluttet at bede mig fortsætte som EU-præsident med et nyt mandat.
- Det er et privilegium at tjene Europa på så afgørende et tidspunkt: Det er også et stort ansvar, skriver han i endnu en Twitter-besked.
Van Rompuy har som den første præsident stået i spidsen for EU siden december 2009.
Dengang var udnævnelsen af den stille, noget blege katolik en diplomatisk overraskelse af de større. Men siden har han høstet stor anerkendelse blandt EU-lederne for sin diskrete, men effektive måde at styre EU under gældskrisen.
Belønningen kom torsdag aften, hvor den uddannede økonom fik endnu en fjer i hatten: EU's stats- og regeringschefer udpegede ham nemlig også til ny formand for eurozonen.
Det vil sige, at han til sommer ikke kun styrer de fire årlige EU-topmøder, men også er mødeleder, når de 17 eurolande mindst to gange årligt holder topmøder, sådan som det er nedfældet i den nye finanspagt.
