Udkast til klimaaftale lægger låg på temperaturstigning
- Nu er det sandhedens øjeblik på klimatopmødet i Paris, siger mødets formand, Laurent Fabius.


 Det udkast til en ny klimaaftale, som Frankrig lørdag er på vej til at fremlægge på topmødet i Paris, vil kunne opfylde målet om at begrænse klodens temperaturstigning til pænt under to grader.
Samtidig vil den klimaaftale, som de franske topmødeværter håber at indgå med 195 lande senere lørdag, stræbe efter at begrænse stigningen til 1,5 grader, siger topmødets formand, den franske udenrigsminister, Laurent Fabius.
- Nu er det sandhedens øjeblik, siger Laurent Fabius.
Han siger, at den kompromistekst, som Frankrig har udarbejdet efter maratonforhandlinger i Paris, er den bedst opnåelige klimaaftale for kloden.
- Vi er tæt på den endelige aftale, siger han lørdag, hvor han er gået på podiet i plenarsalen sammen med Frankrigs præsident, François Hollande, og FN's generalsekretær, Ban Ki-moon, under klapsalver fra forhandlere fra hele verden.
Med en stemme, der næsten dirrer af bevægelse, siger Laurent Fabius, at "verden holder vejret og regner med os".
- Vores historiske ansvar er enormt, siger topmødets formand og advarer om, at det vil blive utrolig svært at genopbygge tilliden i forhandlingerne, hvis en ny klimaaftale glipper så tæt på målstregen.
Også Ban Ki-moon presser på for at få verdens lande til at vedtage klimaaftalen i Paris.
- Nu kan vi se målet. Lad os gøre arbejdet færdigt. Verden holder øje med os. Millioner af mennesker er afhængige af jeres klogskab, siger FN's generalsekretær i en indtrængende appel til klimaforhandlerne fra hele verden.
Også François Hollande presser på for at få vedtaget aftalen, som han kalder "en historisk klimapagt".
Verdens klimaforhandlere får udleveret det franske bud på en ny klimaaftale lørdag klokken 13.30.
De franske værter forventer derefter at indkalde til nyt plenarmøde klokken 15.45, hvor den endelige tekst skal diskuteres og efter planen vedtages.
