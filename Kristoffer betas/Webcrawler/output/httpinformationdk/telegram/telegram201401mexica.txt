Mexicansk fange henrettet i Texas efter diplomatisk drama
Myndighederne i Mexico forsøgte til det sidste at få stoppet henrettelsen af politi-drabsmand.


 Den amerikanske delstat Texas har tidligt torsdag morgen dansk tid henrettet en mexicansk fange, der for 20 år siden slog en politimand ihjel.
46-årige Edgar Tamayo blev henrettet med en dødelig indsprøjtning i et statsfængsel i Huntsville, Texas.
Mexicos myndigheder havde ellers forsøgt at blokere for henrettelsen og argumenteret for, at det ville være et brud på international lovgivning. Men den amerikanske højesteret afviste anmodningen om at stoppe indsprøjtningen.
Edgar Tamayo skød en ung politimand fra Houston den 31. januar 1994. Betjenten blev slået ihjel, da han ville anholde Tamayo og en anden gerningsmand for et røveri.
 Han blev lagt i håndjern samme dag, men anholdelsen udløste store protester, da han ikke blev tilbudt konsulær-bistand. Det strider mod international lovgivning, skriver nyhedsbureauet AFP.
Ifølge Tamayos advokater talte mexicaneren meget lidt engelsk, da han blev anholdt, og han er mentalt handicappet, skriver AFP.
Siden 2008 har Texas henrettet yderligere to drabsdømte mexicanere, hvilket også har udløst diplomatisk postyr, skriver CNN. Højesteret har i begge tilfælde afvist at udskyde henrettelserne.
Både under den tidligere præsident George W. Bush og den nuværende præsident, Barack Obama, er myndighederne i Texas blevet opfordret til at genoptage Edgar Tamayos sag.
Man frygter, at sagen kan få konsekvenser for amerikanere, der bliver anholdt i udlandet, skriver CNN.
Tamayo var en af de i alt 40 mexicanere, som venter på at blive henrettet i amerikanske fængsler.
