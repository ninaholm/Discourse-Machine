6000 soldater dræbt i slutfase i Sri Lanka



 Sri Lanka har for første gang offentliggjort tallene for de mange dræbte og sårede i den sidste fase af den 25 år lange krig i østaten.
 Regeringstalsmænd siger, at over 6000 soldater er blevet dræbt, og at næsten 30.000 er blevet såret siden et slag i juli 2006, som militæret har sat som starten på Eelam Krig IV, den sidste fase af krigen mod separatistbevægelsen De Tamilske Tigre (LTTE).
 - Siden slaget har 6261 soldater måttet give deres liv for moderlandets enhed, og 29.551 er blevet såret, siger forsvarsminister Gotabaya Rajapaksa til statsligt tv i dag. 
 Under Eelam Krig IV er 24.000 LTTE-medlemmer blevet dræbt af militæret, siger talsmænd.
 Sri Lanka erklærede total sejr over LTTE i mandags, efter at LTTE's ledere og de resterende LTTE-medlemmer var blevet dræbt i et sidste slag i den nordøstlige del af landet.
 Næsten 300.000 civile tamiler, som fulgtes med eller blev tvunget til at følge med LTTE, da militæret uophørligt rykkede tættere og tættere på, opholder sig nu i overfyldte lejre.
 FN's generalsekretær, Ban Ki-moon, vil under et besøg i Sri Lanka i dag lægge pres på regeringen for at få skabt de bedst mulige arbejdsbetingelser for nødhjælpsorganisationerne.
 FN sagde i denne uge, at konflikten har kostet mellem 80.000 og 100.000 menneskeliv siden 1983. 
