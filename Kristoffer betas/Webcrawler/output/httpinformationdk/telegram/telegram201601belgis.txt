Belgisk politi har anholdt terrormistænkt
En belgisk statsborger med mulig forbindelse til angrebene i Paris 13. november er blevet anholdt i Molenbeek.


 To mænd blev torsdag tilbageholdt i den urohærgede bydel Molenbeek i Bruxelles, fordi politiet mener, at de har forbindelse til angrebene i Paris, oplyser den belgiske statsanklagemyndighed.
Den ene af de to tilbageholdte vil blive afhørt i en retssal fredag, mens den anden blev sat på fri fod efter afhøringer torsdag, skriver det belgiske nyhedsbureau Belga.
De to mænd blev anholdt i forbindelse med politirazziaer, men der er hverken fundet våben eller sprængstoffer på deres bopæle i den forarmede bydel, hvor et større antal jihadister har boet i de seneste årtier.
Frankrigs præsident, François Hollande, har sagt, at Paris-angrebene blev planlagt i Syrien, men at de blev forberedt og organiseret i Belgien. Belgisk politi har fundet frem til tre "sikre huse", som islamister boede i, da de planlagde massakren i Paris.
En belgisk statsborger med "direkte forbindelse" til de gerningsmænd, der udførte angrebene i Paris 13. november, blev anholdt i Marokko mandag. I en erklæring oplyser ministeriet i Marokko, at belgieren, som har marokkansk baggrund, har kæmpet for al-Nusra-fronten i Syrien, før han tilsluttede sig Islamisk Stat (IS).
Samtidig oplyses det, at manden i sin tid rejste til Syrien med en af de selvmordsbombere, der sprængte sig selv i luften tæt på Frankrigs nationale stadion, Stade de France, i Paris 13. november.
Den militante bevægelse Islamisk Stat har taget skylden for angrebene i Paris, hvor der blev slået 130 mennesker ihjel og såret omkring 200.
Den 26-årige franskmand Salah Abdeslam mistænkes for at have spillet en nøglerolle i angrebene, der slog 130 mennesker ihjel. Salah Abdeslam skal have kørt selvmordsbomberne til Stade de France.
