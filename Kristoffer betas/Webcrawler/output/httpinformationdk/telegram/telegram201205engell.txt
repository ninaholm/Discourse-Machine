Engell: Næppe bredt skatteforlig i sigte
Venstre vil ikke lave en skattereform med regeringen, som derfor må ty til Enhedslisten, mener Hans Engell.


 Statsminister Helle Thorning-Schmidt (S) kan formentlig kigge i vejviseren efter at lave en stor skattereform med sin forgænger, Venstres formand Lars Løkke Rasmussen.
Det vurderer politisk kommentator Hans Engell, nu da Løkke i en video på Venstres hjemmeside lover at bruge offentlige besparelser til skattelettelser på 13 milliarder kroner, som skal gå til mindre topskat, højere beskæftigelsesfradrag og en erhvervspakke.
- Spørgsmålet er, om det overhovedet har nogen gang på jorden. Jeg bedømmer muligheden for en bred skattereform mellem regeringen og Venstre som meget, meget lille, siger Hans Engell.
Regeringen vil ifølge flere medier fra 2015 sænke rentefradraget. Det falder i forvejen fra 33 til 25 procent indtil 2019 i VK-regeringens skattereform.
Da Lars Løkke afviser at lave stramninger på boligområdet, er regeringen henvist til støttepartiet Enhedslisten, mener Hans Engell.
- Folk har slet ikke endnu mærket beskæringen af rentefradragsretten, så Venstre vil være meget tilbageholdende. Venstre går efter et regeringsskifte ved at lægge kant til regeringen, siger den tidligere konservative minister.
- Medmindre regeringen afbryder samtalerne og går i gang med Enhedslisten, vil vi se forhandlinger, som fortsætter efter sommerferien. Jeg kan ikke se de tre regeringspartier og Venstre lave en skattereform, lyder vurderingen.
Regeringen risikerer, at skat bliver et centralt tema i valgkampen med angreb fra de borgerlige partier, hvis der ikke står et bredt politisk flertal bag en skattereform, påpeger Hans Engell.
- Hvis regeringen laver en skatteaftale med Enhedslisten, kommer skattepolitikken til at fylde meget. Alle mennesker har et forhold til skat. Vi har før set, at boligområdet kunne bære et parti ind i Folketinget og koste rigtig mange stemmer, siger han.
