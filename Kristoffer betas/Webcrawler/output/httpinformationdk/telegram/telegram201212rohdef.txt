Rohde frygter japanske tilstande i danske banker
Nationalbankens kommende direktør gør op med Danmarks måde at løse bankernes problemer på.


 Den danske finansverdens førstemand, kommende nationalbankdirektør Lars Rohde, havde foretrukket en "amerikansk" løsning på de danske bankers problemer under finanskrisen.
Det kunne have mindsket risikoen for, at Danmark får tilstande som i Japan, hvor bankerne stort set ikke låner penge ud.
Desuden kunne staten have undgået nogle af de risici, den tog, da banksektoren var ved knække sammen under finanskrisen, siger den nuværende topchef for ATP til Berlingske.
Lars Rohde, der til februar afløser Nils Bernstein i direktionen for Danmarks Nationalbank, tør ikke udelukke faren for, at de danske banker i de næste mange år vil være uvillige til at låne penge ud til privatpersoner og virksomheder.
Risikoen for en handlingslammet banksektor kunne være undgået, hvis politikerne havde angrebet finanskrisen på samme måde som USA.
- De amerikanske banker blev tvunget til at nedskrive deres dårlige lån. Derved kom de langt hurtigere til at stå med rene balancer, mens man mange steder i Europa stadig har arven fra dårlige lån, fordi man ikke skrev dem ned, siger Lars Rohde til Berlingske.
Selv om en bank kan tåle store tab, hvis den af myndighederne får lov til at fortsætte, så er der alvorlige bivirkninger ved den måde at redde et pengeinstitut på, mener han.
- Det har så den ubehagelige sideeffekt, som man har set i Japan i 20 år, at man får såkaldt levende døde banker, hvor kreditgivningen går i stå, siger Lars Rohde.
Den amerikanske løsningsmodel på bankkrisen ville også have været en fordel for den danske stat, der trådte til som redningsmand ved at stille garantier for bankernes udlån.
- Det var en helt ekstraordinær og meget risikofyldt aktion. Bankpakke 1 betød en garanti på i runde tal to gange BNP. Var det gået galt, var det gået meget galt, for så havde man gjort bankernes problemer til statens problemer, siger Lars Rohde.
