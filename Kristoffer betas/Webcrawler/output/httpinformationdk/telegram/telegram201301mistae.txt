Mistænkte for massevoldtægt i Indien skal for retten
Fem mistænkte for en meget omtalt massevoldtægt i Indien fremstilles torsdag for en dommer i New Delhi.


 Fem mænd, der anklages for at have massevoldtaget en 23-årig kvinde på en bus i den indiske hovedstad, New Delhi, bliver torsdag fremstillet for en dommer.
Her vil politiet rejse tiltale mod mændene for voldtægt, bortførelse og drab, efter at den unge medicinstuderende i weekenden døde af de voldsomme kvæstelser, som hun pådrog sig under det grusomme overgreb, der har rystet Inden.
Den indiske indenrigsminister, Sushilkumar Shinde, siger, at mændene, som alle kommer fra hovedstadens slumkvarterer, risikerer dødsstraf, hvis de findes skyldige i anklagerne.
Anklageskriftet er mere end 1000 sider langt og indeholder en lang række gruopvækkende detaljer, der beskriver mishandlingen af den 23-årige kvinde og hendes kæreste.
Det unge par havde 16. december været i biografen og ville tage bussen hjem. Men da de steg om bord blev de overfaldet af en gruppe mænd, som voldtog kvinden på skift, inden de bankede hende og kæresten med et jernrør og smed dem af bussen, mens den stadig kørte.
Kvinden nåede at afgive et fuldt vidneudsagn inden sin død, og også kærestens beretning ventes at veje tungt i sagen mod de formodede gerningsmænd.
En sjette gerningsmand er formentlig mindreårig, og politiet afventer resultatet af en knogleprøve, der skal fastslå mandens præcise alder.
Retssagen mod de mistænkte vil blive gennemført som en hastesag, hvilket er usædvanligt i Indiens normalt langsommelige retssystem.
Advokater ved byretten i New Delhi har nægtet at forsvare de mistænkte, og derfor har regeringen været nødt til at udpege advokater til de seks mænd.
Den indiske højesteretspræsident, Altamas Kabir, advarer om, at den offentlige vrede, som massevoldtægten har udløst, ikke må spænde ben for en retfærdig rettergang.
- Vi må ikke lade os rive med. En hurtig retssag må ikke ske på bekostning af en retfærdig rettergang, siger Kabir.
Siden voldtægten 16. december har der været daglige protester i flere indiske byer med krav om, at regeringen gør mere for at bekæmpe de mange seksuelle overgreb mod kvinder i landet.
