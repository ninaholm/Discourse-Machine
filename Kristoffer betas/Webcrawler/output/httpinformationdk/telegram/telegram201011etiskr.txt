Etisk Råd giver medicinkort hård medfart
Det er betænkeligt, at sundhedsvæsnets har let adgang til oplysninger i nyt medicinregister, mener Etisk Råd


 Et flertal i Etisk Råd rejser en hård kritik af det såkaldte Fælles Medicinkort, som er en sammensmeltning af forskellige registre af patienters medicinforbrug.
Det skal indeholde oplysninger to år tilbage, og meningen er, at en meget stor del af landets sundhedspersonale - herunder sygeplejersker og tandlæger - skal have adgang til registret, når det efter planen tages i brug i løbet af 2011.
Men før ordningen overhovedet er taget i brug, er Etisk Råd på banen med en kritik. Det skriver Dagens Medicin.
"Medlemmerne finder det betænkeligt, hvis sundhedsvæsnets eget behov får let adgang til informationer og et mere generelt ønske om effektivitet i sundhedsvæsnet prioriteres på bekostning af patientens ret til selvbestemmelse og privathed, uden at det faktisk undersøges, om de indførte registreringer har den ønskede effekt", står der i en 90 sider lang rapport, som rådet har lavet om Det Fælles Medicinkort.
Denne holdning deler 12 af rådets 17 medlemmer, skriver Dagens Medicin. Etisk Råd tæller fire læger.
Rådet anerkender dog, at det er svært at udpege den perfekte måde at indrette Det Fælles Medicinkort.
