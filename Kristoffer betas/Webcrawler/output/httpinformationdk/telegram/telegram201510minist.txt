Minister: Finansiering står centralt i dagpengeslag
Beskæftigelsesminister vil samle bredt forlig og afviser ikke flere midler til dagpengesystemet.


 Beskæftigelsesminister Jørn Neergaard Larsen (V) er meget begejstret for det arbejde, Dagpengekommissionen har udført. Han mener, at arbejdet danner et godt grundlag for de politiske forhandlinger.
 Ministeren vil dog ikke på forhånd lægge sig fast på, hvilke enkeltelementer af anbefalingerne, der skal gennemføres, og hvilke, der ikke skal. Det afgørende er at sikre et bredt politisk forlig, fastslår Jørn Neergaard Larsen.
- Der har været rigtig mange diskussioner om dagpenge de seneste år. Nu gælder det om, at få standset de diskussioner og få et bredt og stærkt fundament for et dagpengesystem, der forhåbentlig kan holde en længere årrække, siger han.
Dagpengekommissionen med professor Nina Smith i spidsen foreslår en model, hvor ledige opnår retten til at forlænge dagpengeperioden fra to til maksimalt tre år, hvis de arbejder undervejs.
Samtidig foreslår kommissionen, at ledige, der under dagpengeperioden tager job til en lavere løn end deres oprindelige, ikke skal have nedjusteret deres dagpengesats.
For at skaffe penge til det indføres to dage uden dagpenge hvert kvartal, såkaldte karensdage. Man slipper for karensdage, hvis man arbejder mindst en uge om måneden i den foregående periode.
Fagbevægelsen, der har været med i kommissionen, er dog kritisk over for karensdagene og mener, at dagpengesystemet i stedet bør tilføres flere midler.
Det vil Jørn Neergaard Larsen hverken sige ja eller nej til på nuværende tidspunkt. Han frygter, at det vil skade beskæftigelsen, hvis man tilfører systemet flere penge.
- Der er en regning, der skal betales. Men det bliver alt sammen noget, som nu er op til de politiske forhandlinger, da kommissionens medlemmer jo ikke har valgt at tage et fælles ansvar for finansiering, siger han med henvisning til fagbevægelsens holdning.
- Det her bliver et centralt element af de politiske forhandlinger, og der vil være et nødvendigt og respektfuldt politisk fokus på de prioriteringer, som de forskellige politiske partier har.
- Jeg vil have fokus på påvirkningen af vores strukturelle beskæftigelse i Danmark. Hvad det så konkret vil betyde, når man skal betale den regning, der skal betales, må vi se på under de politiske forhandlinger.
