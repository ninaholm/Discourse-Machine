Iran: Vi har skudt israelsk drone ned
En israelsk spiondrone blev skudt ned, da den var på vej mod atomanlæg, siger iranske medier.


 Irans Revolutionsgarde har skudt en israelsk drone ned, da den var ved at komme ind over det iranske atomanlæg Natanz, skriver det statslige nyhedsbureau Isna, der henviser til oplysninger fra Revolutionsgarden.
Isna skriver, at Revolutionsgarden skød dronen ned med et jord til luft missil, da den var på vej ind over det "forbudte atomare område ved Natanz."
- Denne handling understreger en ny form for eventyrpolitik hos det zionistiske regime, hedder det i en af de iranske udmeldinger.
Natanz er det vigtigste område for Irans berigelse af uran. Der er over 16.000 centrifuger på anlægget, mens der er 3000 yderligere på Fordo anlægget, der ligger under et bjerg og er vanskelig at ødelægge.
Israel har ofte truet med at bombe Irans atomare installationer.
Irans atomprogram er stærkt omstridt, da Vesten frygter, at landet arbejder på at udvikle atomvåben. Iran til nye atomforhandlinger
Sammen med seks af verdens stormagter og EU er Iran blevet enig om rammerne til at lave en langvarig aftale om præstestyrets omstridte atomprogram.
Det er sket i den såkaldte P5+1 gruppe, der tæller USA, Storbritannien, Frankrig, Rusland, Kina og Tyskland samt EU.
Styret i Teheran har hele tiden fastholdt, at landet ikke har intentioner om at udvikle atomvåben, men udelukkende arbejder med atomkraft til fredelige formål.
