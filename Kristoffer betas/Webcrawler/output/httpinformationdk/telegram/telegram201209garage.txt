Garagebarn: Kommunen frikender sig selv
Helsingørs kommunaldirektør føler sig sikker på, at kommunen handlede korrekt i opsigtvækkende vanrøgtsag.


 Kommunen var nødt til at handle som den gjorde i sagen om det såkaldte garagebarn i Helsingør.
Det vil fremgå, når Helsingør Kommunes redegørelse om sagen fra Skovgaardsvej vil blive offentligt tilgængelig, erfarer Helsingør Dagblad.
Hidtil har kommunen da også sagt, at man ikke kunne have handlet anderledes, end den gjorde i den sagen, hvor et forældrepar nu er sigtet for vanrøgt efter fundet af et barn på cirka fire år, som er vokset op under uacceptable forhold.
Barnet blev fundet ved et tilfælde under en politiransagning i anden anledning i en villa på Skovgaardsvej i Helsingør i starten af august.
Kommunaldirektør Bjarne Pedersen siger, at han er blevet mere sikker i sin sag under forløbet med redegørelsen:
- Nu, hvor vi liner det hele op med sådan en redegørelse og forsøger at være meget kritiske over for os selv, hvis vi ser noget, hvor vi måske har gjort noget forkert, føler jeg mig endnu mere overbevist om, at vi var nødt til at handle, som vi gjorde.
- Ellers skulle vi have gjort noget ulovligt og være brudt ind derude, siger Bjarne Pedersen til Helsingør Dagblad.
Han og Helsingør-borgmester Johannes Hecht-Nielsen (V) skal diskutere med socialminister Karen Hækkerup (S) ved et møde på tirsdag.
Barnets forældre fik i 2005 og 2006 tvangsfjernet seks børn, fordi børnene blev holdt isoleret fra omverdenen og ikke fik den nødvendige omsorg.
Ikke hele kommunens redegørelse blive offentliggjort. Dele af den vil være fritaget for reglen om aktindsigt, fordi den berører personlige forhold i familien.
