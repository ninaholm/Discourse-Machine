Alliance tager by fra Boko Haram i Nigeria
Mindst 200 Boko Haram-krigere er dræbt under offensiv, som støttes af en koalition af afrikanske lande.


 Soldater fra Tchad og Niger har generobret den nigerianske by Damasak fra den ekstremistiske gruppe Boko Haram, oplyser sikkerhedskilder i Tchad.
Mindst 200 Boko Haram-krigere er dræbt under offensiven, som støttes af en koalition af afrikanske lande, som i de seneste uger har slået tilbage mod islamisterne. Offensiven blev indledt søndag.
Koalitionen består af Nigeria, Cameroun, Niger og Tchad.
Det skal være første gang, at styrker fra Niger er gået til angreb på den nigerianske side af grænsen. Ifølge øjenvidner blev mindst 200 militærkøretøjer observeret på vej over grænsen og ind i Nigeria.
Siden 2009 er flere end 13.000 mennesker blevet dræbt og en million sendt på flugt på grund af Boko Harams væbnede kamp for at etablere en islamisk stat i det nordøstlige Nigeria.
Boko Haram har haft kontrol over Damasak, der ligger nær grænsen til Niger, siden november i fjor. Gruppen kontrollerer i dag et område på størrelse med Belgien.
Boko Haram har et erklæret mål om at grundlægge en islamisk stat det nordlige Nigeria og i områder i nabolandene Niger, Tchad og Cameroun.
I april 2014 vakte det opsigt og rædsel, da Boko Haram bortførte flere hundrede piger fra landsbyer.
Lørdag meldte Boko Haram, at den har svoret troskab til jihadisterne i Islamisk Stat (IS).
I Islamisk Stats kalifat har islamiske krigere indført meget hårdere sunnimuslimske regler. Kristne og muslimer, der ikke vil følge IS, er blevet massakreret.
Udenlandske gidsler har fået skåret halsen over, og en tilfangetagen jordansk pilot er blevet brændt levende i et bur.
