Alle 98 borgmestre er på plads
Med afsluttede forhandlinger i Hvidovre er alle borgmesterposter fordelt i de 98 kommuner.


 Alle 98 borgmesterposter er nu faldet på plads. Venstre fik flest borgmesterposter med 46 i alt mod Socialdemokraternes 35 borgmestre.
Det står klart, efter at den sidste borgmesterpost blev forhandlet på plads sent onsdag aften i Hvidovre, hvor socialdemokraten Helle Moesgaard Adelborg ifølge TV2 News fortsætter som borgmester.
Socialdemokraterne har siddet på magten i Hvidovre i 90 år, og partiet fik et godt valg med otte ud af de 21 pladser i den kommende kommunalbestyrelse.
SF fik derimod et katastrofalt valg - som tilfældet også var på landsplan - og mister tre af sine fire mandater.
Helle Moesgaard Adelborg afløste i december 2012 den sygemeldte og nu afdøde Milton Graff Pedersen.
Hvidovre er en af i alt 13 kommuner med en kvindelig borgmester. I Thisted, Hedensted, Lejre, Roskilde, Bornholm og Gladsaxe fortsætter de kvindelige borgmestre også en periode mere.
Desuden har en ny kvindelig borgmester sat sig i spidsen for byråd i Frederikshavn, Greve, Lolland, Helsingør, Hillerød og Lyngby-Taarbæk.
De Konservative er med 13 borgmestre landets tredjestørste parti på kommunalt plan. De Radikale og SF hver løb med en enkelt borgmesterpost. To borgmestre tilhører en lokal liste.
Socialdemokraterne endte med at få flest stemmer ved kommunalvalget - selv om en exitpoll offentliggjort af DR fem timer før valglokalerne lukkede tirsdag tydede på en voldsom tilbagegang.
Ifølge den første af de valgprognoser, som DR siden har beklaget kvaliteten af, stod Socialdemokraterne kun til at få under 23 procent af stemmerne.
Partiet endte med at få 29,5 procent af stemmerne efterfulgt af Venstre med 26,6 procent.
Trods positionen som det største parti mister Socialdemokraterne 14 borgmesterposter, mens Venstre vinder 15 borgmesterkæder.
