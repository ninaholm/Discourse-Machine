Sensationelt stenalderfund



 Et sensationelt fund er dukket op ved Horsens Fjord i form af en dekoreret sten fra jægerstenalderen. Stenen kaster nyt liv over vores fjerne forfædres kunstneriske virke.
 Et par på en søndagstur fandt stenen ved Horsens Fjord ved et tilfælde. Nogle ridser på den flade side af den hårde kalksten fangede opmærksomheden. Det viste sig at være et billede med tre figurer. 
 Stenen blev afleveret til danefævurdering på Nationalmuseet, hvor den siden er minutiøst undersøgt.
 - Det er ét af den slags fund, vi kun gør en gang hvert årti. Det specielle er, at den viser, at stenalderfolkene lavede kunstneriske produkter. Det er meget lidt, vi finder fra den tid, som ikke er praktiske redskaber. Samtidig peger stenen også på symbolske motiver fra den tid, siger Horsens Museums specialist i jægerstenalder, arkæolog Per Borup, til Ritzau. 
 Stenens motiv er en mand med en meget stor fallos og en fisk i hver hånd. Samtidig ser det ud til, at han ikke har menneskehoved eller har en form for hovedbeklædning med dyreører - måske som en indiansk shaman. 
 Stenen menes at være fra Ertebøllekulturen 5400-3900 år før Kristi fødsel.
