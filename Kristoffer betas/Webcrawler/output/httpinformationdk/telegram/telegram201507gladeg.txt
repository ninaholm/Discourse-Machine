Glade grækere i jubelrus i Athen: En sejr for folket
Syntagma-pladsen i Athen er søndag centrum for nejsigernes fest. Mandag morgen kan de vågne op til tømmermænd


 Et markant flertal af de græske vælgere har søndag fulgt deres regerings ønske og stemt nej til et forslag fra landets kreditorer, der indebar flere nedskæringer og reformer for det kriseramte land.
På gaden i Athen var det glade nej-sigere, der stjal billedet søndag aften, hvor folk omfavnede og kyssede hinanden ved den store vandfontæne på Syntagma-pladsen, beretter nyhedsbureauet AFP.
- Dette er en sejr for det græske folk og en chance for Europa, lyder det fra 25-årige Giorgios, der var taget til det centrale Athen med sin kæreste.
I alt var cirka 6000 personer samlet på den symbolske plads sent søndag aften.
- Spanien og Portugal bør følge samme vej som os. Vi går ind for et Europa for folket, tilføjer Giorgis.
Over 60 procent af grækerne stemte nej ved folkeafstemningen. Det er et overvældende flertal i forhold til det døde løb, meningsmålingerne havde spået.
Men festen i Athen og resten af Grækenland kan ende med gevaldige tømmermænd, der kan kulminere med "Grexit" - Grækenlands exit fra euro-samarbejdet - og dermed en meget usikker fremtid for det sydeuropæiske land.
Men lukkede banker og tomme supermarkedshylder skræmmer ikke grækerne - i hvert fald ikke denne søndag aften i Athen.
- Jeg stoler på Tsipras (Grækenlands premierminister, red.) og hans regering. Den vil os det bedste, lyder der fra den 25-årige.
- Europas regeringer støtter os ikke, men det gør Europas befolkning. Og det giver os mod, siger han ifølge AFP.
Det vurderes, at mange af nejstemmerne kommer fra unge, der er blevet hårdt ramt af den rekordhøje ungdomsarbejdsløshed. Og det var også primært unge, der dominerede billedet på Syntagma-pladsen.
