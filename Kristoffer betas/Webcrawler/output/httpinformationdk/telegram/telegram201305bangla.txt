Bangladesh beordrer evakuering inden orkan
Folk i lavtliggende kystområder i Bangladesh får ordre til at fjerne sig, inden cyklon rammer torsdag.


 Bangladesh beordrer hundredtusinder til at lade sig evakuere, mens en cyklon nærmer sig landets kyster.
Orkanen ventes at ramme de lavtliggende kystområder tidligt fredag.
- Vi har beordret folk i de lavtliggende flodområder til at lade sig evakuere til cyklon-beskyttelsesrum, siger regeringens administrator i Chittagong, Mohammad Abdullah.
Ordren gælder flere hundredetusinde mennesker, siger han.
Ifølge Danmarks Meteorologiske Institut (DMI) er den tropiske cyklon Mahasen en kategori 1 orkan med vindhastigheder på op til 140 kilometer i timen.
Ifølge det danske meteorologiske institut vil orkanen ramme inde over land om tre døgn.
De ventede vindstyrker er lige så høje, som de kraftigste vinde, der ramte Danmark under den alvorlige storm i 1999.
FN skønner, at otte millioner mennesker i Bangladesh og Myanmar kan komme i fare under orkanen.
I 1991 blev Bangladesh ramt af en cyklon med vindstyrker på op mod 250 kilometer i timen, som ifølge DMI kostede 139.000 mennesker livet.
Belært af tidligere erfaringer begyndte Bangladesh at bygge beskyttelsesrum langs kysten, som beboere kan søge til, når vandet stiger under storme.
På den anden side af grænsen, i Mynamar, er situationen værre.
Titusinder af mennesker bor i teltlejre i kystområderne efter at være fordrevet under religiøse og etniske stridigheder.
Onsdag oplyste myndighederne i Sri Lanka, at syv mennesker er omkommet under cyklonen, der nu er på vej op gennem Den Bengalske Bugt.
