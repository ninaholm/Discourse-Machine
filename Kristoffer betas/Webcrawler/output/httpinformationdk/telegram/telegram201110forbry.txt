Forbrydelsen løber med tre britiske priser
DR's dramaserie "Forbrydelsen" blev topscorer ved uddelingen af de britiske "Crime Thriller Awards 2011".


 Danmarks Radios dramaserie "Forbrydelsen" blev topscorer, da den engelske tv-station ITV3 og de britiske krimiforfattere uddelte deres "Crime Thriller Awards 2011".
Den danske serie tog prisen som bedste internationale tv-serie, og desuden hædrede værterne Sofie Gråbøl og Ann Eleonora Jørgensen med priserne for henholdsvis bedste kvindelige skuespiller og bedste kvindelige birolle.
De to skuespillere var begge til stede ved arrangementet på The Grosvenor House Hotel i London, som ITV3 sender et sammendrag af tirsdag aften.
Med de seneste udmærkelser er "The Killing", som serien hedder i de omgivelser, oppe på at have høstet fem priser i Storbritannien i år.
Serien indkasserede først den eftertragtede Bafta-pris som bedste internationale dramaserie, og siden blev "The Killing" kåret som bedste indkøbte program.
DR's kommende dramachef, Piv Bernth, som er producent på "Forbrydelsen", kalder det helt fantastisk, at serien har fået en sådan gennemslagskraft i Storbritannien.
- Vi er meget, meget stolte over den anerkendelse. At nu også skuespillernes individuelle præstationer belønnes i hård international konkurrence, det er helt enestående, siger Piv Benth til Dr.dk.
