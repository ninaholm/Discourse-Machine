Christiansborg begrænser aktieløn i banker
Regeringen har indgået en aftale med alle partier minus Enhedslisten om aktieløn til bankdirektører. Maksimalt 25 procent af den variable løn må være optioner.


 Maksimalt 25 procent af den variable løn til direktører og bestyrelsesmedlemmer bankerne må fremover være i form af aktieoptioner.
Det er en del af en politisk aftale, som regeringen har indgået med alle partier minus Enhedslisten. 
- Der skal være en grænse for aktieoptioner, og den er blevet på 25 procent for bestyrelsesmedlemmer og direktionsmedlemmer. Vi er også enige om, at det ikke kommer til at gælde almindelige medarbejdere. Der skal være ansvarlighed fra ledelsen, siger økonomi- og erhvervsminister Brian Mikkelsen (K).
Aftalen går dermed ikke så vidt, som Socialdemokraterne og indtil for nylig også Dansk Folkeparti har ønsket.
Socialdemokraterne har krævet et totalt forbud imod aktieoptioner i bankledelserne. Og Dansk Folkeparti har bakket det standpunkt op, men i slutspurten har regeringens støtteparti bøjet af.
Det passer Brian Mikkelsen fint.
- Hele intentionen har været, at arbejdspladser ikke flytter ud. Der skal være de samme konkurrenceforhold i Danmark som i udlandet. Vi har en finanssektor, der skaffer i tusindvis af arbejdspladser, siger han.
Aktieoptioner har været i kritisk søgelys siden starten af finanskrisen. Optionerne kritiseres for at friste bankledelserne til at tage større og mere kortsigtede risici, end godt er.
