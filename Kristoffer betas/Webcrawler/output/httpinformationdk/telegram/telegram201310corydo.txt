Corydon afviser EL's krav om flere offentligt ansatte
Enhedslisten får ikke milliarder til flere offentligt ansatte, fastslår finansminister Bjarne Corydon (S).


 Honningdepotet er lukket, fastslår finansminister Bjarne Corydon (S). Han vil ikke bruge 2,5 milliarder kroner på at ansætte flere tusinder hjemmehjælpere, socialrådgivere, lærere og pædagoger, som Enhedslisten kræver på finansloven.
 - Der skal være styr på økonomien i Danmark. Vi skal føre en ansvarlig økonomisk politik. Vi har fremlagt et forslag til finanslov, som giver rammer for, at vi kan gøre tingene bedre i Danmark, siger Bjarne Corydon.
Finansloven rummer en reserve på godt én milliard kroner, som Enhedslisten udmønter, hvis partiet stemmer for statens budget. Partiets politiske ordfører Johanne Schmidt-Nielsen betegner kravene som "beskedne", men får ikke støtte fra finansministeren.
- Nej, de er velvoksne. Men det naturligt nok, at man vurderer sine krav på den måde. Det er en del af det politiske spil. Hvis man ser samlet på Enhedslistens krav, så synes jeg ikke, at det er realistisk, siger Bjarne Corydon.
Det står ifølge ministeren "mejslet i granit", at Danmark skal fastholde en stram økonomisk kurs i stat, regioner og kommuner. Det er nødvendigt for at overholde budgetloven og opfylde EU's krav til en ansvarlig finanspolitik, påpeger han.
- Det skal der være styr på, og det er der styr på med denne regering, siger Bjarne Corydon.
Regeringen bruger penge på at bekæmpe social dumping, hvor kursen er strammet ved de to seneste finanslove med Enhedslisten, forklarer han.
- Når det gælder social dumping, så står regeringen klar. Vi venter på at se, om Enhedslisten også er klar til at gøre dét, der skal til for, at vi rykker videre. Det er, at man tager ansvar for at gå med i en aftale, siger Bjarne Corydon.
