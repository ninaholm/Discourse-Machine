Store taledag sætter igen rekord
Danskernes lyst til at snakke i mobiltelefon er særlig stor om eftermiddagen før Kristi himmelfartsdag.


 Dagen før Kristi himmelfartsdag har nu for syvende år i træk gjort sig fortjent til at blive kaldt store taledag. 
I hvert fald viser teleselskabet TDC's interne statistik, at dagen er den dag på hele året, hvor danskerne taler mest i mobiltelefon i én enkelt time, nemlig 2.760.246 minutter i timen mellem klokken 16 og klokken 17, oplyser teleselskabet.
Timen mellem klokken 15 og klokken 16 er dog næsten lige så snakkesalig. Her blev der i år talt i 2.735.297 minutter. Stigningen er på cirka fire procent i forhold til dagen før Kristi himmelfartsdag sidste år og cirka 10 procent højere end på en normal travl hverdag. Der forventes først en lignende talelyst blandt danskerne nytårsnat. 
Koncerndirektør Jesper Theill Eriksen fra TDC's privatforretning kalder mobiltrafikken for "det moderne samfunds puls". 
- Når pulsen er særlig høj netop denne dag, skyldes det sandsynligvis, at danskerne bruger de ekstra fridage til at tage i sommerhus eller besøge hinanden og derfor har travlt med at aftale de sidste praktiske ting, siger han. 
Tallene gælder for TDC's mobilnet, som ud over egne og Telmores kunder bruges af kunderne hos flere mindre mobilselskaber.
TDC måler minutterne som led i overvågningen af, at mobilnettet ikke overbelastes. 
