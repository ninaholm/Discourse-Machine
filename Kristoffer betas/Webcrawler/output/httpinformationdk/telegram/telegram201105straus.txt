Strauss-Kahn flyttes til berygtet fængsel
IMF-chefen bliver overført til Rikers Islands-fængslet, der er berygtet for sin hårdhed og dårlige mad.


 Den sexanklagede IMF-chef Dominique Strauss-Kahn er vant til luksushoteller og flyrejser på første klasse, men nu må han vænne sig til det berygtede fængsel Rikers Island i New York.
Strauss-Kahn, der er sigtet for et seksuelt overgreb mod en stuepige, bliver nemlig flyttet fra et arresthus til Rikers Island, som mange kender fra amerikanske tv-serier. Fængslet benyttes til sigtede med verserende sager og kriminelle, der afsoner kortere straffe.
- Det er overfyldt, og maden er forfærdelig. Og noget af det farlige er, at berømtheder bliver udnyttet der, siger Gerald Lefcourt, som er en velkendt forsvarsadvokat.
IMF-chefen kommer formentlig til at sidde i isolation med 24-timers overvågning for at beskytte ham mod andre indsatte.
Franskmanden blev mandag nægtet løsladelse på trods af, at IMF-chefens advokater kunne garantere en kaution på en million dollar.
Bestyrelsen i Den Internationale Valutafond (IMF) holdt mandag møde om Strauss-Kahns fremtid, men den nåede ikke frem til nogen beslutning.
- Bestyrelsen blev briefet om de kriminelle anklager, som er fremsat mod topchefen for IMF under et privat besøg i New York, skriver bestyrelsen i en meddelelse.
- IMF og bestyrelsen holder fortsat øje med udviklingen (i sagen, red.).
Frankrigs finansminister, Christine Lagarde, kalder sagen mod Strauss-Kahn for smertefuld.
- Alt dette er selvsagt både ødelæggende og smertefuldt, lige meget hvilken vinkel man ser det fra, siger hun til nyhedsbureauet AFP.
