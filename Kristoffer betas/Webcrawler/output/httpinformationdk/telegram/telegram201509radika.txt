Radikal landsformand fortryder ikke tabt valg
De Radikale skal stå fast i udlændingepolitikken, siger den afgående landsformand, Klaus Frandsen.


 - Kære Radikale. Vi har lige tabt et valg. Når det sker, må man lige stoppe op og tænke sig om.
Sådan indleder De Radikales afgående landsformand, Klaus Frandsen, sin tale til partiets landsmøde på Hotel Nyborg Strand efter en valglussing med kun otte folketingsmedlemmer mod før 17.
- Radikale Venstre var ved valget oppe mod partier, som solgte større drømme end os, siger han om tilbuddene fra Dansk Folkeparti, Liberal Alliance og Alternativet.
Alligevel vil Klaus Frandsen ikke skifte politisk spor.
- Er det nederlag så en anledning til at lave noget om? Nej, det tror jeg ikke, i hvert fald ikke grundlæggende, siger Klaus Frandsen.
- Vi ændrede jo vores platform for kommunikation, da vi fik ny formand. Alle analyser viste, at det var alt for tæt på valgkampens start, men vi gjorde det med åbne øjne, siger han.
Klaus Frandsen skoser regeringen for ikke at tage nok flygtninge og for at indrykke annoncer i libanesiske aviser, hvor man advarer flygtninge mod, at deres forhold i Danmark er forværret.
Danmark vil i 2030 ifølge Boston Consulting Group mangle 430.000 udlændinge, fordi befolkningen bliver ældre. Men nogle af de 430.000 kommer ikke i arbejde, fordi de er for svage, siger den afgående landsformand.
- Vil det forandre Danmark, at der kommer så mange udlændinge? Ja det vil det. Vil det ødelægge det nuværende velfærdssamfund? Nej, kun hvis vi klokker i det, siger Klaus Frandsen.
Han takker Margrethe Vestager og Morten Østergaard. Det er godt et år siden, Østergaard afløste Vestager som partileder, da sidstnævnte flyttede til Bruxelles som EU-kommissær.
- Det har været en kæmpe fornøjelse at arbejde sammen med jer, siger Klaus Frandsen.
De næste ti år venter han en "kamp fra hus til hus" på udlændingeområdet.
- Det Radikale Venstre er en central klippe i vort demokrati trods midlertidige tilbageslag, siger han til landsmødets stående klapsalver.
