S vil have undersøgt islamisk hjemmeside
En mand må tage op til fire koner, fortæller muslimsk datingside. Siden fremmer også social kontrol, mener S.


 Det er forkasteligt, at Det Islamiske Trossamfund på sin hjemmeside linker til en muslimsk datingside, der accepterer flerkoneri og opfordrer til social kontrol med unge muslimer.
Det mener Lars Aslan Rasmussen, socialordfører for Socialdemokraterne i Københavns Borgerrepræsentation.
Han vil nu kontakte justitsministeren for at finde ud af, om hjemmesiden www.zawaj.dk, der er Nordens største muslimske datingside, er lovlig. Hjemmesiden fortæller, at Allah tillader en mand at gifte sig med op til fire koner. Kvinder må kun have én mand.
- Jeg er dybt rystet over denne hjemmeside og dens holdninger, som Det Islamiske Trossamfund åbenbart deler. Vi har store problemer med, at unge i parallelsamfund bliver giftet væk, siger Lars Aslan Rasmussen.
Www.zawaj.dk understreger også, at det er i modstrid med islamiske regler at mødes med den anden part under fire øjne. Der skal ifølge hjemmesiden altid være en tredjepart med.
- Det er fuldstændig forrykt, at man ikke kan mødes uden bisidder, når man ved, hvor stor social kontrol der er med kvinder i de muslimske miljøer. Det er også uacceptabelt, at forældre kan oprette datingprofiler i deres børns navn, siger Lars Aslan Rasmussen.
Han vil desuden have undersøgt, om Det Islamiske Trossamfund modtager nogen form for offentlig støtte.
Zawaj.dk har angiveligt 3000 brugere i hele Norden. Mænd kan kun være medlemmer på datingsiden, hvis de er muslimer, mens kvinder kan tilhøre andre trosretninger.
Kvinder må ifølge islam kun gifte sig med muslimske mænd, mens en muslimsk mand godt må gifte sig med jøde eller en kristen, fremgår det af siden.
