Sygemeldte i lovklemme



 Tusinder af langtidssygemeldte risikerer efter nytår at komme i klemme i en ny lov, der forpligter dem til at møde til samtale hos deres arbejdsgiver, når de har været væk fra arbejdet i maksimalt fire uger, skriver Morgenavisen Jyllands-Posten torsdag.
 Advarslen kommer fra fagforbundet HK/Privat.
 - Vi imødeser masser af konflikter - f.eks. hvis de ansatte ikke møder op til samtalerne. Til syvende og sidst kan konflikterne føre til, at de sygemeldte falder ud af sygedagpengesystemet, og dermed kommer reglerne til at virke stik imod hensigten, siger forbundets arbejdsmiljøkonsulent Svend-Erik Hermansen.
 Men underdirektør i Dansk Erhverv, Charlotte Vester, ser store fordele i de nye regler.
 - De vil gøre op med sygdom som et tabuemne. Kun ved at samarbejde og tale åbent, kan vi få nedbragt sygefraværet, siger hun.
 De nye regler giver ikke arbejdsgiveren ret til at spørge om diagnosen. Til gengæld må han spørge til, om den ansatte eventuelt vil se sig i stand til at arbejde på deltid eller hjemmefra, eller om der skal sættes skånetiltag i værk.

