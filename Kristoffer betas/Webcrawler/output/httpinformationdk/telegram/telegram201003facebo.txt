Facebook-salgstrick udbredt på nettet



 Danmarks 2,4 millioner Facebook-brugere er ikke de eneste, der føler sig gået for nær, når der pludselig dukker en meget personlig reklameannonce op på skærmen.  
- Det sker ikke kun Facebook. Tværtimod har vi fået oplyst, at det er helt almindeligt, at man bruger oplysninger om eksempelvis alder og køn til at målrette annoncer, siger Lena Andersen, der er kontorchef i Datatilsynet.
Datatilsynet behandler i øjeblikket en klage over en dansk datinghjemmeside. En bruger havde på sin profil oplyst, at han var ryger, hvorefter han modtog annoncer om produkter, der kunne hjælpe ham med at blive rygetrangen kvit.
Lena Andersen understreger, at klagesagen vil munde ud i en generel vurdering af internetmarkedsføringen, og at et samarbejde med annoncører og Forbrugerrådet kan blive nødvendigt. 
Forbrugerrådet understregede tilbage i oktober regeringens ansvar for beskyttelse af internetbrugernes personlige oplysninger - ikke mindst på Facebook. 
- Min personlige oplevelse som bruger er, at Facebook giver rigtig mange muligheder for at ændre indstillinger for beskyttelse af privatlivet. Jeg oplever ikke generelt, at de er dårligere end andre hjemmesider, siger Lena Andersen. 
Også i EU er der fokus på markedsføringsmetoderne på internettet. Her sidder forskellige landes datatilsyn, også Danmarks, i en arbejdsgruppe, der skal vurdere de sociale netsiders brug eller misbrug af personlige oplysninger. 
