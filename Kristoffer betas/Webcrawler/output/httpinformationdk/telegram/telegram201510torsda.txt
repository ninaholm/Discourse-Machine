Torsdagens aktier: Modreaktion og glæde over USA gav plusser



 
Toppen af det danske eliteindeks var torsdag domineret af aktier som Coloplast og Genamb, der alle var faldet mere eller mindre over de foregående dage. Der er ikke tale om egentligt selskabsspecifikt nyt - bortset fra måske i Coloplast.
Efter tre kølige dage på aktiemarkedet var det torsdag varmere og mildere vinde, der strøg ind over markederne. En kombination af modreaktion på de foregående dages fald og en styrket tro på, at amerikanerne ikke sætter renten op foreløbigt og i hvert fald ikke i indeværende år, er forklaringen på torsdagens gode stemning.
Det vurderer senioraktierådgiver i Nordea Jesper Bamberger over for Ritzau Finans.
Den amerikanske centralbanks anekdotiske rapport - Beige Book - er den ene skyldige i den relativt muntre stemning i Europa og Asien torsdag. Beige Book danner på baggrund af observationer i centralbankens tolv distrikter baggrund for rentebeslutningerne og konklusionen i markedet er, at en renteforhøjelse er skudt til hjørne foreløbig. Den anden skyldige er mere tkenisk - nemlig en modreaktion på de seneste tre dage med fald.
Torsdag endte det danske danske eliteindeks C20 Cap 1,1 pct. højere i indeks 956,27. Før de foregående tre dages fald lå indekset dog højere - i underkanten af 979.
- Der er blandt andet tale om en modreaktion på de foregående dages fald, og den er så lidt forstærket af en fornyet tro på, at renten i USA forbliver lav og uændret i hvert fald i år, forklarer aktierådgiver Jesper Bamberger.
At Coloplast med en stigning på godt 5 pct. endte i toppen af C20 Cap-indekset forklarede han også med, at der var ændret på nogle selskabers - blandt andre Coloplasts - vægtning i nogle aktieindeks. Coloplast lukkede i 473,40 kr.
I Nürnberg fortsatte den europæiske høreapparatmesse EUHA. Det bragte fokus på de to danske børsnoterede selskaber - GN Store Nord og William Demant. Torsdag morgen meddelte GN Store Nords høreapparatforretning, GN Resound, desuden, at selskabet har indgået et strategisk samarbejde med det australske selskab Cochlear. Der er tale om fælles udvikling af såkaldte bimodale eller hybride høreløsninger, som kombinerer akustisk hørelse fra høreapparater med elektrisk hørelse fra et implantat.
GN Store Nord steg 1,0 pct. til 126,60 kr. William Demant Holding steg 2,7 pct. til 575,50 kr.
Mod slutningen af ugen kan investorerne begynde at se frem mod et næste uges store regnskaber - fra storbanken Nordea på onsag. Handelsbanken venter fald i indtjeningsmotoren, nettorenteindtægterne, på 9 pct. og venter mindre udbyttebetaling end tidligere. Banken understreger dog, trods en nedjustering af kursmålet, at Nordea fortsat er en stabil bank, der vil udbetale højt udbytte i de kommende år.
Nordea er også blevet kigget i kortene af UBS og JPMorgan, der også nedsjuterer kursmålene.
Nordea steg 0,8 pct. til 776,50 kr.
TDC er fortsat udsat for indtil flere kursmålsnedjusteringer. Torsdag stillede finanshuset Jefferies sig op i rækken af finanshuse med markante nedjusteringer af kursmålet. Jefferies sænkede kurmålet til 34 kr. fra 49 kr. TDC endte dog 0,5 pct. højere i 33,35 kr.
Aktierne i A.P. Møller-Mærsk var i godt humør fra morgnenstunden, men skidt nyt fra konkurrenten Hapag-Llyods sendte aktien til bunden af C20. B-aktien endte med et fald på 1,8 pct. i 10.700 kr.
Den tyske konkurrent har offentliggjort skræmmende tal for månederne juli og august i forbindelse med selskabets prospekt for dets børsemission.
- De tal, som tyskerne har offentliggjort for de første to måneder af tredje kvartal, skaber frygt i markedet for, at Maersk Line kan stå over for en nedrevidering af forventningerne til helåret, når A.P. Møller-Mærsk leverer regnskab for tredje kvartal, siger Jesper Bamberger.
Maersk Lines nuværende forventninger er et større underliggende overskud end i 2014, da det var 2,3 mia. dollar.
Nunaminerals, der i øjeblikket er suspenderet fra handel, tror på en snarlig redning, idet selskabet Greenland Mining Management tilfører 10 mio. kr. og tilbyder at betale en række kreditorer, mens det samtidig kommer til at sidde på 85 pct. af aktierne. Det oplyste det grønlandske mineselskab i forbindelse med sin længe ventede aflæggelse af regnskabet for 2014.
