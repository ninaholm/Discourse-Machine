Timberlake og Cyrus rammes af Rusland-sanktioner
De amerikanske stjernes optræden i Finland er i fare, for koncertsalen ejes af russere på USA's sanktionsliste


 Popstjernerne Miley Cyrus og Justin Timberlake bliver formentlig nogle af de første ofre for de sanktioner, som USA har indført over for Rusland som straf for annekteringen af halvøen Krim.
I næste måned er der allerede meldt udsolgt på Hartwall Arena i Helsinki til en koncert med Timberlake.
Problemet er, at den store musikarena i den finske hovedstad ejes af Gennadij Timtjenko, der er medstifter af olieselskabet Gunvor, og brødrene Boris og Arkadij Rotenberg.
Alle tre russere er på den amerikanske liste, der er omfattet af et visaforbud og indefrysning af værdier.
De regnes som nogle af præsident Vladimir Putins nærmeste allierede.
Miley Cyrus skulle ifølge planen optræde i Hartwall Arena, der er Finlands største spillested, i juni.
Koncertarrangøren, Live Nation Finland, siger, at dets advokater er i gang mede at drøfte med de amerikanske myndigheder, om USA's sanktioner også vil omfatte planlagte optrædener med amerikanske kunstnere.
- Hvis det gør, så er vi nødt til at finde på en anden løsning. Men jeg tror, problemet vil blive løst, og at koncerterne vil blive holdt, siger Nina Castren, som er leder for Live Nation Finland til nyhedsbureauet AFP.
Det er der imidlertid ikke noget, som tyder på.
Ifølge avisen Financial Times ejer Timtjenko 50 procent af et selskab, der kalder sig Arena Events OY. Det er det selskab, som ejer Hartwall Arena.
De to Rotenberg-brødre ejer hver 25 procent i samme selskab.
Ifølge de amerikanske myndigheder vil ethvert selskab, der er mindst 50 procent ejet af russere på den amerikanske sanktionsliste, blive ramt.
USA indførte sanktionerne, efter det russiske parlament i sidste måned vedtog at indlemme den ukrainske halvø Krim i den russiske føderation. EU og USA betegner det som et brud på folkeretten.
