Ekstra mandat til kritiske DF giver forhåbninger hos LA
LA's partileder har intet problem med, at partiet kan have givet DF et ekstra mandat i EU-Parlamentet.


 Havde Liberal Alliance stadig været en del af det borgerlige valgforbund, så kunne partiet have reddet det mandat, som Venstre tabte ved valget til Europaparlamentet.
I stedet gik det tabte mandat til Dansk Folkeparti. Den fordeling har Liberal Alliances partileder, Anders Samuelsen, det overordnet fint med.
- Der ville have været nogle fordele ved at få et ekstra Venstre-medlem ind, siger han.
- Men når nu det skal være, så har jeg ikke noget imod, at det i stedet går til Dansk Folkeparti. Det ville have været værre, hvis det var gået til Socialistisk Folkeparti, mener Anders Samuelsen.
Ved EU-Parlamentsvalget i 2009 var Liberal Alliance i valgforbund med Venstre og De Konservative.
Havde Liberal Alliance ikke brudt med valgforbundet, kunne Venstre altså ved dette valg have taget et mandat fra Dansk Folkeparti og beholdt sine tre pladser i parlamentet.
Partilederen fra Liberal Alliance mener, at det trods alt er positivt, at det ekstra mandat er gået til en EU-kritisk stemme.
- Vi er på den kritiske side, selv om det er en anden form for kritik, vi står for end Dansk Folkeparti, siger Anders Samuelsen.
- Men hvis Dansk Folkeparti vil bruge de stemmer, de har fået fra os, til at føre en kamp mod formynderiet og detailstyringen, så får de nu mulighed for at vise, at mandatet er bedre givet ud til dem, end det ville have været til Venstre, fortsætter han.
Liberal Alliance er gået fra 0,6 procent af stemmerne ved valget i 2009 til 2,9 procent ved dette valg - dog uden at få et mandat.
Anders Samuelsen glæder sig over fremgangen og påpeger, at partiet lærer noget ved hver eneste valgkamp.
- Man skal kunne kravle, før man kan gå. Vi er gået fra at ligge på ryggen til nu at kunne kravle. Og ved næste valg går vi, siger han.
Spørgsmål: Du føler dig ret sikker på, at Liberal Alliance ved næste valg får et mandat i Europaparlamentet?
- Ja, der får vi et mandat, siger Anders Samuelsen.
- Der er selvfølgelig ikke noget, der er stensikkert. Men fortsætter vi fremgangen med endnu en femdobling, så får vi helt sikkert et mandat, siger han.
