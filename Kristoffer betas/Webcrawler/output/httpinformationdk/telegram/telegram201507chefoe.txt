Cheføkonom: Overoptimistisk lille reaktion på græsk nej
Det danske aktiemarked har hurtigt rettet sig op mandag. Men fremtiden er stadig usikker, påpeger cheføkonom.


 De danske aktiekurser har kun været påvirket i særdeles beskeden grad, efter gårsdagens græske nej ved en folkeafstemning, der dermed afviste de internationale kreditorers sparekrav.
Sådan lyder det fra cheføkonom Ulrik Bie fra Nykredit, efter aktiehandlen på fondsbørsen i København er lukket.
- Det har været en usædvanligt stille dag i betragtningen af et dramatisk udfald i går.
- Det er jo i høj grad fordi, den græske finansminister trak sig, og det bliver tolket som, at man fra græsk side nu sender et signal om, at man er mere indstillet på at lave en aftale, siger han.
Før markederne åbnede mandag, så det ifølge Ulrik Bie ud til, at der var store rentefald og aktiekursfald i sigte.
Men sådan skulle det ikke gå.
- Da han (den græske finansminister, red.) så kom på banen, rettede markedet sig op, og så har vi haft en ganske stille dag, lyder det fra Ulrik Bie.
Ulrik Bie kalder reaktionen på den første børsdag efter den græske folkeafstemning for en smule "overoptimistisk".
- Vi synes måske, man er lidt overoptimistisk i forhold til, hvad sandsynligheden er for, at man kan nå en aftale. Det er meget svært for os at se, at man kan blive enige om noget, som begge parter kan leve med, siger han og fortsætter:
- De udmeldinger, der er kommet fra nogle europæiske regeringer i dag, både Tyskland, men også for eksempel Slovenien, peger jo ikke på, at man på nogen måde har tænkt sig at lægge sig fladt ned for Grækenland.
Han vil ikke spå om, hvad der videre kommer til at ske, men han har dog et bud på, hvordan den græske plan, der skal fremlægges i morgen, kommer til at se ud:
- Nu har Merkel og Tsipras (den tyske forbundskansler og den græske premierminister) aftalt, at Grækenland fremlægger en plan i morgen.
- Hvis vi skal gætte, bliver den noget, vi har set før. Der vil være en masse om gældseftergivelse, og der vil være relativt lidt om reformer, siger han.
