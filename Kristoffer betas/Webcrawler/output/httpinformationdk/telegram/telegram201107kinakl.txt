Kina klar med kæmpereklame på Times Square
Den kinesiske stats nyhedsbureau rykker ind i hjertet af New York med en stor reklame på Times Square.


 Xinhua er Kinas statslige nyhedsbureau, og det finder indbyggerne i New York snart ud af, hvis de da ikke ved det på forhånd.
Nyhedsbureauet har på det seneste udvidet betydeligt i USA, og nu kommer det måske mest tydelige tegn på ekspansionen. Fra på mandag vil Xinhua være at se for alle, der passerer berømte Times Square i New York.
Side om side med reklamer for blandt andet Coca-Cola vil Xinhua også reklamere på Times Square. Nyhedsbureauet har leaset reklamepladsen på en bygning, som banken HSBC Bank hidtil har brugt.
Men bankens kontrakt udløb i juni, og nu har Xinhua købt pladsen, som er 18 meter høj og 12 meter bred.
Xinhua har været til stede i USA siden 1971. I maj i år flyttede det sit nordamerikanske hovedkvarter fra Queens i New York til Times Square.
I fjor lancerede bureauet en engelsksproget 24 timers nyhedskanal, kaldet CNC World.
Det har ikke været muligt for Reuters at få en kommentar til Times Square-reklamen fra repræsentanter fra Xinhua.
En måling, der tidligere i år blev foretaget af instituttet Pew, sagde, at 43 procent af amerikanerne ser Kina som et "alvorligt problem".
- Det her er en del af processen med, at Kina skal være global. De vil sige til Amerika: Se, vi tager ikke bare jeres job - vi er langt mere end det, siger Kina-ekspert Paul Markowski, chef for analysegruppen Global Strategies.
Det er dog uklart, hvilken indflydelse Xinhua vil få på amerikanernes opfattelse, tilføjer han.
- Folk vil blive mere klar over, hvad Xinhua er. Ud over det, ved jeg det ikke, siger han.
