Statsløse trækker Bertel Haarder i retten
Flere end 60 statsløse palæstinensere kræver nu erstatning. Retssag på vej i Østre Landsret


 Retssagen mod Integrationsministeriet og tidligere integrationsminister Birthe Rønn Hornbech (V) i forbindelse med fejlbehandlingen af statsløse unges ansøgninger om statsborgerskab udvides.
 Og byretten i København har besluttet, at sagen er så principiel, at den løftes til Østre Landsret med det samme. Det skriver Politiken.
I marts anlagde ti unge forenet i den såkaldte Statsborgerforening sag mod ministeriet og Birthe Rønn Hornbech. De har ikke fået det statsborgerskab, som de ifølge FN's statsløsekonvention har krav på, og nu vil de have en økonomisk erstatning.
Birthe Rønn Hornbech måtte forlade Integrationsministeriet som konsekvens af sagen.
Nu har palæstinenserne besluttet at udvide deres stævning til også at omfatte Bertel Haarder (V), der var integrationsminister fra 2001-2005.
- Vi vil gerne have fastslået Birthe Rønn Hornbech og Bertel Haarders ansvar som ministre, siger advokat Christian Harlang, der repræsenterer palæstinenserne, til Politiken.
Det er tidligere kommet frem, at Bertel Haarder i 2003 blev advaret af sine embedsmænd om, at der i forbindelse med tildeling af statsborgerskab skulle tages særligt hensyn til de statsløse.
Alligevel udviklede den ulovlige praksis sig de følgende år.
Siden marts er gruppen af ti unge vokset til i alt 64, og Christian Harlang forventer, at flere vil komme til de kommende måneder.
- Der er ikke tvivl om, at de pågældende sagsøgere har ret til erstatning for det, de har været udsat for.
- Der kan være forskel på, hvor længe de forskellige statsløse er blevet snydt for statsborgerskab, og derfor vil der blive tale om individuelle erstatningskrav fra hver enkelt, siger Christian Harlang til Politiken.

