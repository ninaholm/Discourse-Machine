Samba og sorg præger karneval i Rio
Det årlige karneval i Brasilien er skudt i gang, men festlighederne overskygges af dødsbranden på en natklub.


 Pulserende sambarytmer og glade mennesker klædt i farvestrålende kostumer vil frem til tirsdag præge gadebilledet i Rio de Janeiro, Brasilien.

Det årlige karneval blev skudt i gang fredag med musik, dans og en sky af konfetti, da hundredvis af karnevalsgrupper, de såkaldte blocos, indtog gaderne i den brasilianske storby.
Karnevalet fejres også i en række andre byer, ikke mindst i Salvador, som er Brasiliens tredjestørste by og centrum for landets rige afrobrasilianske kultur.
I år hviler der imidlertid en skygge over festlighederne efter sidste måneds voldsomme brand på en natklub i den sydlige universitetsby Santa Maria.
238 mennesker døde i branden, der brød ud, da natklubbens musikere affyrede fyrværkeri fra scenen.
I mange byer er festlighederne nedtonet eller ligefrem aflyst. Især i nærheden af Santa Maria, hvor tragedien udspillede sig natten til den 27. januar.
 Torsdag aften deltog præsident Dilma Rousseff i en mindegudstjeneste til ære for ofrene i katedralen i hovedstaden, Brasilia.
Præsidenten tilbringer karnevalsdagene i den nordøstlige stat Bahia, men vil ifølge en talsmand ikke deltage i nogle af festlighederne.
De fleste steder fortsætter showet dog for fuld kraft. I Salvador vil den sydkoreanske popstjerne Psy optræde med sit megahit Gangnam Style ved de mange gadefester.
Andre brasilianske og udenlandske berømtheder, heriblandt den amerikanske skuespillerinde Megan Fox, vil også deltage i karnevalet i Rio og andre steder.
I alt seks millioner mennesker ventes at kaste sig ud i festlighederne, der varer fra lørdag til tirsdag.
I Rio de Janeiro alene vil 900.000 turister ifølge myndighederne feste med de lokale indbyggere.
Karnevalet ventes at indbringe 665 millioner dollar, hvilket svarer til 3,5 millioner danske kroner.
