Vælgerne giver Lene Espersen stryg
Danskerne ser mere kritisk på Lene Espersen nu, end da hun blev K-formand. Uindfriet forventning, erkender K.


 Vælgernes dom over den konservative partiformand, Lene Espersen, er hård.
I en ny meningsmåling, som Voxmeter har lavet for Ritzau, ser over halvdelen af vælgerne - 56 procent - mere negativt på Lene Espersen i dag, end de gjorde, da hun i 2008 trådte til som partiformand i konfettiregn og til tonerne af "Simply the best".
 Selv de konservatives egne vælgere ser kritisk på hende. Her er den negative gruppe på 61 procent.
Politisk ordfører hos De Konservative, Henriette Kjær, mener, at forventningerne til Lene Espersen har været skruet op på et meget højt niveau.
- Måske også urealistisk højt. Og de er desværre ikke blevet indfriet, siger Henriette Kjær og fortsætter:
-  Hun er jo ikke nogen tryllekunstner, og så er hun løbet ind i de her uheldige sager, som har slidt hårdt på hende selv og dermed også på opbakningen, siger Henriette Kjær med henvisning til sommerens feriesag og den nuværende mailsag.
Det Konservative Folkeparti ligger i Ritzaus seneste måling til at få 6,5 procent af stemmerne.
Henriette Kjær mener, at Lene Espersen er udsat for en personhetz, og hun tror på, at det vil lykkes at forbedre opbakningen inden valget senest om et års tid.
Og det er ikke umuligt, vurderer professor og valgforsker på Københavns Universitet Kasper Møller Hansen. Vælgerne glemmer hurtigt, forklarer han med henvisning til blandt andet statsminister Lars Løkke Rasmussens bilagssag fra sidste år.
- Personsagerne kan nå at forsvinde helt ud. Og godt nok er den generelle tilslutning til partiet langt nede, men når en vælger først har skiftet parti en gang, så gør man det nemmere igen. De, der er skiftet til Liberal Alliance, sidder løst, siger han.
Danskernes negative syn på Lene Espersen har dog sat sig så hårdt, at 34 procent nu mener, at hun bør gå af som formand. En konklusion, som 24 procent af De Konservatives egne vælgere også når frem til.
