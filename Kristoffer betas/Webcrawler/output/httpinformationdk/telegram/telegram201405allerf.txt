Allerfonden har tillid til undersøgelse i Se og Hør-sag
Afgående formand Linda Nielsen vil have tilbundsgående undersøgelse, hvilket får Allerfonden til at undre sig.


 Det vækker stor undren hos Allerfonden, at Linda Nielsen torsdag har valgt at trække sig som bestyrelsesformand for fonden i kølvandet på afsløringerne af Se og Hørs overvågning af kendte og kongelige danskeres brug af kreditkort.
Sådan lyder det i en pressemeddelelse fra fonden, der stiller sig uforstående over for Linda Nielsens begrundelse for at trække sig.
Efter juraprofessorens afgang har fonden torsdag eftermiddag afholdt et ekstraordinært bestyrelsesmøde og konstitueret sig med Jens Kamp Vesterager som ny formand for bestyrelsen.
Linda Nielsen skrev tidligere på dagen i en pressemeddelelse, at den undersøgelse, som bladhuset Aller har iværksat af Se og Hørs aktiviteter med hjælp fra en advokat og en revisor, bør omfatte "væsentligt flere forhold, end der på nuværende tidspunkt er lagt op til".
På et tidligere bestyrelsesmøde torsdag fik hun dog ikke medhold i det forslag.
- På det foreliggende grundlag mener jeg ikke, at jeg samvittighedsfuldt kan fortsætte som bestyrelsesformand. Jeg har derfor i dag informeret bestyrelsen i Allerfonden om, at jeg har valgt at træde tilbage som bestyrelsesformand med øjeblikkelig virkning, sagde hun.
Linda Nielsen informerede Allerfondens bestyrelse om sin beslutning, få minutter før hun udsendte en pressemeddelelse til medierne torsdag eftermiddag, lyder det.
Det vækker undren, at Linda Nielsen angiver undersøgelsen som begrundelse for at trække sig.
- Fonden har ingen mulighed for at have indflydelse på den eksterne uvildige undersøgelse, der er i gangsat af Aller Media A/S, hvor advokat Henrik Stagetorn har frie hænder til at undersøge og afdække absolut alle væsentlige forhold, som er relevante for sagen, skriver fonden.
En ansat ved PBS, det nuværende Nets, skal som såkaldt tys-tys-kilde være blevet betalt af ugebladet Se og Hør for at overvåge kendte danskeres kreditkort-aktiviteter.
Oplysningerne stammer fra den tidligere Se og Hør-journalist Ken B. Rasmussens roman "Livet, det forbandede", og er siden bekræftet af flere kilder med tilknytning til bladet.
Københavns Vestegns Politi har sigtet en 45-årig mand, som menes at være tys-tys-kilden. Flere sigtelser kan være på vej mod de involverede i sagen, lyder det fra politiet.
