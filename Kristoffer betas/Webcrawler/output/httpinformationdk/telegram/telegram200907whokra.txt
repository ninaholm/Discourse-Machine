WHO kræver global vaccine mod H1N1



 Alle lande i verden har brug for at få adgang til vaccine mod H1N1-virussen, tidligere kendt som svineinfluenza. 
 Det siger lederen af Verdenssundhedsorganisationen WHO's afdeling for vaccineforskning, Marie-Paul Kieny, efter et møde med organisationens vaccinationseksperter, hvor de måtte konkludere, at H1N1-pandemien "ikke er til at stoppe".
 Ifølge det britiske nyhedsbureau Reuters lægger WHO-eksperterne op til, at sundhedspersonalet bør stå forrest i rækken af dem, der skal vaccineres for at forhindre, at sundhedssystemet kollapser, efterhåndens om H1N1-virus breder sig verden over.
 Den nye svineinfluenzavirus har fået WHO til at udråbe den første pandemi i det 21. århundrede - det vil sige en omsiggribende epidemi, der spreder sig fra mennesker til mennesker flere steder på kloden. WHO skriver mandag på sin hjemmeside, at organisationen den 6. juli havde registreret 94.512 tilfælde af H1N1 verden over. Mindst 429 mennesker har foreløbig mistet livet som følge af H1N1.
