Israel bomber Gaza efter palæstinensisk enhedspagt
En bombe har såret 12 mennesker i det nordlige Gaza kort tid efter en forsoningsaftale mellem Hamas og PLO.


 12 mennesker er blevet såret ved et bombeangreb i Gazastriben onsdag.
Det var et israelsk militærfly, der smed bomben, og ifølge CNN oplyser talsmand for Gazas sundhedsministerium, Ashraf Al Qidra, at der var børn og teenagere blandt de 12 sårede i angrebet.
Det israelske militær oplyser ifølge nyhedsbureauet Reuters, at man har "gennemført en anti-terror-operation i den nordlige del af Gazastriben", men at man ikke har registreret, at målet skulle være blevet ramt.
Angrebet ramte kort tid efter, at en forsoningsaftale mellem den islamistiske gruppe Hamas og den palæstinensiske selvstyre-præsident, Mahmoud Abbas' PLO faldt på plads.
De to parter meddelte på et fælles pressemøde, at der er indgået en enhedspagt, som indebærer, at grupperne inden for de kommende fem uger vil danne en fælles regering.
Og om seks måneder vil der blive afviklet regeringsvalg i de palæstinensiske selvstyreområder, oplyser parterne.
Forsoningen mellem de tidligere rivaliserende grupper sker, mens fredsforhandlinger mellem Israel og selvstyret i Palæstina er ved at kuldsejle.
Den nye enhedspagt blev heller ikke positivt modtaget af den israelske premierminister, Benjamin Netanyahu, der siger, at palæstinenserne med aftalen viser, at de ikke er seriøse omkring at redde de fredsforhandlinger, som USA mægler i.
Aftalen mellem Hamas og PLO fik onsdag flere tusinde mennesker til at fejre nyheden på gaden, da bomben ramte i Gazastriben.
Bombeangrebet kommer få dage efter, at Gazastriben og Israel sendte missiler og raketter mod hinanden.
