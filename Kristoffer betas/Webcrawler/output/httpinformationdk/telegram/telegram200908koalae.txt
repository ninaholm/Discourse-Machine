Koalaen Sam er død



 Koalaen Sam, hvis billeder gik verden rundt, da hun blev reddet fra de omfattende skovbrande i Australien for seks måneder siden, døde torsdag efter endnu en kamp for overlevelse.
 Den slemt forbrændte koala blev filmet, da den drak vand af en brandmands vandflaske og blev et symbol på håb for de overlevende efter Australiens hidtil værste skovbrande, der kostede over 170 mennesker livet, ødelagde 2000 boliger og gjorde 7500 mennesker hjemløse.
 Men kun få måneder efter at være blevet reddet fra brandene i staten Victoria, fik Sam konstateret en cyste, der har forbindelse til den livstruende sygdom klamydia, som plager 50 procent af Australiens koalaer.
 Den fireårige Sam skulle have været opereret torsdag, men operationen måtte opgives, da den ikke ville have hjulpet hende. Sam blev derfor aflivet.
