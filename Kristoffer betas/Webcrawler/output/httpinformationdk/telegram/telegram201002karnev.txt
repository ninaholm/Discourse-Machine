Karnevallet i Haiti er aflyst



 Myndighederne i Haiti har for første gang nogensinde aflyst det årlige karneval i landet.
Ingen har lyst til at feste midt i sorgen over de mange ofre for det voldsomme jordskælv, der for en måned siden rystede det lille caribiske land og dræbte flere end 200.000 mennesker.
- Jeg tænker ikke engang på musik længere, siger en af landets populære sangere, Roberto Martino, til CNN.
Karnevallet skulle være begyndt på søndag, men nu er fest og glæde vendt til chok og sorg. Landets mest fremtrædende koncertarrangør, Charles Jubert, døde i jordskælvet. Det samme gjorde medlemmerne af fire bands, som øvede i et studie, der brasede sammen over deres hoveder. 
Andre musikere har mistet arme, ben og hænder. De kommer ikke til at spille igen.
- Vi har ikke tid til at tænke på karneval, siger Haitis kultur- og informationsminister, Marie Laurence Lassegue, til CNN. 
- Måske når vi er færdige med at græde, tilføjer hun.
