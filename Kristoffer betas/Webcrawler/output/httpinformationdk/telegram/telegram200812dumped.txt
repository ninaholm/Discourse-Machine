Dumpede prøve på grund af fejlspørgsmål



 Problemerne med vildledende spørgsmål i sidste uges indfødsretsprøve har flere steder været medvirkende til, at potentielle danske statsborgere dumpede til prøven.
 Ritzau er via sprogcentrene bekendt med mindst ni tilfælde, hvor prøvedeltagere har haft én fejl for meget til at bestå og samtidig haft fejl i det omdiskuterede spørgsmål 10 om, hvornår ordet "Danmark" optræder første gang i historien.
 Ifølge facitlisten til prøven skulle deltagerne sætte kryds ved "cirka 955". Men flere historieprofessorer og sågar den professor, der har været med til at lave lærebogen "Danmark før og nu", der ifølge Integrationsministeriet skulle kunne danne grundlag for at bestå prøven, kalder det svar forkert. Den korrekte svarmulighed (fra slutningen af 800-tallet) stod slet ikke i prøven.
 En af de ni personer er 19 årige Sharri Junadi, der var til prøve i Silkeborg, men dumpede.
 - Det viser i den grad manglende respekt fra dem, der har lavet prøven, at de ikke engang har styr på dét, siger hun til Ritzau.
 Sharri Junadi blev student i sommer med et gennemsnit på 9,5 - vel at mærke efter den nye skala. Hun studerer nu medicin i Århus.
