Marokko kritiseres for rydning af lejr
Stigende international kritik af Marokko efter sammenstød med selvstændighedsbevægelse Polisario i Vestsahara.


 Stadig flere lande udtrykker bekymring over den spændte situation i Vestsahara, efter at marokkanske militærstyrker ryddede en bosætterlejr og drev flere tusinde mennesker på flugt mandag.
Den spanske udenrigsminister siger, at situationen er alvorlig.
 - Spanien mener, at hændelsen skal undersøges til bunds, og det har vi gjort klart for den marokkanske regering, siger Spaniens udenrigsmininister Trinidad Jimenez.
Også den britiske og den franske udenrigsminister udtrykker uro over de seneste dages udvikling i Vestsahara, og har opfordret både Marokko og Polisario til at beherske sig.
Udtalelserne kommer, efter at både den marokkanske regering og selvstændighedsbevægelsen Polisario i Vestsahara fredag sagde, at langt flere omkom og blev såret under mandagens sammenstød end tidligere oplyst.
Polisario hævdede fredag, at de marokkanske styrker dræbte snesevis af mennesker, da bosætterlejren blev ryddet. Desuden blev flere end 4500 såret, mens 2000 blev anholdt.
Hidtil har Polisario sagt, at 11 omkom, mens godt 700 blev såret.
De marokkanske myndigheder siger, at 12 blev dræbt, to flere end hidtil oplyst. 
Sammenstødene kom samtidig med, at Marokko og Polisario mødtes i FN-regi for at finde en fredelig løsning på konflikten mellem de to parter.
Marokko annekterede Vestsahara i 1975, da Spanien trak sig ud af landet. Polisario ønsker selvstændighed for Vestshara og kræver en folkeafstemning,. Marokko er villig til delvis selvstændighed, men afviser en folkeafstemning i Vestsahara. 
