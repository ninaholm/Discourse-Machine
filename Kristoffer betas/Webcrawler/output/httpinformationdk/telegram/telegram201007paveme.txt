Pavemesse i England bliver tilløbsstykke
Pave Benedikt kommer til Storbritannien til september for at saligkåre en britisk kardinal, der levede i 1800-tallet.


 Op imod 70.000 mennesker ventes at ville deltage i en særlig messe, som pave Benedikt XVI holder, når han til september besøger Storbritannien. Det oplyser den katolske kirke.
Messen finder sted i Birmingham den 19. september i forbindelse med pavens fire dage lange besøg i Storbritannien. Under besøget skal han blandt andre mødes med dronning Elizabeth II.
Årsagen til den særlige messe er, at en britisk kardinal, John Henry Newman, skal saligkåres. Newman var en protestant, der konverterede til katolicismen og døde i 1890.
Benedikt XVI er blot den anden pave, der besøger Storbritannien siden kong Henrik VIII brød med Rom i 1534. Det var et skridt, der førte til grundlæggelsen af den anglikanske kirke.
Pave Johannes Paul II besøgte Storbritannien i 1982, hvor gjort fire millioner af landets 61 millioner indbyggere er katolikker.
En pave kan give en person, der døde med et hellig ry, titlen af salig. Denne såkaldte saligkåring kan siden følges op af en helgenkåringsproces i Rom.
