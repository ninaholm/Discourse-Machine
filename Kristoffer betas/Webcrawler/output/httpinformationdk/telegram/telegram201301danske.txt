Danske milliarder til Grønland får grønt lys af WWF
Det grønlandske miljø sikres, hvis et statsligt selskab i stil med Dong skal høste minerigdommen på Grønland.


 Verdensnaturfonden slutter sig nu til koret af politikere, tænketanke og organisationer, som synes, det er en god idé, at et dansk statsligt selskab skal gå ind i grønlandsk minedrift og høste nogle af de rigdomme, som gemmer sig i øens undergrund.
Et statsligt selskab vil nemlig tage hensyn til det arktiske miljø, når værdierne skal hentes op fra undergrunden. Sådan lyder vurderingen fra WWF Verdensnaturfondens generalsekretær, Gitte Seeberg.
- Jeg tror grundlæggende, at et dansk selskab vil være mere tilbøjeligt til at sikre miljøet end for eksempel et australsk eller kinesisk selskab, siger hun og tilføjer:
- Vi har gennem Rigsfællesskabet nogle naturlige forpligtelser, der betyder, at et dansk selskab vil have andre interesser og prioriteter end blot bundlinjen.
Gitte Seeberg understreger, at det til syvende og sidst er Grønland, der selv bestemmer, hvem de vil samarbejde med. Samtidig glæder hun sig over, at der lader til at være politisk vilje til at give udvindingen af den grønlandske undergrund opmærksomhed.
- Det er vigtigt, at der nu kommer handling bag ordene, og at der ikke kun bliver tale om indenrigspolitiske markeringer, siger Gitte Seeberg.
Det er Dansk Folkeparti, der har foreslået et nyt statsligt selskab a la Dong, som sammen med pensionskasser og store virksomheder skal finansiere den forestående råstofudvinding i Grønland.
Dansk Folkepartis forslag kommer i forbindelse med den såkaldte storskalalov, som giver store udenlandske selskaber lov til at ansætte eksempelvis kinesiske minearbejdere under dårligere arbejdsforhold end grønlænderne med deres overenskomst.
Den danske regering støtter storskalaloven, men Politiken skriver mandag, at et politisk flertal uden om regeringen bakker op om DF's formand, Kristian Thulesen Dahls, forslag om et "Dong 2".
