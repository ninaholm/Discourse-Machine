Forbrugere risikerer permanent fedtregning
Det er ikke sikkert, det bliver billigere at købe ind, fedt- og sukkerafgiften skrottes, spår flere parter.


 Regeringen og Enhedslisten vil afskaffe fedtafgiften. Men det er ingen garanti for, at priserne på de fede afgiftsramte fødevarer falder tilsvarende, når den kommende finansloven dropper afgiften igen.
Det skriver Morgenavisen Jyllands-Posten lørdag.
- Effekten på forbrugerpriserne vil nok være mindre, end da priserne steg på grund af afgiften, siger Henning Otte Hansen, seniorrådgiver ved Fødevareøkonomisk Institut på Københavns Universitet.
Forbrugerrådet tror heller ikke på et umiddelbart prisfald:
- Hvis afgifterne bliver fjernet igen, er der en nærliggende risiko for, at butikkerne glemmer at lade priserne følge med ned. Det er et mønster, vi har set på andre områder, siger afdelingschef Vagn Jelsøe.
Enhedslisten har fremhævet prisfaldet på fede varer som en gevinst for de fattigste. Med det argument har partiet accepteret et lavere personfradrag, selv om det isoleret set skaber øget ulighed.
Men nu sår Enhedslistens finansordfører, Frank Aaen, selv tvivl om logikken bag lighedsregnestykket.
- Jeg tror ikke, at det i realiteternes verden påvirker butikkernes priser, om afgiften går op eller ned, siger han.
- Nu er det jo ikke mig, der fastsætter priserne på varerne i butikkerne, siger erhvervs- og vækstminister, Annette Vilhelmsen, i et skriftligt svar til Jyllands-Posten, men understreger:
- Der vil blive set nærmere på konkurrencen i detailhandlen, herunder hvordan samhandlen mellem leverandører og detailhandel påvirker priserne for forbrugerne.
Arla har lovet, at de vil sænke priserne på mejerivarer, når fedtafgiften skrottes.
Afgiften blev indført under den daværende VK-regering i 2009, og sidste år besluttede Enhedslisten og S-SF-R-regeringen at indføre en højere afgift på tilsat sukker.
Begge afgifter afskaffes med dette års finanslov.
