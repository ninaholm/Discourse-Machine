Norge vælger F-35 kampfly



 Den norske regering har besluttet, at landets aldrende F-16-fly skal erstattes med amerikanske F-35 Joint Strike Fighter-fly (JSF).
 Dermed vrager politikerne det svenske alternativ Gripen NG.
 Ifølge regeringen er F-35 det eneste af de to kampfly, der tilfredsstiller de krav, som regeringen har sat til Norges fremtidige kampfly. Regeringen i Oslo fremhæver også, at udgifterne til F-35-flyene er fem milliarder danske kroner lavere end for den svenske flytype, men regeringen understreger, at begge fly har været mulige kandidater. 
 I Danmark er der også politisk flertal for nye kampfly, når de nuværende F-16-fly inden for den nærmeste fremtid skal på pension.

