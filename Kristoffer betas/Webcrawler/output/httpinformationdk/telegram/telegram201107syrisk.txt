Syriske soldater skyder mod folk i Homs
Syriske sikkerhedssoldater slår hårdt ned på oppositionsfolk i byen Homs og opringer en forstad til Damaskus.


 Syriske sikkerhedssoldater er igen torsdag på jagt efter modstandere til præsident Bashar al-Assad i den centrale by Homs.
Samtidig har elitesoldater omringet en forstad til hovedstaden Damaskus, hvor der også har være omfattende protester mod den autoritære præsident.
- Sikkerhedsstyrker går ind i huse og boliger og anholder folk. Der høres også skud i byen, siger Rami Abdel Rahman fra menneskeretsorganisationen Syrian Observatory, der har base i London.
Han tilføjer, at gaderne i Homs ligger øde hen på grund af militærets massive tilstedeværelse i byen. Mange kampvogne og pansrede mandskabsvogne kører rundt i byen, der har været centrum for nogle af de største demonstrationer mod Assad.
Aktivister siger, at mindst 20 civile er dræbt i Homs siden mandag, hvor sikkerhedsstyrkerne omringede og gik ind i byen. Under sammenstød i weekenden blev 30 civile dræbt, siger øjenvidner.
Sideløbende med uroen i Homs har eliteenheder fra den syriske hær omringet bydelen Harasta i Damaskus. Her har der også været store demonstrationer mod Assad og hans styre med krav om politiske og økonomiske reformer. Det skriver tv-stationen Al-Jazeera.
- Flere hundrede soldater fra den fjerde elitedivision har omringet og spærret for alle til- og frakørselsveje til Harasta, siger en anonym indbygger i bydelen.
Han tilføjer, at soldaterne er svært bevæbnede og har ansigterne camoufleret, og at el- og vandforsyningen er afbrudt til bydelen.
Menneskeretsorganisationer siger, at op mod 1500 civile er dræbt af sikkerhedssoldater, siden opstanden mod al-Assad tog fart i midten af marts.
