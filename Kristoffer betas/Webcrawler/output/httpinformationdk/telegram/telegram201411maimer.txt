Mai Mercado: Ned med skat og op med straf
Beskæftigelsesfradraget skal op, og topskatten skal ned, siger den nye politiske ordfører, Mai Mercado (K).


 Det skal bedre betale sig at arbejde end forsørges af det offentlige.
Det siger Mai Mercado, som afløser Lene Espersen som politisk ordfører i De Konservatives folketingsgruppe.
- Der må ikke være så lille forskel på, om man er på offentlig forsørgelse, eller om man er i job. Så vi skal sikre, at beskæftigelsesfradraget hæves, så det også kan betale sig at tage et lavtlønsjob. Det skal også betale sig for højtlønnede at arbejde. Topskatten skal sænkes, siger Mai Mercado.
Lene Espersen stopper efter 20 år i Folketinget for at blive administrerende direktør i Danske Arkitektvirksomheder. Mai Mercado tegner fremover partiet som politisk ordfører. Partileder Søren Pape Poulsen kan ikke deltage i debatter i folketingssalen, da han ikke er valgt til Folketinget.
De Konservative vil i sin 2020-plan betale lavere skatter ved at slanke det offentlige, som skal spænde livremmen ind. Det er allerede sket de seneste år under SR-regeringen, påpeger Mai Mercado.
- Den røde regering har de facto ført minusvækst i de senere år. Der ligger nulvækst i vor finansiering af disse skattelettelser. Der kommer ikke massive fyringer, fordi vi faktisk går fra minus- til nulvækst, siger hun.
De Konservative vil sænke og fastfryse grundskylden, som boligejere betaler i skat, og sænke personskatterne. Det fremgår klart af partiets 2020-plan, påpeger Mai Mercado.
- Vi går ind for offentlig nulvækst. Vi tror, at kommunerne kan løfte deres opgaver med de økonomiske rammer, de har. Hos os ligger der en anerkendelse af, at der bliver flere ældre og syge. Dem har vi en naturlig forpligtelse til at tage os af, siger hun.
De Konservative vil slå hårdt ned på indbrudstyve, som skal sendes hjem til afsoning, understreger Mai Mercado.
- Mange indbrud begås af udenlandske forbryderbander, som ikke har noget imod at komme i fængsel. Det er nærmest en badeferie sammenlignet med det, de kommer fra, siger De Konservatives nye politiske ordfører.
