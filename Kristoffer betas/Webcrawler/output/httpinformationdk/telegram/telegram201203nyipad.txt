Ny iPad kommer til Danmark 23. marts
Apple præsenterer ny iPad, der kommer på markedet i USA 16. marts og til Danmark 23. marts.


 Apples ny iPad kommer på markedet i USA og andre store markeder som Tyskland, Storbritannien, Frankrig og Japan den 16. marts og til Danmark den 23. marts.
Det kom frem, da Apples øverste chef, Tim Cook, præsenterede den ny iPad i San Francisco onsdag.
Den ny iPad får en meget høj skærmopløsning på 2048 x 1536. Til sammenligning er HD-opløsningen 1920 x 1080. Opløsningen er den bedste for en bærbar pc og tablet hidtil, hævder Apple-chefen.
Den får 4G-LTE-teknologi, der gør den op til 10 gange hurtigere på internettet end den nuværende 3G-teknologi.
Den ny iPad får et fem megapixel kamera, og den kan også fungere som wifi-hotspot for andre enheder.
Med sine blot 9,4 millimeter er den en anelse tykkere end iPad 2's 8,8 millimeter.
iPaden, der er den tredje i række af Apples tablet-computere, kommer et år efter, at iPad 2 kom på markedet. Det er det første nye produkt, Apple sender på markedet, efter at den legendariske grundlægger og leder af firmaet, Steve Jobs, døde af kræft i oktober.
Apples markedschef, Phil Schiller, siger, at batteriet i den ny iPad er forbedret og kan klare 10 timers arbejde, hvis den kun arbejder på wifi. Anvendes 4G reduceres batteritiden med cirka en time.
Den ny iPad kan købes med tre forskellige hukommelser, 16, 31 og 64 gigabytes.
Apple har domineret tablet-market de senere år og sad på 62 procent af markedet i verden i 2011. Selskabet regner med at kunne øge andelen til 70 procent i 2012.
Prisen den ny iPad bliver den samme som for iPad 2.
