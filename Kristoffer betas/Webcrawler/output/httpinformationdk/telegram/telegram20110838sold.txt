38 soldater skudt ned og dræbt af Taliban
USA's præsident, Barack Obama, sørger over 38 soldaters død, efter at Taliban har skudt deres helikopter ned.


 38 amerikanske og afghanske soldater er omkommet i Afghanistan, da en amerikansk Chinook-transporthelikopter sent fredag blev ramt af en raket affyret af Taliban i Wardak-provinsen sydvest for hovedstaden Kabul, oplyser de lokale myndigheder.
USA's præsident, Barack Obama, har lørdag i en erklæring æret de 31 omkomne amerikanske soldater, der har betalt den højeste pris i Afghanistan. Han mindedes også de syv afghanske soldater, der blev dræbt i forbindelse med en anti-talibanoperation.
 - Mine tanker går til de pårørende til de amerikanere, der har mistet livet fredag i Afghanistan, siger Obama i en erklæring, der er udsendt fra Det Hvide Hus. Præsidenten fortsætter:
- Vi sørger også over de afghanere, der døde sammen med ​​vores styrker i jagten på en mere fredelig og håbefuld fremtid for deres land.
 Den afghanske hærs øverstkommanderende for den region, hvor episoden er indtruffet, og en talsmand for Wardak-provinsen bekræfter, at helikopteren er blevet skudt ned af Taliban-oprørere.
 - Den amerikanske helikopter, der styrtede ned fredag aften, blev skudt ned af Taliban, da den var ved at lette. En raket affyret af oprørerne ramte luftfartøjet og ødelagde det fuldstændigt, siger provinstalsmand Shahidullah Shahid.
 Dødstallet er blevet offentliggjort i en erklæring fra den afghanske præsident Hamid Karzais kontor, men det er endnu ikke bekræftet af den Nato-ledede Isaf-styrke.
25 af de omkomne er elitesoldater fra specialstyrken U.S. Navy Seals, oplyser det amerikanske tv-netværk ABC News.
Det amerikanske forsvarsministerium Pentagon afviser at kommentere årsagen eller antallet af døde.
 Angrebet er det værste, der har ramt udenlandske soldater, siden amerikanske og andre internationale styrker invaderede Afghanistan for 10 år siden for at fordrive Taliban i kølvandet på terrorangrebene på USA den 11. september 2001.
