Nyt gebyr for at betale med kreditkort
Virker chippen ikke på betalingskortet, må forbrugeren i fremtiden betale et gebyr på 7,50 kroner.


 Chippen virker ikke. Prøv magnetstriben.
De fleste kender problemet med kreditkortets lille chip, som fejler, fordi butikkens terminal er i stykker, eller fordi kortet er slidt og beskidt.
Hidtil har disse tekniske fejl udelukkende skabt irritation.
Men fremover bliver forbrugerne straffet med en bøde på 7,50 kroner, hver eneste gang de bliver tvunget til at bruge magnetstriben i stedet for de små og mere sikre chips på MasterCards, Eurocards og American Express-kort, skriver metroXpress.
Der er tale om kort, som folk i forvejen betaler et gebyr for at bruge. Landets dominerende kortindløser, Teller, der før hed PBS og er delvist ejer af de danske banker, kan ikke oplyse, hvor mange millioner kroner det nye gebyr forventes at indbringe.
Men uanset størrelsen er det forbrugerne, der må til lommerne - også selv om fejlen ikke er kundens, men butikkens, fastslår butikkernes organisation, Dansk Erhverv.
- Tellers gebyr kan minde om en dummebøde, som der kun er en part til at betale, nemlig kunden, siger Henrik Hyltoft, Dansk Erhvervs markedsdirektør, der vil i forhandlinger med Teller om gebyrets størrelse.
Ifølge Henrik Hyltoft vil butikkerne i nogle tilfælde opkræve gebyret kontant - andre gange indirekte - ved, at detailhandlen afholder omkostningen og dernæst lægger den oven på forbrugerpriserne. Det, synes han, er helt fair.
- For oftest er fejlen nemlig kundernes. De lader kortene ligge i lommen, hvor kortenes chip går i stykker, siger han til metroXpress.
 Teller mener modsat, at de ustandselige fejl oftere skyldes dårlig hygiejne i butikkerne.
- De er simpelthen for dårlige til at rense terminalernes chiplæsere. Gebyret, som vi faktisk er kede af at indføre, skal hjælpe til at opdrage butikkerne til at rengøre terminalerne, siger Søren Winge, pressechef i Teller, til gratisavisen.
