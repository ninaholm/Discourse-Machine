Henrik Sass: Bornholmsk slagterikonflikt skal løses
Det er afgørende for Bornholm, at stridende parter forhandler videre om slagteri i Rønne, siger Henrik Sass.


 Erhvervs- og vækstminister Henrik Sass Larsen (S) blander sig nu i den fastlåste konflikt mellem Danish Crowns ledelse og de mange medarbejdere på slagteriet i Rønne, hvis job hænger i en tynd tråd.
Situationen er "alt for alvorlig til", at parterne kan opgive håbet om at nå en løsning, fastslår ministeren og opfordrer til fortsatte forhandlinger.
- Det er afgørende, at Fødevareforbundet NNF og Danish Crown sætter sig tilbage til forhandlingsbordet og finder en fornuftig løsning på problemerne på slagteriet på Bornholm, siger han i en pressemeddelelse.
- Lukker slagteriet, vil det få meget alvorlige konsekvenser for flere hundrede familier på Bornholm. Derfor skal der findes en løsning, fastslår ministeren.
Danish Crown besluttede tirsdag aften at dreje nøglen om på slagteriet, fordi medarbejderne - efter godt fire måneders benhårde forhandlinger - fortsat afviser en lønnedgang som led i slagterigigantens planer om at spare 25 millioner kroner årligt på slagteriet.
Det betyder, at cirka 200 medarbejdere bliver kastet ud i arbejdsløshed, medmindre de bøjer af inden mandag, hvor ledelsen har krævet et endeligt svar.
Men regeringens Vækstplan for Fødevarer, som blandt andet giver muligheder for at oprette nye medarbejderinvesteringsselskaber, giver ledelse og medarbejdere "gode muligheder for at arbejde sig ud af vanskelighederne", siger Henrik Sass Larsen:
- Det er vigtigt, at de muligheder gribes både for de ansatte og erhvervets skyld.
I konflikten på Bornholm, hvor slagteriarbejderne og deres fagforening, Fødevareforbundet NNF, står over for Danish Crowns ledelse og Dansk Industri, har forslaget om medarbejderinvesteringer dog allerede været på bordet.
I forslaget var der lagt op til, at medarbejderne skulle aflevere otte procent af deres løn i en såkaldt Bornholmerfond, som skulle gå til investeringer i ny teknologi på slagteriet.
Men forslaget blev forkastet mandag af de ansatte, fordi det ikke lagde op til, at de skulle have deres indskud i fonden retur.
