Nato: Vi kan snart sætte punktum i Libyen
Nato vil afslutte sin militære operation i Libyen, så snart situationen tillader det, siger Anders Fogh.


 Natos generalsekretær, Anders Fogh Rasmussen, siger, at alliancen er tæt på at kunne sætte punktum for sin militære tilstedeværelse i Libyen.
- Vi er ret tæt på at kunne afslutte denne operation, siger Anders Fogh.
Han understreger samtidig, at den libyske leder, Muammar Gaddafi, "ikke er et mål", men at Nato vil fortsætte sin indsats, så længe civilbefolkningen er truet.
- Vi er dog klar til at afslutte operationen, så snart situationen tillader det, siger generalsekretæren.
Trods de libyske oprøreres seneste fremrykninger mod oberst Gaddafis hjemby Sirte, har Nato ifølge Anders Fogh Rasmussen "ikke noget kendskab til oberstens opholdssted".
- Men han er heller ikke et mål for vores operation, understreger den danske Nato-chef.
USA's forsvarsminister, Leon Panetta, sagde i sidste uge, at der er fire "retningslinjer" for, hvornår Nato kan trække sig ud af Libyen.
For det første bliver det afgørende, hvordan slaget om Sirte falder ud. For det andet er det vigtigt at sikre, at Gaddafis styrker ikke længere kan angribe civile.
For det tredje skal Gaddafi ikke selv kunne kontrollere landets militær, og for det fjerde skal landets nye ledere garantere befolkningens sikkerhed.
Søndag var oprørsstyrkerne tæt på at erklære Sirte for indtaget, efter at de blandt andet indtog et stort konferencecenter, et universitet og det største hospital. Kampene fortsatte imidlertid flere steder i byen.
Libyens nationale overgangsråd (TNC) håber snart at kunne erklære hele Libyen for befriet, hvorefter der kan lægges en tidsplan for afholdelsen af frie valg i landet.
