USA-kommentator: Republikanere gør alt for at stoppe Trump
Den republikanske ledelse er så desperat, at alle kræfter er sat ind for at bremse Trump, vurderer ekspert.


 Mens den excentriske forretningsmand Donald Trump rykker tættere på at blive Republikanernes præsidentkandidat, er panikken for alvor ved at brede sig i partiet.
Fremtrædende republikanere, blandt andet de tidligere præsidentkandidater Mitt Romney og John McCain, har torsdag sat alle kræfter ind i forsøget på at bremse Donald Trump, med hvad der ligner en velorkestreret kampagne.
Det siger Anders Agner Pedersen, USA-kender og chefredaktør for netmediet Kongressen.com, som skriver om amerikansk politik.
- Man er for alvor begyndt at erkende, at Trump efter Super Tuesday er kommet endnu tættere på at vinde nomineringen. Og det ønsker man under ingen omstændigheder fra den republikanske ledelses side, siger Anders Agner Pedersen.
- Nu prøver man alt, hvad man overhovedet kan for at stoppe ham.
Selv om der er flere andre republikanske politikere, som har rettet angreb mod Trump, har angrebet fra Romney og McCain større gennemslagskraft, fordi de begge har været præsidentkandidater i henholdsvis 2012 og 2008, siger Anders Agner Pedersen.
Mitt Romney har i en tale i Utah torsdag beskyldt Trump for at føre en meget grov valgkamp og for at være kvindehader og uærlig.
Han opfordrede også Republikanerne til at samle sig om en af Donald Trumps konkurrenter.
- Her er, hvad jeg ved. Donald Trump er falsk, en bedrager. Han bedrager den amerikanske offentlighed, lød det fra Romney.
Om angrebet kan åbne for, at der kommer andre kandidater på banen, er endnu for tidligt at sige, vurderer Anders Agner Pedersen.
- Ledelsen ser stadig Marco Rubio som kandidaten, der skal besejre Trump, og som bagefter skal sendes i arenaen mod Hillary Clinton, siger han.
- Men det er ikke gået godt med primærvalgene, og indtil nu har han leveret flest andenpladser. Derfor kan situationen blive så desperat, at man bliver nødt til at sende en ny kandidat ind i kampen.
Senest vandt Donald Trump over sine nærmeste konkurrenter i de fleste af primærvalgene i de delstater, der gik til valg tirsdag på den såkaldte Super Tuesday.
Selv om der fortsat er konkurrence om nomineringerne, så er der mere og mere, der tyder på, at netop Trump bliver Republikanernes kandidat, når det egentlige valg af USA's 45. præsident skal finde sted i november.
