Ophidset Rønn: Jeg bliver mistænkeliggjort
Birthe Rønn står alene med sin forklaring i statsløsesagen. Hun anklager kommissionen for mistænkeliggørelse


 
	Det var en ophidset Birthe Rønn Hornbech, der tirsdag mødte op i Statsløsekommissionen.

	Den tidligere integrationsminister fra Venstre står efterhånden alene med sin forklaring om, at hun første gang efter at være blevet orienteret om fejlbehandling af statsløses sager forventede, at embedsmændene ville rette ind.

	Flere embedsmænd - senest hendes højre hånd, departementschef Claes Nilas - har tværtimod peget på Birthe Rønn Hornbech som hovedårsag til, at Integrationsministeriet fejlbehandlede statsløses sager og først meget sent orienterede Folketinget.

	På spørgsmålet om, om hun på noget tidspunkt har fortalt sin omverden, at fejlbehandlingen af statsløse skulle bunde i misforståelser mellem hende selv og embedsværket, siger hun:

	- Jeg synes, at jeg mistænkeliggøres i en grad, jeg ikke bryder mig om. Jeg er meget utilfreds med den måde, man spørger på (i kommissionen, red.). Jeg synes ikke, at jeg har den retssikkerhed, jeg har krav på.

	Efter at være stillet spørgsmålet igen svarer hun:

	- Det vil jeg ikke svare på. Jeg synes, vi er ude i nogle spekulationer om, at det skulle jeg ene mand have sørget for, at der ikke skulle ske fejl, siger hun.

	Ifølge Birthe Rønn Hornbechs tidligere forklaring til kommissionen var hun af den opfattelse, at embedsværket behandlede de statsløses sager i henhold til konventionerne, efter at hun i august 2008 første gang fik besked om, at de i en årrække var blevet brudt.

	Rønn Hornbech forklarede også, at hun først i november 2009 bliver klar over, at der ikke er rettet ind efter konventionerne.

	Mandag forklarede Claes Nilas imidlertid, at det lange forløb skyldes, at Birthe Rønn Hornbech på mødet i august 2008 ville have en undersøgelse af praksis i de andre nordiske lande, før hun ville rette ind efter konventionen.

	Undersøgelsen trak imidlertid ud, blandt andet fordi Birthe Rønn Hornbech kort før sommerferien 2009 blev ramt af sygdom og måtte melde afbud til et centralt møde for de nordiske ministre, forklarede Claes Nilas mandag i kommissionen.

	Da ministeren endelig i november 2009 på baggrund af et notat fra embedsmænd i ministeriet blev klar over, at praksis stadig ikke var ændret, skete der noget.

	Ifølge Claes Nilas måtte der dog en del overtalelse til, før Birthe Rønn Hornbech til sidst orienterede Folketinget om sagen.

