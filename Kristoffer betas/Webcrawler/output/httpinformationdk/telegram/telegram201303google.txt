Google vil sælge musik og e-bøger i Danmark
Konkurrencen mellem Google og Apple intensiveres herhjemme. Google Play er snart klar til Android-brugere.


 En af de helt store aktører på det digitale marked, Google, vil sælge e-bøger, musik og film til danskerne.
Google Play forhandler i øjeblikket med en række danske forlag, erfarer Politiken. Og ifølge direktør for Sony Music i Danmark Henrik Daldorph har Google allerede indgået aftaler med Sony om at sælge musik i Danmark.
- Aftalen er indgået i USA, men omfatter også dansk musik, siger han til Politiken.
Google Play er Googles modstykke til Apples populære iTunes. I USA og en række andre lande sælger Google Play ikke bare app's til smartphones og tablets, men også e-bøger, musik, film og tv-serier.
Og nu vil Google altså ind på det danske marked for at få fat i det store antal brugere, der benytter Android-styresystemer til smartphones og tablets. De kan ikke kan bruge iTunes, men må hente musik, bøger, film og tv via andre kanaler.
I Danmark har Google Play hidtil kun solgt app's til Android. Ifølge Politikens oplysninger er planen, at udvidelserne med musik og e-bøger gerne skal lanceres inden 1. juli.
Falder aftalerne med de danske forlag på plads, vil Androidbrugere kunne købe deres e-bøger via Google Play og læse dem på tablets og smartphones. Ligesom de vil kunne købe musik.
Bliver vilkårene som i USA, vil indkøbene ligge i "skyen", så indkøb på en smartphone også kan læses eller høres på tablet og computer.
