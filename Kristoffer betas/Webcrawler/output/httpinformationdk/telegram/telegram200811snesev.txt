Snesevis af lig fundet i DRCongo-landsby



 FN's fredsbevarende styrker fandt i dag snesevis af lig i en landsby i den østlige del af Den Demokratiske Republik Congo (DRCongo).
 Det siger vidner og en talsmand for FN's fredsbevarende styrke i DRCongo.
 Landsbyen var kontrolleret af tutsioprørere, der er loyale over for oprørsgeneralen Laurent Nkunda.
 En stank af død hang over landsbyen Kiwanja, da journalister og FN-soldater kørte ind i landsbyen, som Nkundas styrker i går drev den regeringsvenlige Mai-Mai-milits ud af.
 Ligene af adskillige voksne mænd lå mellem de lerklinede hytter, nogle af dem var brændt efter tilsyneladende at være blevet ramt af raketter eller granater.
 Der var intet, hverken uniformer eller våben, der antydede, at de dræbte selv var oprørere eller militsfolk. 

