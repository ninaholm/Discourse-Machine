Selvmordsangreb i Somalia dræber mindst 34
Al Shaabab-oprørere, der er inspireret af al-Qaeda, har indrømmet at stå bag nyt angreb i Mogadishu.


  Mindst 29 civile mennesker er blevet dræbt og adskillige er blevet såret under et angreb på en retsbygning i den somaliske hovedstad, Mogadishu, søndag, siger politiet.
Dertil kommer de ni gerningsmænd, der bevæbnede og iført selvmordsveste stormede retsbygningen.
- Militær fra Den Afrikanske Union og Somalia, samt lokalt politi har ryddet bygningen. De seneste tal viser, at der er 29 dræbte civile, ni døde Shaabab-militante og 58 sårede, siger en sikkerhedsofficer, der ønsker at være anonym, til nyhedsbureauet AFP.
Få minutter efter angrebet på retsbygningen eksploderede en bilbombe et andet sted i Mogadishu. Her blev fem personer dræbt og et endnu ukendt antal såret, fortæller øjenvidner.
Det frygtes, at dødstallet kan stige yderligere, da situationen ikke er under kontrol endnu, lyder det.
Al Shaabab militsen, der er inspireret af al-Qaeda, har påtaget sig ansvaret for angrebet.
- Dette var en hellig aktion målrettet ikke-troende, som holdt møde i retsbygningen. Vi vil fortsætte, indtil Somalia er befriet fra invasion, siger talsmand for Shaabab Sheikh Ali Mohamed Rage til AFP.
Et lignende angreb kostede mindst 10 mennesker livet i marts.
Al Shaabab-oprørere gennemfører jævnligt angreb i Mogadishu. De militante oprørere kæmper for at vælte præsident Hassan Sheikh Mohamud, der blev valgt til posten sidste år.
Sikkerhedssituationen i Mogadishu er betydeligt forbedret, efter at islamisterne blev tvunget på flugt fra byen i en militæroffensiv i august 2011.
Bombeangreb og likvideringer er imidlertid fortsat en del af dagligdagen i hovedstaden.
