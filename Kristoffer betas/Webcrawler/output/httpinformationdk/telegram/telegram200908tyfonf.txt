Tyfon får huse til at styrte sammen i Kina



 Et jordskred, der blev udløst af voldsomme regnskyl i forbindelse med tyfonen Morakot, har fået flere boligblokke til at styrte sammen i Kina.
 Et ukendt antal beboere er begravet i ruinerne, rapporterede de kinesiske medier tirsdag.
 - Seks eller syv boligblokke kollapsede i Pengxi nær Wenzhou i den østlige Zhejiang-provins, rapporterede det officielle nyhedsbureau Xinhua.
 De fire etager høje boligblokke stod ved foden af et bjerg.
 Der var ingen oplysninger om, hvor mange mennesker, der var begravet i ruinerne, da redningsarbejdet blev vanskeliggjort af en stor mængde mudder og sten.
 Over 8,8 millioner mennesker i Fujian-, Zhejiang-, og Anhui-provinserne er berørt af Morakot, der har tvunget myndighederne til at evakuere 1,4 millioner mennesker i kystområderne.
 Morakot ramte Kina efter at have forårsaget de værste oversvømmelser i Taiwan i 50 år.
