Online-butikker kræver millioner fra Nets
Internet-firmaer hævder, at de i årevis har betalt for meget i dankort-gebyrer til Nets.


 For godt en måned siden slog Konkurrenceankenævnet fast, at Nets skal sænke dankortgebyret på nethandel med omkring 30 procent.
Nu er de danske internetbutikker klar til at kræve de penge tilbage, som de mener at have betalt for meget i gebyrer til Nets siden 2008. Det skriver Jyllands-Posten.
- Vi har samlet over 60 medlemmer med et samlet krav på 28 millioner kroner, og det betyder, at vi anser det for at være fornuftigt, også med de udsigter vi har for at vinde sagen, siger Annette Falberg, direktør i Foreningen for Dansk Internethandel, FDIH.
Der blev i 2012 foretaget omkring 60 millioner dankorttransaktioner på internettet, og Konkurrenceankenævnets afgørelse sparer de danske forbrugere og internetbutikker for en udgift på 30-50 millioner kroner om året.
De 28 millioner kroner, som FDIH kræver tilbage, er kun knap en femtedel af de 150 millioner kroner, som FDIH vurderer, at Nets har opkrævet for meget.
Resten af de 150 millioner kroner har Nets opkrævet dels hos virksomheder, der ikke er medlem af FDIH, dels ved nogle af FDIH's medlemmer, som ikke ønsker at deltage i søgsmålet.
FDIH vurderer samtidig, at en femtedel af netbutikkerne har væltet dankortgebyret direkte over på forbrugerne, og at forbrugerne dermed har omkring 30 millioner kroner til gode hos Nets.
Forbrugerombudsmanden oplyser til Jyllands-Posten, at han i øjeblikket overvejer, om det er en sag, han vil gå ind i, og derudover har han ingen kommentarer.
Da Konkurrence- og Forbrugerstyrelsen i maj 2013 pålagde Nets at sætte dankortgebyret ned ved internethandel til en krone og 20 øre i gennemsnitspris, var det kun prisniveauet for det næste halvandet år.
Derefter er det igen markedet, der skal regulere prisen for dankorttransaktioner. Derfor har FDIH allerede indkaldt Nets til forhandlinger om de fremtidige gebyrer. For FDIH vil gerne have prisen ned til cirka en krone.
