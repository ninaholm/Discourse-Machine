Nogle fiskere griner, andre græder



 2009 bliver endnu et år med færre fisk i nettet for de danske fiskere i Østersøen. Men fordelingen rammer skævt, så enkelte fiskere rent faktisk kan se frem til større fangster, mens andre får det svært.
 Især sildefiskerne i havne som Rødvig og Gilleleje går en hård tid i møde. Sildekvoterne bliver reduceret med 39 procent i den vestlige del af Østersøen samt Kattegat og Skagerrak som følge af faldende bestande.
 Torskefangsten skal samtidig reduceres med 15 procent i den vestlige del af Østersøen, men det opvejes af en tilsvarende stigning på 15 procent for kvoterne i den østlige del af Østersøen, øst for Bornholm.
 Udsigten til flere torsk i den østlige Østersø på den ene side og generelt færre fisk i den vestlige Østersø på den anden side gør, at Danmarks Fiskeriforening er splittet, når der skal gøres status over kvoteforhandlingerne.
 - Nogle af vores rene østfiskere kan grine, men de rene vestfiskere græder, siger næstformand Kim Kær Hansen.
 Også når det gælder laks, brisling og rødspætter skal østersøfiskerne skrue ned for fangsten.
