Konservative i britisk parlament er splittet i EU-opgør
67 ud af 330 konservative parlamentsmedlemmer er stærkt skeptiske over for det britiske EU-medlemskab.


 Hver femte konservative medlem af det britiske parlament synes at være indstillet på at stemme for en britisk udtræden af EU, viser nye undersøgelser, som understreger en dyb kløft i premierminister David Camerons parti omkring det europæiske samarbejde.
I mindst en generation har Camerons parti været splittet af en konflikt omkring det britiske EU-medlemskab, som bidrog til, at tidligere konservative ledere som Margaret Thatcher og John Major mistede magten.
Cameron lovede i 2013, at briterne skal til en folkeafstemning om EU i slutningen af 2017, efter at dele af deres EU-medlemskab er blevet genforhandlet.
Men på et tidspunkt, hvor Camerons parti er ved at forberede det store årlige landsmøde, viser undersøgelser fra tænketanken Open Europe, at 67 ud af 330 konservative parlamentsmedlemmer er enten "stærkt imod" eller stærkt skeptiske over for det britiske EU-medlemskab, mens 203 er i tvivl og både ville kunne stemme for eller imod.
Undersøgelserne er baseret på analyser af offentlige udtalelser og stemmeafgivninger fra parlamentarikerne. Kun 14 parlamentsmedlemmer er klippefaste i deres mening om, at landet skal forblive i EU. 44 andre siger, at de "er tilbøjelige til at støtte" EU-medlemskabet.
Pawel Swidlicki, der er analytiker hos Open Europe, siger, at antallet af ubesluttede parlamentsmedlemmer i partiet viser, "hvor vigtigt det vil være for Cameron at sikre en omfattende og ambitiøs reformpakke, som vil blive støttet af i partiet og i befolkningen som helhed.
Selv om undersøgelsen hviler på vurderinger, så vækker den opsigt i London som den første offentligt tilgængelige indikator for, hvordan grundholdningerne er i Camerons parlamentsgruppe.
