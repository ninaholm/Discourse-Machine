Økonom: Løkkes taktik om flere job er en gratis omgang
Tænketanken Cepos mener, at statsminister Lars Løkke Rasmussens (V) målsætning om flere job er uambitiøs.


 Det er varm luft, når statsminister Lars Løkke Rasmussen (V) til Jyllands-Posten, Berlingske og Politiken siger, at en fremgang i beskæftigelsen er blandt de fire vigtigste målsætninger for den nye regering.
Det mener cheføkonom i den liberale tænketank Cepos, Mads Lundby Hansen, der savner et konkret tal fra statsministeren.
- Det er ikke særlig ambitiøst at melde ud, at beskæftigelsen skal vokse, for det kommer den til af sig selv alligevel efter alt at dømme, siger han til Ritzau.
- Ifølge en prognose fra Finansministeriet vil beskæftigelsen nemlig stige med 130.000 frem til 2019, uanset om man laver reformer eller ej.
Cepos' cheføkonom fortæller, at fremgangen på arbejdsmarkedet skyldes en normalisering af konjunkturerne, samtidig med at politiske reformer fra både den tidligere regering og forrige med Løkke hjælper på udviklingen.
- Jeg mener, at statsministeren skal melde helt konkret ud, hvor meget beskæftigelsen skal øges via nye reformer.
Han henviser til, at den foregående regering under Helle Thorning-Schmidt (S) havde indskrevet en målsætning om, at beskæftigelsen skulle øges med 55.000 personer.
Cirka samme tal bør Venstre-regeringen sigte efter - altså ud over de 130.000 personer.
- Hvis man ikke får meldt en konkret målsætning ud, ser vi, at der kommer flaskehalse, hvis beskæftigelsen vokser hurtigere end ventet og uden en konkret reformmålsætning kan reform-tempoet blive for lavt.
- Man risikerer eksempelvis, at virksomheder må takke nej til ordrer, hvis de ikke kan besætte ledige stillinger, lyder advarslen fra Mads Lundby Hansen.
