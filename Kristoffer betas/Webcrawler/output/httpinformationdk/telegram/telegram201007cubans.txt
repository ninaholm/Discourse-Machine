Cubansk dissident indstiller sultestrejke
Guillermo Farinas har afsluttet sin mere end fire måneder lange sultestrejke efter at Cubas regering er gået med til at frigive en række politiske fanger.


 Den cubanske dissident Guillermo Farinas har indstillet den sultestrejke, han indledte for 135 dage siden i protest mod Cubas regerings fortsatte fængsling af en række politiske fanger. Det sker efter at det kommunistiske styre i Havana har meddelt, at det vil løslade 52 af disse fanger.
- Farinas har i dette øjeblik standset sin sultestrejke, siger menneskeretsaktivisten Gisela Delgado til det franske nyhedsbureau AFP efter at have besøgt ham på et hospital i byen Santa Clara.
Meddelelsen kommer dagen efter, at det onsdag kom frem, at Cubas regering er gået med til at løslade 52 politiske fanger. Fem af fangerne blev løsladt øjeblikkeligt onsdag, mens de øvrige 47 vil blive sat fri i løbet af de kommende måneder.
Oplysningen om de forestående løsladelser kommer, efter at Spaniens udenrigsminister, Miguel Angel Moratinos, har haft samtaler med den cubanske præsident, Raul Castro, og Havanas ærkebiskop, Jaime Ortega.
Med meddelelsen om løsladelsen af de politiske fanger, har Farinas nået sit mål. Den 48-årige psykolog menes dog at være i meget dårlig fysisk forfatning. For få dage siden forlød det, at han var ved at dø af en blodprop i nakken.
Hans læge, Armando Caballero, sagde mandag til den kommunistiske avis Granma, at Farinas havde fået medicin intravenøst for at behandle blodproppen, men at infektioner har betydet, at blodåremåltiderne havde måttet standses.
- De eneste ansvarlige for min fremtidige død er brødrene Fidel og Raul Castro, sagde Farinas ved den lejlighed.
