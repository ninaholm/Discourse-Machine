Masseflugt rammer igen Mexicos fængsler
Inden for 90 minutter blev der mandag gennemført masseflugter fra tre fængsler i Mexico.


 Mindst 32 indsatte brød mandag ud af tre fængsler i den mexicanske delstat Veracruz, oplyser myndighederne. De tre flugtaktioner fandt sted næsten samtidig.
De berørte fængsler ligger i Coatzacoalcos, Amatlan de los Reyes og Cosamaloapan.
Inden for bare halvanden time brød de mindst 32 indsatte ud af de tre fængsler, oplyser Gerardo Buganza, en regeringstalsmand i Veracruz.
Bugunza oplyser, at den første flugt fandt sted klokken halv tre natten til mandag. Fangerne havde knive på sig, da de flygtede.
Fængselspersonalet arbejder endnu på at få styr på det nøjagtige tal over flygtede fanger.
Ifølge myndighederne er 14 af de flygtede blevet fanget igen.
Fangeflugter er ikke et ukendt problem i Mexico. I december sidste år lykkedes det over 140 indsatte at slippe væk fra et fængsel i Nuevo Laredo i delstaten Tamaulipas.
Frem til da var det lykkedes over 340 indsatte at flygte fra fængsler i Tamaulipas bare i 2010.
