Det Hvide Hus fordømmer egyptisk undtagelsestilstand
Egyptiske myndigheders beslutning om at erklære undtagelsestilstand fordømmes af USA.


 Det Hvide Hus kritiserer det voldelige overgreb på demonstranter i Egypten, og amerikanerne fordømmer på det kraftigste myndighedernes beslutning om at erklære landet i undtagelsestilstand.
En regeringstalsmand, Josh Earnest, som gav en pressebriefing i præsident Barack Obamas fravær, opfordrede Egyptens militære ledere til at respektere folkets menneskerettigheder.
Josh Earnest sagde, at onsdagens vold blot vil gøre det ekstra svært for parterne at vende tilbage på en fredelig og demokratisk kurs.
Undtagelsestilstanden blev indført onsdag eftermiddag, og den gælder ifølge statslige medier foreløbigt for en måned.
Samtidig har egyptiske myndigheder beordret militæret til at hjælpe indenrigsministeriet med at sørge for sikkerheden i landet.
Egyptens regering har også indført udgangsforbud fra syv aften til seks morgen i en måned.
Forbuddet gælder 12 provinser i landet, deriblandt Kairo.
