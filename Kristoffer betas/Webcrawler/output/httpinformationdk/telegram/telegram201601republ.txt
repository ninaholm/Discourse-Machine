Republikanske frontløbere diskuterer våben og Obama
De tidligere venlige bånd mellem Donald Trump og Ted Cruz var for alvor kappet over i den seneste tv-debat.


 De republikanske præsidentkandidater i USA har natten til fredag dansk tid diskuteret en række emner i håb om at stå bedre i meningsmålingerne, når primærvalgene går i gang om to uger.
På listen over emner var blandt andet våbenlovgivningen og den nuværende præsident i USA, Barack Obama, i løbet af den sjette tv-debat, der blev sendt på Fox Business Network.
De syv førende kandidater deltog i den primære debat. Deltagerne var Donald Trump, Jeb Bush, Ted Cruz, Marco Rubio, Ben Carson, Chris Christie og John Kasich.
Da kandidaterne blev spurgt til deres holdning til våben i lyset af præsident Barack Obamas kamp for at stramme lovgivningen, var holdningen klart for privates ret til at have våben.
- Våben trykker ikke selv på aftrækkeren, mennesker trykker på aftrækkeren, sagde Donald Trump og tilføjede, at USA har et stort problem med psykisk sygdom frem for et problem med våben.
Marco Rubio tilføjede, at forfatningens anden tillægsparagraf ikke "bør anses for at være et forslag" med henvisning til USA's såkaldte second amendment, der fastslår amerikanernes ret til at bære våben.
De republikanske kandidater undlod i større grad end tidligere at kritisere hinanden. I stedet gik de i fælles front til angreb på USA's nuværende præsident, Barack Obama.
Blandt andet blev Obama kritiseret for sin politiske linje over for Iran og Islamisk Stat.
Dog skændtes to af de absolutte frontløbere i feltet - Donald Trump og Ted Cruz - på scenen. De har ellers i lang tid været på hinandens gode side. Men med de første primærvalg allerede 1. februar har alvoren sneget sig ind mellem de to kandidater.
Blandt andet beskyldte Cruz Trump for at have "New York-værdier".
- Der kommer ikke mange konservative ud af Manhattan, sagde Cruz.
Yderligere skændtes de om, hvorvidt det er et problem, at Ted Cruz blev født i Canada af en amerikansk mor og cubansk far. Det mente Trump, men Cruz affejede kritikken ved at sige, at Trump gik op i det, fordi Cruz fører over Trump i flere målinger.
Før den store debat mødtes de resterende tre kandidater med håb om at repræsentere Republikanerne ved det kommende valg. Det drejer sig om Carly Fiorina, Mike Huckabee og Rick Santorum.
Hverken Rand Paul eller Jim Gilmore deltog i en af debatterne.
