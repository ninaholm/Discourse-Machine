Frelsens Hær: Staten må hjælpe i kulden
Problemet med udenlandske hjemløse er så stort, at det offentlige må hjælpe til, mener Frelsens Hær.


 Vinterkulden har sendt hjemløse udlændinge mod de herberger, hvor de må overnatte. Men der er ikke flere senge og mange udlændinge bliver afvist hver aften, når herbergerne åbner.
- Det er kritisk lige nu. Vores nødherberg er fyldt, og vi overvejer at etablere flere sengepladser fra på mandag, hvis vores ressourcer tillader det.
- Det håber vi at kunne få støtte til. Hvis ikke, så må vi gøre det alligevel, fordi problemet er så akut, siger informationschef i Frelsens Hær, Lars Lydholm
 På Frelsens Hærs herberg "Den Kolde Næse" på Amager er der plads til 20 overnattende, og selv om der skabes flere senge er problemet med hjemløse i kulden så stort, at det offentlige må træde til, lyder det.
- Det offentlige må på banen. Der må være nogle gymnastiksale eller medborgerhuse eller et eller andet, man kan bruge, siger Lars Lydholm.
Han har ikke noget præcist tal på, hvor mange udenlandske hjemløse, der opholder sig i Danmark.
 - Men i København er jeg sikker på, at der er flere hundrede. Vores erfaring er ikke, at det kun er østeuropæere. Vores erfaring er, at der også er rigtig mange afrikanere. Vi har faktisk flest afrikanere på vores nødherberg i øjeblikket, siger Lars Lydholm.
 Den offentlige støtte til et herberg som Den Kolde Næse gives kun i de kolde måneder af året.
- Vi er nødt til at lukke herberget til april. Og så er problemet det samme igen. Vi efterlyser en akut indsats, men allervigtigst så må der gøres noget hele året. Der er derfor, der er panik nu, siger Lars Lydholm.
Han anerkender social- og integrationsminister Karen Hækkerups (S) frygt for, at København skal blive en magnet for hjemløse udlændinge.
- Jeg kan godt forstå politikerne i ene eller anden forstand. At hvis man gør for meget, så risikerer man, at København bliver en magnet for udenlandske hjemløse, siger Lars Lydholm.
