Gade: Der er ikke noget at komme efter



 Regeringen fastholder uantastet, at Danmark ikke gjorde noget forkert, da danske soldater i 2002 udleverede krigsfanger til de amerikanske styrker i Afghanistan. Det mener i hvert fald forsvarsminister Søren Gade (V):
 - De papirer, der er kommet frem ændrer ikke ved regeringens redegørelse, og der er det jo klokkeklart, at der ikke er noget at komme efter, siger Søren Gade.
 Forsvarsministeren hæfter sig ved, at dokumentet handler om "definitioner af krigsfanger og ikke behandling af krigsfanger".
 Søren Gade og VK-regeringen er under beskydning, fordi et hidtil bortkommet dokument fra Forsvarets Auditørkorps, som blev sendt til regeringen seks uger inden Jægerkorpset afleverede 31 mistænkte al-Qaeda-fanger til amerikanske soldater, viser, at de amerikanske styrker i Afghanistan ikke var forpligtede til at behandle især al-Qaeda-fanger som krigsfanger. Det har ført til fornyet kritik af, at de danske soldater udleverede fangerne på trods af, at regeringen godt vidste, at det var problematisk.
 Årsagen er, at USA - i modsætning til Danmark - ikke har ratificeret den såkaldte Tillægsprotokol 1 til Geneve-konventionerne. Men de danske soldater var i praksis "forpligtet til at behandle personer, der tages til fange i forbindelse med fjendtligheder, som kombattanter og dermed krigsfanger, hvis de selv eller den part, hvortil de hører, påberåber sig krigsfangestatus, eller hvis personen i øvrigt synes berettiget til sådan status".
 Søren Gade beklager, at papirerne først dukker op nu, hvor de indgår i en verserende retssag. Men han fastholder regeringens konklusion.
 - Det vigtige er at sige, at det ændrer ikke på nogen af de konklusioner, der er lavet i den redegørelse, som regeringen har afleveret til Folketinget, siger han.
 Spørgsmål: Hvordan kan du konkludere det?
 - Nu har jeg sådan set givet dig det svar, jeg gerne vil give dig.
