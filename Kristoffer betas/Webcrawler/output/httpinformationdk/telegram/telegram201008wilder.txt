Wilders med i moské-demo ved Ground Zero
Både tilhængere og modstandere af den planlagte moské nær Ground Zero demonstrerer i New York 11. september. Også den hollandske politiker Geert Wilders er med.


 Planerne om at bygge en moské tæt ved det sted, hvor World Trade Center stod, har bragt sindene i kog i USA.
Nu har både tilhængere og modstandere af byggeriet meddelt, at de vil demonstrere på årsdagen for terrorangrebet mod tvillingtårnene i New York.
Gruppen Stop Islamisering af Amerika vil demonstrere umiddelbart efter den årlige ceremoni, hvor de knap 3000 ofre mindes.
Foruden pårørende til ofrene deltager den kontroversielle hollandske politiker Geert Wilders og de konservative republikanere Newt Gingrich og tidligere FN-ambassadør John Bolton.
Muslimske og arabisk-amerikanske grupper mødes i denne uge for at drøfte, hvordan de skal markere årsdagen. Den falder sammen med eid al-fitr, der markerer afslutningen på muslimernes hellige måned, ramadanen.
- Vi vil ikke holde en demonstration på den anden side af gaden. Det er ikke sådan, vi vil gøre, siger Linda Sarsour, leder af den arabisk-amerikanske forening AAA.
I stedet overvejer grupperne en form for indsats i lokalområdet, et måltid på tværs af religiøse skel og andre arrangementer, der skal fremme forståelsen grupperne imellem, siger hun.
På søndag er der ligeledes varslet demonstrationer for og imod moskéen.
Myndighederne i New York har givet tilladelse til byggeriet af det muslimske center, der ligger to gader fra Ground Zero, som er det sted, World Trade Center stod.
