OVERBLIK: Sådan har GGGI ødslet med pengene
Den sydkoreanske rigsrevisions rapport viser flere uregelmæssigheder i klimaorganisationen. Se den lange liste


 Udviklingsminister Christian Friis Bach (R) har fredag offentliggjort den sydkoreanske rigsrevisions granskning af klimaorganisationen Global Green Growth Institutes, GGGI, regnskaber. Og den afdækker et alarmerende forbrug og manglende styr på økonomien.
Uregelmæssighederne har fundet sted, mens Danmark har ydet tilskud på 30 millioner kroner i 2011 og samme beløb i 2012. I alt støtter Danmark organisationen med 90 millioner kroner.
Nogle af uregelmæssighederne strækker sig ind i Lars Løkke Rasmussens (V) formandskab og udviklingsminister Christian Friis Bachs (R) medlemskab af bestyrelsen.
Her kan du se, hvad der kritiseres:
* Revisionsrapporten viser, at GGGI lejede en ekstra etage i hovedkvarteret, hvilket overskred budgettet med én million kroner.
* Organisationen brugte desuden syv millioner kroner på indvendig renovering af hovedkvarteret, hvilket overskred budgettet med 8,4 gange.
* Indvendig renovering og specialfremstillede møbler har organisationen i alt brugt 11,4 millioner kroner på.
* I rapporten står der videre, at organisationen siden oktober 2012 har overvejet at flytte hovedkvarter.
* Sker det, vil udgifterne på hovedkvarteret betragtes som tabt. Dermed kan organisationen afskrive 4,3 millioner kroner, og desuden skal GGGI betale for at rive den nye indretning ned.
* Fire medarbejdere på organisationens kontor i FN-byen i København og i London har fået en høj huslejegodtgørelse, men da de ikke skiftede bopæl, var godtgørelsen derfor uberettiget. De modtog 8000 og knap 11.000 kroner månedligt.
* Klimaorganisationen har ikke fulgt reglerne for at sende indretnings-projektet i udbud. Dermed er der ikke sket en "fair og gennemsigtig udvælgelse" for at sikre det bedste tilbud.
* GGGI har kun modtaget tilbud fra et enkelt firma, før organisationen indgik en aftale. Dermed ser det ud til, at virksomheden er gået glip af besparelser, konkluderes det.
* Mod reglerne fik en sekretær stillet en firmabil til rådighed i fem måneder. Medarbejderen modtog kompensation for en chauffør og vedligeholdelse af bilen.
* En anden medarbejder fik mod reglerne adgang til et kreditkort. Over en periode på to år brugte medarbejderen kortet 123 gange. Det skete 108 gange, uden at medarbejderen beviste sine udlæg.
* To eksperter arbejdede tre dage om ugen i en periode på 26 uger for GGGI, der ikke stillede krav til arbejdsopgaver og arbejdstid. Ved siden af fandt de tid til at arbejde for deres eget firma.
* Deres arbejde bestod i at "deltage i interne møder og indsamle data". Det mundede dog ikke ud i "forskningsmæssige resultater".
Læs hele rapporten her: http://um.dk/da/~/media/UM/Danish-site/Documents/Politik-og-diplomati/Nyheder_udenrigspolitik/2013/BAI%20Audit%20Report%20-%20unofficial%20English%20Translation%20pdf.pdf
Kilde: Den sydkoreanske rigsrevisions rapport: "Audit Result Request - Financial Execution on Budget from Korean Government to GGGI"
