LO: Nulvækst passer ikke sammen med trepartsforhandlinger
Eventuelle trepartsforhandlinger kan ikke tage udgangspunkt i nulvækst, siger Lizette Risgaard.


 Søndag varslede Venstres formand, Lars Løkke Rasmussen, at hvis han vinder valget, vil der blive indkaldt til trepartsforhandlinger mellem staten, arbejdsgiverne og fagforeningerne.
Og den invitation tager fagforbundet LO gerne imod. Men der er et "men".
- Vi kan ikke være med til nulvækst. Så det er klart, at skal vi ind i en trepartsforhandling, så kan det ikke være med udgangspunkt i nulvækst, siger LO's næstformand, Lizette Risgaard.
- Løkke har jo peget på nulvækst. Der siger vi klart, at med nulvækst er der tale om en nedskæringsdagsorden. Det ønsker vi ikke i fagbevægelsen.
Hun understreger dog, at LO tager imod enhver invitation til trepartsforhandlinger - uanset regeringens farve. Lizette Risgaard ønsker dog ikke at foregribe valgresultatet.
Også på andre områder har fagforbundet ønsker til eventuelle forhandlinger mellem arbejdsmarkedets parter og en kommende regering.
- Vi ønsker også at finde holdbare løsninger på hele beskæftigelsessituationen - inklusiv dagpengeperioden, siger Lizette Risgaard, der dog afventer den parlamentariske sammensætning efter valget, før hun vil komme med konkrete ønsker.
Hele idéen om forhandlinger mellem en kommende regering - hvad end den er rød eller blå - og arbejdsmarkedets parter bifalder Lizette Risgaard.
- Vi vil gå efter at finde nogle løsninger på, hvordan vi kan være med til at få mere gang i væksten, så der kan komme flere job, samtidig med at vi holder en balance i et velfærdssamfund, så vi ikke sparker nedad, siger hun.
LO har tidligere sammen med FTF fremlagt 22 punkter til, hvordan arbejdsmarkedet kan forbedres. Herunder er forslag som lettere genoptjening af dagpenge, forbedringer af arbejdsmiljø og styrket voksenuddannelser.
- De 22 forslag, som vi har spillet ind med, håber vi meget, at de tager med ind, når der skal skrives regeringsgrundlag, siger Lizette Risgaard med henvisning til både en eventuel rød og blå regering.
