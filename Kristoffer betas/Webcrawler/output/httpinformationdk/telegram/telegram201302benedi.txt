Benedikt XVI er officielt ikke længere pave
Klokken 20.00 på den sidste dag i februar ophørte Benedikt XIV efter eget ønske officielt med at være pave.


 Benedikt XVI er efter otte år torsdag aften officielt ikke længere pave. Dermed er han den første pave i 600 år, der træder frivilligt tilbage i stedet for at beklæde posten til sin død.
Pavedømmet blev officielt ledig klokken 20.00, hvilket er i overensstemmelse med den nu afgåede paves ønske, da han 11. februar overraskende meddelte, at han agtede at træde tilbage.
Den gule og hvide pavefane blev strøget, og medlemmer af Schweizergarden trak sig fra indgangen til den pavelige sommerresidens Castel Gandolfo syd for Rom, mens de massive trædøre til bygningen på bakketoppen blev lukket.
Paven ankom til sin ny residens med en hvid helikopter mindre end tre timer tidligere, efter at han havde taget afsked med sin stab i Vatikanet.
 Benedikt XVI fik klapsalver fra sine kardinaler, som er samlet til konklavet - forsamlingen der foretager det nye pavevalg.
I sin egen tale til kardinalerne gav Benedikt udtryk for, at han anser det som den helt rigtige beslutning at trække sig tilbage.
- Mine kære brødre, dette er en glæde for hele verden, sagde han.
Det 85-årige overhoved for den romersk-katolske kirke har gentagne gange tidligere sagt, at han tjener Guds ønsker og ikke svigter den romersk-katolske kirke ved at abdicere.
- Jeg vil fortsætte med at være tæt ved jer i jeres bønner, især de næste par dage, så I har den hellige ånd med jer, når I skal vælge den nye pave, sagde pave Benedikt.
På sin sidste dag som leder af verdens 1,2 milliarder katolikker svor han endvidere "ubetinget lydighed og ærbødighed" over for sin efterfølger.
- Blandt jer er der også den fremtidige pave, til hvem jeg lover min ubetingede lydighed og ærbødighed, sagde paven.
Endelig opfordrede han den romersk-katolske kirke til at samles omkring den nye, kommende pave.
