Historisk store besparelser venter i år
12.000 offentligt ansatte vil miste arbejdet p.g.a. af historisk store besparelser i år, viser analyse.


 Danmark står foran de største offentlige besparelser i 27 år.
Ifølge finansminister Claus Hjort Frederiksen (V) er resultatet af, at VK-regeringen har overskredet sin målsætning om nulvækst i 2010, nemlig, at pengene skal hentes hjem med besparelser for fem milliarder kroner i år.
- Opgjort på årsbasis kan der beregnes et fald i det offentlige forbrug på 1 procent fra 2010 og til 2011 med afsæt i de første foreløbige tal for 2010 fra Danmarks Statistik og Finansministeriets skøn for 2011, skriver Claus Hjort Frederiksen i et svar til Folketingets Finansudvalg.
Det forventede fald i det offentlige forbrug på 0,3 procent bliver med andre ord tre gange større i år. Eller 12.000 færre offentligt ansatte, viser beregninger, Arbejderbevægelsens Erhvervsråd (AE) har foretaget.
AE's chefanalytiker, Martin Madsen, kalder da også besparelserne for historiske.
- Akilleshælen i regeringens økonomiske plan er en målsætning om nulvækst i det offentlige forbrug. Da denne nulvækstmålsætning er skredet i 2010, skal overskridelsen nu hentes hjem med besparelser i år.
- Når der skæres 12.000 offentlige ansatte i år, kommer danskerne for alvor til at opleve regeringens spareøvelse, siger Martin Madsen.
- En besparelse på én procent af den offentlige service er ikke hverdagskost. Faktisk skal man hele 27 år tilbage for at finde en større besparelse i den offentlige service, siger chefanalytikeren.
Han henviser til 1984, hvor den daværende Poul Schlüter-regering skar det offentlige forbrug med 1,6 procent.
Til sammenligning voksede det offentlige forbrug i gennemsnit med 1,8 procent under Anders Fogh Rasmussens regeringer
De Økonomiske Vismænd gættede allerede sidste efterår på, at finansministeren ville være nødt til at spare én procent på det offentlige forbrug eller 12.000 stillinger.
