Republikansk leder kritiserer protester
Ordkrig om protesterne på Wall Street kan gøre protester til tema i præsidentvalgkamp.


 En af de mest magtfulde republikanske politikere i Washington betegner demonstranterne på Wall Street som "pøbel", der skaber splittelse i USA, hvormed protesterne mod finanssektoren begynder at præge den politiske debat.
- Tro det eller ej, men der er nogle i denne by, som virkelig har skabt splittelse og spillet amerikanere ud mod amerikanere, siger Eric Cantor, som er leder af Republikanerne i Repræsentanternes Hus.
Han fremsatte udtalelsen, efter at præsident Barack Obama havde sagt, at demonstrationerne var et udtryk for udbredt frustration over økonomien og gammeldags tænkemåder i bankerne.
Pressetalsmanden for Det Hvide Hus, Jay Carney, beskylder Cantor for hykleri og siger, at han aldrig har hørt de republikanske ledere i Kongressen kalde den konservative Tea Party-bevægelses demonstrationer for "pøbel".
- De forskellige demonstrationer er i fuld overensstemmelse med amerikanske demokratiske traditioner, siger Carney.
Protesterne "Occupy Wall Street" blev indledt for omkring tre uger siden og har spredt sig til mange byer i USA. Flere fagbevægelser har sluttet sig til græsrodsbevægelsen, som demonstrerer mod økonomisk uretfærdighed og manglende ansvarsfølelse i finanssektoren.
Hvis bevægelsen vinder politiske indflydelse kan den få betydning for præsident- og kongresvalget næste år, ligesom Tea Party bevægelsen var med til at sikre Republikanerne en sejr ved kongresvalget sidste år.
Demonstrationerne i Wall Street på Manhattan, der har haft tusindvis af deltagere, har spredt sig til blandt andet Washington.
Obama har sagt, at hans administration har gjort seriøse forsøg på at få bugt med uansvarlighed i finanssektoren med en række reformer.
