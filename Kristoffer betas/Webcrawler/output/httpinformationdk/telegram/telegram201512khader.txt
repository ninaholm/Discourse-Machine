Khader vil ændre lov om asylansøgeres værdigenstande
Det skal fremgå helt klart af regeringens lovforslag, at politiet ikke tager smykker fra flygtninge, kræver K.


 De danske myndigheder skal hverken konfiskere ure, smykker, guldtænder eller vielsesringe fra asylansøgere - uanset værdien. Sådan lyder kravet fra De Konservatives udlændinge- og integrationsordfører, Naser Khader.
Han beder udlændinge- og integrationsminister Inger Støjberg (V) om at præcisere regeringens lovforslag, så der ikke kan være tvivl om fortolkningen.
- Vi bakker op om lovforslaget, vi vil bare have en præcisering. Vi vil ikke tage ringe, ure eller halskæder fra folk - uanset hvad værdien af dem måtte være, siger Naser Khader til Ritzau.
Han foreslår ministeren at skrive præciseringen ind i lovforslagets bemærkninger. Hvis ikke det sker, vil de Konservative fremsætte et ændringsforslag.
- Vi går ikke med til at stemme på noget, hvor man giver tilladelse til at tage folks personlige smykker fra dem. En præcisering vil også stoppe den pinlige diskussion om vielsesringe og guldtænder, siger Khader.
Med regeringens lovforslag får politiet mulighed for at beslaglægge penge og værdigenstande fra asylansøgere for at dække udgifterne til deres ophold i Danmark.
Værdigenstande, som har en særlig personlig betydning er undtaget - medmindre de har en sådan værdi, at det "ikke findes rimeligt at undtage dem fra beslaglæggelse". Og det er dette forbehold, de Konservative vil have fjernet.
- Det skal fremgå, at uanset værdien, så skal vi ikke tage personlige ting med affektionsværdi fra folk. Det er kun, hvis de har en formue med sig - altså penge, guld eller diamanter i kufferten, siger Naser Khader.
Inger Støjberg siger til Politiken, at hun gerne præciserer sagen over for Naser Khader. Hvad angår ure, halskæder eller andre personlige smykker vil det afhænge af en konkret vurdering, siger hun.
- Det vil i første omgang være politiet, der skal notere ned, hvilke værdigenstande den enkelte asylansøger har med sig. Herefter skal de jo så præcisere værdien af dem, siger hun til avisen.

