Kerry: Der sker fremskridt i Gaza-diplomati
USA's udenrigsminister forsøger at mægle mellem Israel og Hamas under besøg i Jerusalem.


 Den amerikanske udenrigsminister, John Kerry, siger, at der er gjort visse fremskridt i de diplomatiske bestræbelser på at få afsluttet blodsudgydelserne i Gaza.
- Vi har helt klart taget nogle skridt fremad, men der er stadig mere arbejde, der skal gøres, siger Kerry, som kom til Israel tidligere onsdag.
Kerry, der i Jerusalem blandt andet mødes med FN's generalsekretær, Ban Ki-moon, landede i Tel Aviv, selv om USA's føderale flyadministration midlertidigt har indstillet alle flyvninger til landet på grund af et raketangreb tæt på den internationale lufthavn.
Kerry skal onsdag besøge Ramallah på Vestbredden for at føre drøftelser med den palæstinensiske leder, Mahmoud Abbas, siger kilder i det amerikanske udenrigsministerium.
Kerry afviser at oplyse detaljer om forhandlingsprocessen forud for sine møder med Abbas og den israelske premierminister, Benjamin Netanyahu.
Amerikanske embedsmænd siger, at Kerry har forhandlet til langt ud på natten i de seneste dage, hvor han også har været i Kairo.
Ban Ki-moon siger, at der ikke er nogen tid at spilde.
 - Vi arbejder nu sammen om at få banet vej for en våbenhvile så hurtigt som muligt, men der er stadig visse detaljer, som mangler, siger Ban Ki-moon, som tidligere onsdag mødte Netanyahu.
En talsmand for det israelske militær siger, at en offensiv fortsætter.
- Vi møder modstand omkring tunnelerne ... De forsøger konstant at angribe, siger oberstløjtnant Peter Lerner.
Israel vil fortsætte offensiven mod det Hamas-styrede Gaza, indtil hele det omfattende palæstinensiske tunnelsystem er ødelagt.
Indbyggerne i Gaza har brugt og gravet tunneler i årevis. De er hovedsageligt blevet anvendt til at smugle diverse forbrugsvarer og våben ind via Egypten, men nu bliver de også brugt strategisk i krigshandlingerne mod Israel.
