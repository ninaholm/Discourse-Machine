S vil tjekke svindelsag hos skatteminister
Skatteminister Karsten Lauritzen må forklare milliardsvindel, mener skatteordfører Jesper Petersen.


 Skatteminister Karsten Lauritzen (V) må forklare, hvordan der kunne svindles med aktieudbytter for 6,2 milliarder kroner, som Skat har anmeldt til Statsadvokaten for Særlig Økonomisk og International Kriminalitet (SØIK) - Bagmandspolitiet.
Læs også: Skat anmelder svindel for milliarder til Bagmandspoliti
Det siger Socialdemokraternes skatteordfører, Jesper Petersen. Tirsdag fik Folketingets skatteudvalg kun en enkelt sides skriftlig orientering fra skatteministeren.
- Det burde ikke kunne lade sig gøre at få udbetalt over seks milliarder kroner fra Skat, som man aldrig skulle have haft. Det er penge, som andre danske skatteydere har indbetalt, for at de skulle gøre gavn, siger Jesper Petersen.
Når danske selskaber betaler udbytte, tilbageholdes 27 procent i skat. Udenlandske aktionærer fra EU-lande eller aktionærer fra lande med aftaler om dobbeltbeskatning kan få refunderet hele eller dele af udbytteskatten.
Spørgsmål: - Skal vi stramme reglerne for at få refunderet udbytteskat?
- Sagen må tages meget alvorligt i Skat og prioriteres højt i Bagmandspolitiet, så vi får pågrebet og straffet de mennesker, der har lavet det og få pengene retur. Der er behov for at få en grundig redegørelse fra skatteministeren, siger Jesper Petersen.
I sommer fik Skat fra udlandet en henvendelse, der vakte mistanke om, at der er foregået noget ulovligt.
- Vores egne interne undersøgelser har bestyrket mistanken, og derfor har vi overdraget sagen til SØIK og øjeblikkeligt sat udbetaling af udbytte skat i bero, siger Skats direktør, Jesper Rønnow Simonsen.
Skatteudvalget kan ikke nøjes med gisninger om, hvorfor Skat først reagerede på en henvendelse fra udlandet, siger Jesper Petersen.
- Det er påfaldende, at der er sket en meget stor stigning i sager om at få refunderet udbytteskat og i beløbet, siger Jesper Petersen.
