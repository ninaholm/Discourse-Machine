Frankrig: Hollande sejrer i første runde
Præsident Nicolas Sarkozy bliver slået af socialisten François Hollande i første runde ved præsidentvalg.


 Forhåndsfavoritten François Hollande slår den nuværende franske præsident, Nicolas Sarkozy, ved første runde af præsidentvalget i Frankrig.
Med 99 procent af stemmerne talt op står socialisten Hollande til at få 28,6 procent af stemmerne, mens den nuværende præsident, Nicolas Sarkozy, får opbakning fra 27,1 procent af vælgerne.
Den 43-årige højrenationalist Marine Le Pen, som i sin valgkampagne har slået til lyd for "økonomisk patriotisme", erobrer en tredjeplads med 18,0 procent af stemmerne. Den største opbakning nogensinde til en kandidat fra den yderste højrefløj.
På de efterfølgende pladser følger den venstreorienterede kandidat Jean-Luc Melenchon og centrumkandidaten François Bayrou.
Det franske valg består af to valgrunder. I anden runde kan den 57-årige Nicolas Sarkozy se frem til en direkte duel om præsidentembedet mod Socialistpartiets kandidat, Hollande.
Sarkozy er med nederlaget den første siddende præsident i nyere historie, som taber i første valgrunde. Derfor står modstandere i kø for at skrive hans politiske nekrolog, allerede inden anden valgrunde er begyndt.
I den socialistiske lejr er der ikke overraskende stor glæde over resultatet.
- Det ekstraordinært gode resultat af François Hollande skaber håber om forandring, siger en af lederne bag Hollandes kampagne.
Valgdeltagelsen var på over 80 procent. Der er dermed tale om stor opbakning sammenlignet med flere tidligere valg. Dog gik endnu flere til stemmeurnerne i 2007, hvor stemmedeltagelsen var usædvanlig høj med 84 procent.
François Hollande har ført en afdæmpet valgkamp med løfter om at skabe en ny konsensus i fransk politik.
 Den nuværende præsident har derimod været mere offensiv blandt andet med et klart budskab om, at han er den eneste, som kan rette op på den kriseramte økonomi - og med løfter om en hård kurs i udlændingepolitikken.
