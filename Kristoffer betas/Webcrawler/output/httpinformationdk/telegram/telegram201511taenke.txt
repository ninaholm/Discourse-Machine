Tænketank forudser strengere kontrol med syriens-krigere
Europa vil dæmme op for hjemvendte syriens-krigere. Det kan betyde hård kontrol vurderer direktør i tænketank.


 Tvunget ophold på hjemadressen, forbud mod at kommunikere med bestemte mennesker, forbud mod at benytte internettet.
Det kan blive europæiske regeringers svar på truslen fra hjemvendte syriens-krigere efter angrebene i Frankrig.
Det vurderer Jacob Mchangama, jurist og direktør for den juridiske tænketank Justitia. Det skriver Dagbladet Information.
- Jeg forudser, at en række europæiske regeringer kommer til at se nærmere på yderligere kontrol med syriens-krigerne, siger han til Information.
Jacob Mchangama vurderer, at regeringerne måske vil kigge mod Storbritannien og Australien, som begge har erfaringer med den såkaldte "control order".
En "control order" er et påbud fra en dommer, som begrænser potentielle terroristers bevægelses- og kommunikationsfrihed.
 - Det Storbritannien tidligere har gjort, kunne jeg godt forestille mig, at andre europæiske lande vil interessere sig meget for.
- Når folk, der mistænkes for at ville begå terror, skal opholde sig 12 timer på en bestemt adresse og melde ind til politiet, hvor de befinder sig, behøver man ikke bruge mandskab til at overvåge hjemvendte syriens-krigere 24 timer i døgnet, siger han.
Alligevel bør politikerne tænke sig grundigt om, siger Jacob Mchangama.
- Der er også stor risiko for, at sådan et skridt kan blive misbrugt til at ramme folk, der blot har kontroversielle holdninger eller er i dårligt selskab. Derfor skal det ikke overvejes i en tilstand af panik.
Formanden for Folketingets Retsudvalg, Peter Skaarup (DF), vil gerne have en "control order".
- Det er noget, vi meget gerne vil have regeringen til at se nærmere på. Vi er positive over for tiltag rettet mod mennesker, som notorisk ikke vil leve efter danske værdier, og som kan udgøre en sikkerhedsrisiko, siger Peter Skaarup til Information.
Frankrig har en stor gruppe hjemvendte syriens-krigere. Mindst en af terroristerne bag angrebet fredag menes at have kæmpet i Syrien.
