Mbekis politiske fremtid på spil



 Sidste år mistede Thabo Mbeki posten som formand for Sydafrikas største parti, ANC, til sin rival Jacob Zuma. Snart kan hans tid som præsident også være forbi. 
 Fredag trådte repræsentanter fra ANC sammen for at drøfte, om Mbeki skal fjernes fra præsidentposten. Den seneste tid har den sydafrikanske præsident været i modvind. Baggrunden er en bitter strid med partifælden - og rivalen - Jacob Zuma om magten i partiet.
 Sidste uge forkastede en domstol korruptionsanklager mod Jacob Zuma. Det har fået Zumas politiske støtter til at rette fokus mod Mbeki, som bliver beskyldt for at stå bag falske anklager mod partifællen. Selv afviser Mbeki alt og siger, at han intet har med sagen at gøre.
 Jacob Zuma har tidligere udtalt, at Mbeki bør forblive præsident, indtil hans periode på posten udløber om et par måneder. Men et stigende pres internt i ANC kan tvinge ham til at stille Mbeki et mistillidsvotum.
