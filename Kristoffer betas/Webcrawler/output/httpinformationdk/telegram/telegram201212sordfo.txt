S-ordfører støtter avanceret kræftkanon i København
Sundhedsordfører for S er glad for, at Region Hovedstaden vil etablere et partikel-anlæg i København.


 Socialdemokraternes sundhedsordfører Sophie Hæstorp Andersen undrer sig over, at Kræftens Bekæmpelse kritiserer Region Hovedstaden for at ville købe en partikel-kanon og etablere et partikelanlæg til behandling af kræftpatienter.
Region Hovedstaden meldte onsdag aften ud, at regionen ikke vil opgive ambitionerne om at kunne tilbyde den avancerede partikel-terapi allerede fra 2015, selv om et ekspertpanel tidligere onsdag udpegede Skejby som den bedste placering.
- For øjeblikket er der kun behov for et anlæg i Danmark. Det drejer sig om at samle ekspertisen og forskningen, hvis man skal opnå de bedste resultater, siger direktør i Kræftens bekæmpelse Leif Vestergaard Pedersen, som kalder Region Hovedstadens udmelding for "kedelig".
Sophie Hæstorp Andersen forstår ikke, hvorfor det skulle være så slemt.
- Jeg har bidt mærke i, at Kræftens Bekæmpelse ønsker at behandlingen bliver etableret i Danmark så hurtigt som muligt, siger hun til Ritzau.
- Region Hovedstaden har allerede afsat de 300 millioner kroner, og er langt fremme med deres planer, mens regeringen fortsat mangler en privat sponsor til anlægget i Skejby, og derfor ved vi ikke, hvornår det kan stå færdigt, siger Sophie Hæstorp Andersen.
Hvis det lykkes at skaffe pengene, så kan anlægget i Skejby tidligst stå færdigt i 2017, og så har Danmark måske pludselig to super avancerede kræftbehandlingsanlæg.
Det er ikke til patienternes fordel, mener Leif Vestergaard Pedersen, men Sophie Hæstorp Andersen kan ikke se problemet.
- Denne her behandling er målrettet til kræftsyge børn, og i dag behandler vi allerede kræftsyge børn to steder i Danmark, siger hun.
- Rigshospitalet bør fortsat være Danmarks fyrtårn, når det kommer til højt specialiseret behandling, og jeg kan godt forstå, at Region Hovedstaden undrer sig over den beslutning, der er truffet, og at man fortsat har ønsker om at gå videre med planerne om at etablere et partikel-anlæg, siger hun.
Vibeke Storm Rasmussen, regionsrådsformand for Region Hovedstaden, har i hvert fald ikke tænkt sig at genoverveje planerne.
- Hvis regeringen vil bruge 1.4 milliarder kroner på forskning i Aarhus, kan jeg jo ikke gøre noget ved det. Vi bør gå videre med så hurtigt som muligt selv at få startet egen patientbehandling, siger Vibeke Storm Rasmussen.
