Helveg: Grønt mål bevares med billigere el
Regeringen udbygger alternativ energi trods billigere strøm, siger klimaminister Rasmus Helveg Petersen (R).


 Regeringen sænker ikke ambitioner for havvindmølleparker som Kriegers Flak og solenergi, skønt vækstpakken skærer knap seks milliarder kroner af Public Service Obligations, PSO-afgiften, som især belaster virksomheder med stort energiforbrug.
PSO-afgiften finansierer alternativ energi.
Det siger klima- og energiminister Rasmus Helveg Petersen (R), før statsminister Helle Thorning-Schmidt (S) og økonomiminister Margrethe Vestager (R) torsdag fremlægger vækstpakken "Danmark helt ud af krisen - virksomheder i vækst".
- Arbejdspladserne i bygning af Krigers Flak og vindmøller er med til at trække Danmark helt ud af krisen. Den grønne omstilling skaber arbejdspladser. Det er vanvittig vigtigt, at vi fastholder vores teknologiske førerposition, siger Rasmus Helveg Petersen.
Han vil ikke afsløre, hvor regeringen finder penge til at lempe i vækstpakken.
- 97 procent af PSO'en er initiativer fra VK-regeringen, tre procent er fra energiaftalen under os.
Vækstpakken rummer ifølge Jyllands-Posten initiativer til godt 10 milliarder kroner indtil 2020. Regeringen spytter tre milliarder kroner i mere grundforskning.
Rasmus Helveg Petersen har før afvist at støtte energitunge danske virksomheder.
"Fremtidens job skal ikke komme fra industrier som Aalborg Portland, men fra de nye tiltag i den grønne sektor", sagde han i 2012.
- Energi-intensive virksomheder har et problem med PSO. De er i konkurrence med udenlandske virksomheder, der ikke betaler PSO. Hele vækstplanen drejer sig om at få Danmark helt ud af krisen. Dér har vi valgt PSO som et af redskab, siger Rasmus Helveg Petersen.
Han afviser, at det er cirklens kvadratur at sænke PSO og støtte alternativ energi.
- Det sker ved at finde pengene et andet sted, siger han.
