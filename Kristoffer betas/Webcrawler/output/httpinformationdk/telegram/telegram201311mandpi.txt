Mand med pistol i amerikansk butikscenter er fundet død
En mand, der natten til tirsdag dansk tid åbnede ild i et butikscenter, er afgået ved døden af egne skud.


 En mand, der natten til tirsdag affyrede skud i et butikscenter i New Jersey, er fundet død, skriver CNN.
Politiet mødte talstærkt op til en skudepisode mandag omkring klokken 21.20 lokal tid i butikscentret Westfield Garden State Plaza Mall, der ligger knap 20 kilometer fra Manhattan.
Reuters oplyste omkring klokken 4.30 dansk tid, at centret var evakueret, og at politiet eftersøgte manden, som de mente havde forladt bygningen.
Myndighederne oplyste klokken 10.30 dansk tid, at gerningsmanden, der er identificeret som Richard Shoop, er fundet død inde i centret, angiveligt af et sår forårsaget sit eget våben.
De foreløbige meldinger fortæller intet om, hvilket skydevåben Richard Shoop var i besiddelse af.
Et vidne fortæller, at han bar en riffel, og CNN skriver, at han skød mod overvågningskameraerne. Det er uvist, om han havde intentioner om at dræbe, og man ved heller ikke, hvordan han er blevet ramt af egne skud.
Ingen andre er kommet til skade under skudepisoden, og myndighederne oplyser, at der foreløbigt kun er fundet et enkelt patronhylster. Men vidner har fortalt CNN om 3-9 skud.
- Det var kaos. Folk løb i alle mulige retninger. Det var som at være med i en gyserfilm, hvor morderen går langsomt og roligt rundt, fortæller en medarbejder fra en af butikkerne, Allie Cozic.
- Hans tøj var helt sort, og det lignede en eller anden slags skudsikker beklædning. Så snart jeg så våbnet, vendte jeg rundt og løb, siger hun.
Skudepisoden kommer i kølvandet på en række af andre skyderier i USA. Den amerikanske våbenlov atter på dagsordenen efter skolemassakren i Newtown sidste år i december, hvor 20 børn og seks voksne blev dræbt.
Præsident Barack Obamas forslag om en stramning af våbenloven blev dog forpurret af Senatet i Washington i april.
