I aften kæmper Refn om Guldpalmen
Søndag aften bliver det afgjort, hvem der skal have priser med hjem fra den årlige filmfestival i Cannes.


 Den danske instruktør Nicolas Winding Refn har delt anmeldere og kritikere med sin nye film "Only God Forgives".
Mens nogle mener, at instruktøren lykkes til fulde med sit værk, er der andre, der mener at filmen, der har Ryan Gosling i hovedrollen, skuffer fælt.
Hvordan Guldpalme-juryen med Steven Spielberg i spidsen ser på filmen, bliver afsløret søndag aften, når priserne uddeles ved filmfestivalen i Cannes. Her kæmper Refn med 19 andre film om æren.
Nicolas Winding Refn, der i 2011 fik prisen som bedste instruktør for filmen "Drive", spås dog ikke umiddelbart de bedste chancer for at tage Guldpalmen hjem for "Only God Forgives".
Voldsdramaet handler om Julian (Gosling, red.), hvis bror bliver myrdet. Drabet sender ham ud på et hævntogt, hvor volden eskalerer til uhyggelige højder, og det er ikke noget, der har begejstret alle anmeldere.
Bookmakerne mener til gengæld, at den tunesiske instruktør Abdellatif Kechiche har rigtig gode chancer for at vinde med sin film "La Vie D'Adele", der på engelsk har fået titlen "Blue Is The Warmest Colour".
Det er et tre timer langt lesbisk drama om den 15-årige Adele, hvis verden bliver vendt op og ned, da hun indleder et forhold til en anden pige. Filmen har nogle meget eksplicitte sexscener, og har vakt stor opmærksomhed ved festivalen.
Siden den 15. maj har den sydfranske by været centrum for den 66. udgave af festivalen, hvor man i år også har kunne se flere danske skuespillere i film, der er udtaget til hovedkonkurrencen.
 Mads Mikkelsen spiller rollen som Michael Kohlhaas i den franske film af samme navn, og det unge danske stjernefrø Sara Hjort Ditlevsen spiller sammen med Benjamin Boe Rasmussen i den hollandske "Borgman".
Sidste år vandt Mads Mikkelsen prisen for bedste skuespiller ved festivalen for sin rolle i Thomas Vinterbergs "Jagten".
