Nato og Pakistan i grænseslagsmål
Præsident Obama nægter at mødes direkte med Pakistans præsident, der kræver ågerpriser i vejafgift fra Isaf.


 Det er kun en uge siden, Pakistans præsident, Asif Ali Zardari, sikrede sig en invitation til Natos topmøde i Chicago.
Men mod topmødets slutning mandag aften, ser det ud til, at ingen af parterne har fået, hvad de ønskede.
Zardari kom efter penge. Mens Nato ville have åbnet grænsebommene mellem Pakistan og Afghanistan.
Indtil for nylig kom 40 procent af alle forsyninger til de 130.000 Isaf-soldater i Afghanistan ind over grænsen fra nabolandet Pakistan. Og de kommende år, hvor Isaf skal rykke tonsvis af udstyr ud af landet, ventes landtransporterne at blive endnu vigtigere.
Men Pakistan lukkede grænserne i november sidste år i vrede over, at amerikanske fly havde dræbt 24 soldater ved bombeaktioner i grænseområdet.
Da Nato-topmødet rykkede tættere på, hed det sig i pakistanske medier, at først premierministeren, siden præsidenten var inviteret med til mandagens mødesession i Isaf, hvor også de lande, der fungerer som transitlande, skulle med.
Men den officielle invitation kom først, da den pakistanske regering og militæret i sidste uge meddelte, at Pakistan var klar til at genåbne grænserne. Derefter kom der gang i pengespekulationerne i Pakistan.
Ifølge amerikanske embedsmænd, der har udtalt sig anonymt til flere medier, kræver Pakistan op mod 30.000 kroner i afgift for hver lastbil, der krydser grænsen. Tidligere har prisen været under 1500 kroner per lastbil.
Zardari kom med til Isaf-mødet. Han har også mødtes med USA's udenrigsminister, Hillary Clinton. Men amerikanske embedsmænd gjorde det klart, at præsident Barack Obama ikke ville mødes direkte med Zardari, før transitspørgsmålet er løst.
Natos generalsekretær, Anders Fogh Rasmussen, siger dog på et pressemøde, at han "forventer, at transitruterne bliver genåbnet inden for den allernærmeste fremtid".
