Vulkan kan spænde ben for Obama-besøg
Lufttrafikken i Indonesien er stærkt hæmmet af voldsomt vulkanudbrud, og det kan komme i vejen for USA'S præsidents besøg om et par dage.


 På grund af præsident Barack Obamas forestående besøg i Indonesien, overvåger de amerikanske myndigheder særligt nøje vulkanen Merapis igangværende udbrud.
- Vi følger udviklingen meget opmærksomt, siger Ben Rhodes, der er rådgiver i national sikkerhed. 
Han understreger samtidigt, at der endnu ikke er planer om at aflyse præsidentens besøg.
Aske fra vulkanen ventes søndag at føre til kaos i flytrafikken i Indonesien, hvor foreløbig 50 flyvninger til og fra hovedstaden Jakarta er blevet indstillet på grund af sikkerhedsrisikoen.
Dødstallet efter vulkanudbruddet nåede søndag op på 117 ofre, og de indonesiske myndigheder venter, at det vil stige.
Obama er i øjeblikket i Indien, hvorfra han efter planen i næste uge tager på statsbesøg i Indonesien, hvor han tilbragte en del af sin barndom.
