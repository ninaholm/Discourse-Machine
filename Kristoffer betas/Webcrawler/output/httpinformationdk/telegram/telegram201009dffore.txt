DF foreslår frikommuneordning
Kommunerne skal især kunne forhandle deres økonomi med finansministeren, som til gengæld så vil give dem mere frihed. Det foreslår Dansk Folkeparti.


 Dansk Folkeparti foreslår en forsøgsordning, hvor fem kommuner får lov til at forhandle deres budgetter direkte med finansministeren - mod så til gengæld at få en større frihed.
I dag forhandler finansministeren og Kommunernes Landsforening (KL) ellers engang om året en fælles økonomisk ramme på plads for alle 98 kommuner. 
Men Dansk Folkepartis gruppeformand, Kristian Thulesen Dahl, mener, at individuelle aftaler i højere grad vil forpligte den enkelte kommune til at overholde aftalen med finansministeren. Og finansministeren vil i højere grad kunne tage hensyn til den enkelte kommunes specielle forhold, ligesom de skal fritages for flere regler og bureaukrati.
- Lad os tage fem kommuner og give dem udstrakt frihed til selv at løse opgaven, siger Kristian Thulesen Dahl, på Dansk Folkepartis årsmøde i Herning.
- Hvis det lykkes i de fem kommuner, så kan vi udstrække det til landsplan. Og hvis det bliver en fiasko, så er vi tilbage ved i dag, siger gruppeformanden.
Kristian Thulesen Dahl vil nu rejse spørgsmålet over for regeringen, og han håber, at frikommuneforsøget kan blive vedtaget i den kommende folketingssamling.
Både Venstre og De Konservative siger til Morgenavisen Jyllands-Posten, at de støtter et frikommuneforsøg, men at de ikke har i sinde at afskaffe den nuværende forhandlingsmodel.
