Flertal vil lette adgang til sen abort
Hver fjerde ønsker, at der skal være automatisk ret til sen abort ved unormale fostre, uanset hvad de fejler.


 Da en dansk kvinde for få år siden rejste til England for at få en abort efter 20. uge, vakte det voldsom forargelse. Hun havde ved fosterdiagnostik fået at vide, at hendes foster manglede den ene underarm, men da hun søgte om abort, fik hun afslag.
I dag er 60 procent af deltagerne i en videnskabelig undersøgelse enige i, at det er i orden at få abort frem til 18. uge, hvis fosteret mangler en arm. 24 procent synes, det er i orden helt frem til 21. uge.
Det viser en undersøgelse fra Institut for Folkesundhed ved Københavns Universitet, som netop er offentliggjort i to forskellige videnskabelige tidsskrifter. Over 500 mænd og kvinder i alderen 18-45 har svaret på et spørgeskema, skriver Politiken.
Et flertal af svarpersonerne mener ligefrem, at vejen til sen abort skal være lettere, end den er i dag.
De fordeler sig på en tredjedel, der mener, at den gravide automatisk skal have tilladelse til sen abort i "ukontroversielle tilfælde" - det kan eksempelvis være en liste over sygdomme eller misdannelser, som altid tillader at afbryde en graviditet frem til 23. uge, hvor fosteret i teorien kan være levedygtigt - og en fjerdedel, der vil lade valget være helt op til den gravide, hvis fosteret fejler noget.
Det kan i princippet være alt fra en manglende tå til en livstruende hjerneskade. Kvinden skal dog have en grundig rådgivning.
Kun 34 procent foretrækker den model, vi har i dag, hvor et samråd af en jurist, en psykiater og en gynækolog vurderer hver enkelt ansøgning om abort efter 12. uge, skriver Politiken.
En af forskerne bag undersøgelsen er ikke overrasket.
- Når man tilbyder folk en risikovurdering og en eventuel diagnose for fosteret, må man også regne med, at de gravide og deres partnere får en forventning og interesse i selv at bestemme i de her spørgsmål, siger læge Sigurd Wiingaard Uldall til Politiken.
På fredag er det 40 år siden, Folketinget vedtog fri abort til og med 12. uge.
