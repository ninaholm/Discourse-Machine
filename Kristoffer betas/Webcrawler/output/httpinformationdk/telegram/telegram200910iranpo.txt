Iran positiv over for aftaleudkast



 Iran har ladet chefen for Det Internationale Atomenergiagentur (IAEA) vide, at man ser favorabelt på hans plan for en reduktion af iranernes lager for lavt beriget uran. Dog vil Iran først komme med en egentlig respons på udspillet en gang i næste uge.
 - Iran meddelte i dag generaldirektøren, at man er ved at overveje hans forslag i dybden og i et favorabelt lys, men har brug for indtil midten af næste uge til at komme med et svar, hedder det i en erklæring, som IAEA udsendte fredag.
 I erklæringen hedder det videre, at IAEA-chefen, Mohamed ElBaradei, håber, at den forsinkede respons "vil være lige så positiv, da en godkendelse af aftalen vil signalere en ny æra af samarbejde".
 ElBaradei fremlagde sit udspil i onsdags, og USA, Rusland og Frankrig er klar til at indgå en aftale med iranerne.
 Ifølge diplomater går udkastet fra IAEA-chefen ud på, at Iran i de kommende måneder sender 1,2 ton af sin 1,5 ton store officielle reserve af lavt beriget uran til Rusland og Frankrig. Her vil materialet blive omdannet til brændstof, der kan anvendes i de iranske atomreaktorer. 
 Iran har angiveligt fremlagt sit eget udkast til en aftale, hvilket af flere analytikere betegnes som en velkendt iransk strategi, der skal vinde regeringen i Teheran mere tid og holde nye internationale sanktioner fra døren.
