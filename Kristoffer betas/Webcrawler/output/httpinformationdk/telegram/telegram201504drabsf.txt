Drabsforsøg: Mette F. forstår Hedegaards fortvivlelse
Justitsminister Mette Frederiksen (S) siger, at hun i marts talte med sin tyrkiske kollega om Hedegaard-sag.


 Intet tyder på, at Danmark kan få retsforfulgt den formodede gerningsmand til drabsforsøget på Lars Hedegaard, den tidligere formand for Trykkefrihedsselskabet.
Justitsminister Mette Frederiksen (S) siger i forbindelse med et møde i Udenrigsudvalget, at der intet nyt er i sagen, hvor den danske statsborger "BH", som menes at være gerningsmanden, først blev anholdt i april 2014 i Tyrkiet, men blev løsladt igen fire måneder senere.
Ingen aner i dag, hvor "BH" befinder sig.
- Jeg kan sagtens forstå, hvis Lars Hedegaard er fortvivlet over sagen.
- Det er en voldsom forbrydelse, der er blevet begået, og jeg tror, at Lars Hedegaard i lighed med os selvfølgelig ønsker, at den pågældende formodede gerningsmand kommer til Danmark med henblik på at blive retsforfulgt herhjemme, siger hun.
Mette Frederiksen bekræfter, at hun i slutningen af marts talte med sin tyrkiske kollega om sagen, og at "Danmark og Tyrkiet er i løbende kontakt".
- Både jeg og udenrigsministeren presser fortsat på for at få en forklaring fra de tyrkiske myndigheder, og det er desværre den fortsatte status i sagen.
- Vi har kontakt til de tyrkiske myndigheder og den tyrkiske regering både på ministerniveau og embedsmandsniveau. Det er de diplomatiske kanaler, der er, når vi samarbejder med et land som Tyrkiet, og vi vil fortsat gøre de danske krav gældende.
- Vi vil vide, hvad der er sket med den formodede attentatmand, fordi vi ønsker at få ham til Danmark for at få ham retsforfulgt i det danske retssystem, siger hun.
Lars Hedegaard blev 5. februar 2013 udsat for drabsforsøg i sit hjem på Frederiksberg.
Den formodede gerningsmand affyrede skud mod Hedegaard, der dog ikke blev ramt. Efter noget håndgemæng flygtede attentatmanden.
Nikolaj Villumsen, der sidder i Udenrigsudvalget for Enhedslisten, mener, at Danmark bør rejse sagen hos den europæiske menneskerettighedsdomstol, fordi der intet sker i sagen.
Men den vej vil Mette Frederiksen ikke gå.
- Vi har gået ad den vej, vi kan, nemlig i Europarådet og i EU og så bilateralt os og tyrkerne imellem, siger Mette Frederiksen, der indrømmer at være utålmodig i sagen.
- Men vi kan ikke trylle, og det kan vi heller ikke i denne sag, siger Mette Frederiksen.
Udenrigsministeren Martin Lidegaard (R) siger, at tyrkerne har garanteret at ville pågribe "BH", hvis de finder ham.
