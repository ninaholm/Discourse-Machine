EL kræver forklaring på fangeudlevering
Den danske Irak-styrke medvirkede til at tage et hidtil ukendt højt antal irakere til fange og overlade dem til politiet. Forsvarsminister kaldes i samråd.


 Forsvarsminister Gitte Lillelund Bech (V) afkræves nu en forklaring på, om at danske soldater - trods advarsler om, at irakisk politi torterer og mishandler
fanger - har medvirket til at tage et hidtil ukendt højt antal irakere til fange og overlade dem til det lokale politi.
- Hvis Danmark har medansvar for, at fanger er blevet udsat for tortur og mishandling i Irak, er det en meget alvorlig sag, og derfor må forsvarsministeren nu redegøre for sagen, siger Enhedslistens forsvarsordfører, Frank Aaen.
Frank Aaen har kaldt Gitte Lillelund Bech i samråd i Folketingets Forsvarsudvalg, efter at dagbladet Information har citeret Wikileaks for oplysningerne om den danske Irak-styrke. 
Over for Folketinget har Forsvarsministeriet i et svar til
Forsvarsudvalget i august 2006 oplyst, at den danske bataljon i Irak har
tilbageholdt 21 personer i 2004 og 2005.
Nu dokumenterer de lækkede dokumenter, at den danske Irak-styrke i denne periode har medvirket til tilfangetagelse af mindst 95 personer, hvoraf mindst 62 blev overladt til de irakiske myndigheder.
Det er sket, selv om koalitionsstyrkerne ifølge de lækkede
dokumenter selv har overværet, hvordan det irakiske politi har torteret og
mishandlet fanger, ligesom menneskerettighedsorganisationer har
rapporteret om omfattende tortur af fanger i det irakiske politis varetægt.
Når der er markant forskel mellem det tal, Forsvarsministeriet har oplyst
over for Folketinget, og de mange tilfangetagelser, den danske styrke
ifølge de lækkede dokumenter har medvirket til, skyldes det ifølge Informations kilder i forsvaret, at forsvaret tidligt i løbet af 2004 rutinemæssigt
begyndte at tage britiske soldater med på operationer. 
Derfor var det rent fysisk briterne, der lagde hånd på fangerne i forbindelse med tilbageholdelser og dermed også briterne, der stod tilbage med det
juridiske ansvar.

