Pave Johannes Paul er nu næsten helgen
Den populære, polskfødte pave Johannes Paul II, er nu tættere end nogensinde på at en helgenstatus


 Pave Benedikt XVI har saligkåret sin forgænger, Johannes Paul II, under en messe på Peterspladsen foran flere end en million mennesker. Dermed er den forrige pave kommet et skridt videre på vejen til at blive ophøjet til helgen.
Efter at pave Benedikt havde erklæret Johannes Paul for salig under højlydte glædestilkendegivelser fra menneskemængden, foldede et stort banner med et portræt af den forrige pave sig ud på Peterskirkens facade.
Pilgrimme viftede med flag fra hele verden på den solbeskinnede Peters-plads, og slog ud i taktfaste råb om "santo subito" - "helgen nu". Det samme havde pilgrimme gjort under begravelsen af Johannes Paul for seks år siden.
Eksperter siger, at en helgenkåring af den forrige pave kan hjælpe Vatikanet med at lægge skandalerne i forbindelse med pædofile, katolske præster bag sig.
Andre er kritiske over den fart, hvormed Johannes Paul er på vej til at blive gjort til helgen - en proces, der almindeligvis tager årtier.
Den polskfødte Karol Józef Woytyla blev valgt til overhoved for den katolske kirke i 1978. Han tog pavenavnet Johannes Paul II, og blev samtidig den første ikke-italienske pave i 455 år.
Han blev kendt for sin omfattende rejseaktivitet, der var med til at give den katolske kirke en ny synlighed og styrke.
Johannes Paul II døde den 2. april 2005 efter længere tids svagelighed, fremskyndet af blandt andet influenza, organsvigt og Parkinsons syge.
