Danskerne skal stemme om retsforbeholdet inden jul
Allerede til efteråret skal danskerne til stemmeboksen, når der skal stemmes om retsforbeholdet.


 Den nye Venstre-regering vil holde folkeafstemning om det danske retsforbehold inden jul, siger statsminister Lars Løkke Rasmussen (V) ved præsentationen af regeringsgrundlaget.
- Vi vil sikre en stærk dansk interessevaretagelse i EU, siger han.
- Vi ønsker at melde os ind der, hvor vi i forvejen står udenfor i forhold til retsforbeholdet.
Venstre blev tidligere på året enig med de øvrige EU-positive partier - SF, Socialdemokraterne, Radikale og Konservative - om at afstemningen senest skulle være afholdt ved udgangen af 1. kvartal 2016.
Men nu vil regeringen altså fremrykke folkeafstemningen, hvilket også fremgår af det nye regeringsgrundlag.
- Regeringen vil derfor i overensstemmelse med aftalen om Danmark i Europol afholde en folkeafstemning inden jul for at omdanne retsforbeholdet til en tilvalgsordning, står der.
- Med en tilvalgsordning bestemmer Danmark selv, hvilke dele af EU's retssamarbejde Danmark skal deltage i, og hvilke dele Danmark skal stå udenfor.
Partierne har ønsket et opgør med forbeholdet med den begrundelse, at Danmark fortsat skal kunne deltage i det europæiske politisamarbejde Europol.
Den fælles politiindsats i Europol har blandt andet til opgave at bekæmpe cyberkriminalitet, børneporno og narko på tværs af grænserne i EU.
Men nye regler betyder imidlertid, at Danmark ikke vil kunne blive i Europol-samarbejdet, hvis vi fortsat har et retsforbehold.
- Ambitionen er, at det skal være tryggere at være dansker og lettere at være virksomhed. Det er overskriften, sagde Lars Løkke Rasmussen, da de fem partier tidligere på året præsenterede aftalen om retsforbeholdet.
- Så vil man narkobander, tyvebander og pædofiliringe til livs, så skal man stemme ja. Har man en anden ambition, så skal man stemme nej, sagde han.
