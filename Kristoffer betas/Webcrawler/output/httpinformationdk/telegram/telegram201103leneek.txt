Lene E.: Vi er klar til at handle hurtigt
Lene Espersen vil sørge for hurtig behandling i Folketinget, så Danmark kan stille fly til rådighed i Libyen.


 Udenrigsminister Lene Espersen (K) byder Sikkerhedsrådets beslutning om at gribe ind i Libyen velkommen.
- Vi er meget glade for, at der er kommet et stærkt og robust mandat fra FN's Sikkerhedsråd, og jeg vil i første omgang tage initiativ til at drøfte næste skridt med Folketingets partier på et møde i Udenrigspolitisk Nævn, siger hun.
Det møde kan muligvis finde sted allerede fredag formiddag, tilføjer Lene Espersen.

- Men jeg vil allerede nu sige, at regeringen er positivt stemt over for hurtigst muligt at yde et konkret, dansk bidrag til at kunne udmønte Sikkerhedsrådets beslutning, siger udenrigsministeren.
På Christiansborg støtter et bredt flertal statsminister Lars Løkke Rasmussens (V) ønske om ikke bare at indføre et flyveforbud, men også gennemføre militære angreb i Libyen.
- Vi er klar til at kunne handle meget hurtigt, herunder også sørge for, at der bliver en hurtig behandling i Folketinget af et beslutningsforslag, så Danmark kan stille F-16-fly til rådighed, siger Lene Espersen til Ritzau.
