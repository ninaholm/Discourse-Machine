60 dræbt af bombe i pakistansk landsby



 Pakistan fik en blodig begyndelse på det nye år, da et selvmordsangreb nytårsdag kostede mindst 60 mennesker livet ved en volleyballkamp i det nordvestlige Pakistan, oplyser politiet. 
 Politiet siger, at 60 mennesker blev dræbt, og over 100 blev såret, da en mand i en bil fyldt med sprængstoffer sprængte sig selv i luften. Mange huse blev ødelagt ved eksplosionen, der skete i en landsby, som har taget klar afstand fra Taliban og al-Qaeda.
 Bombemanden kørte ifølge øjenvidner sin bil ind midt på en lille sportsplads, netop som tilskuere samledes for at se en lokal volleyballkamp i landsbyen Shah Hasan Khan cirka 30 kilometer syd for den noget større by Lakki Marvat. Blandt ofrene var der mange børn og mange ældre. Begge byer ligger i et område, hvor der i den senere tid har været hårde kampe mellem enheder fra den pakistanske hær og militante muslimske oprørere. Myndighederne siger, at landsbyen har en anti-Taliban milits.
 Den lokale politichef Ayub Khan siger, at der øjensynligt var to biler involveret i angrebet, men at den anden bil forsvandt efter bombeeksplosionen.
 - Vi mener, at den anden bil kan være blevet brugt på et angreb et andet sted, siger han.
 Pakistans hær indledte en større offensiv mod militante talibaner i deres højborg i Sydwaziristan i oktober. Siden da har Taliban som modtræk gennemført en række bombeattentater, som har kostet hundredvis af mennesker livet. USA's præsident, Barack Obama, har indtrængende opfordret Pakistan til at slå hårdere ned på militante oprørere i grænseområdet for at svække i Taliban-oprøret i Afghanistan.
