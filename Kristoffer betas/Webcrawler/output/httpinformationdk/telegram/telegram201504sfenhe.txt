SF og Enhedslisten om dagpenge: Regeringen er under pres
Det øger presset på regeringen, at fagbevægelsens top på ny vil ændre dagpengesystemet, lyder det.


 Udmeldingen fra fagbevægelsens top øger presset på regeringen i forhold til at få gjort noget ved dagpengesystemet, der har været et af regeringens mest ømme punkter i denne valgperiode.
Det mener Enhedslisten og SF. Sidstnævnte var tidligere medlem af den regering, som endte med at måtte gennemføre dagpengeændringerne.
- Reformen har været en katastrofe, men hvis Venstre og Dansk Folkeparti igen får regeringsmagten, så er muligheden spildt. Derfor er vi nødt til én gang for alle at løse det dagpengeproblem, vi desværre kender alt for godt, siger formanden for SF, Pia Olsen Dyhr.
SF lancerer onsdag en større annoncekampagne under overskriften "Det dagpengeproblem, du kender" med henvisning til Socialdemokraternes tidligere kampagne "Det Danmark, du kender".
Tirsdag aften kom det frem, at LO og FTF har formuleret ni principper for et ændret dagpengesystem. De to fagforeninger har tilsammen 1,5 millioner medlemmer.
Et af omdrejningspunkterne lyder, at det skal være lettere og enklere at optjene retten til dagpenge. Blandt de ni punkter er også, at korte jobforløb bør kunne omsættes til dagpengeret.
- Der er stort set ikke nogen punkter, som vi synes, er dårlige. De kalder det principper og tør ikke sætte tal på. Vi mener, at optjeningen skal gælde et halvt år, mens genoptjeningen skal være på tre måneder, så vil det virke effektivt.
- Dem, der udtaler sig, er en del af kommissionen. Det lægger et ekstra pres på regeringen, for det er de faglige a-kasser, der skal administrere det bagefter, siger Christian Juhl, som er arbejdsmarkedsordfører for Enhedslisten.
Foreløbig er meldingen fra regeringen, at man vil vente på, at dagpengekommissionen kommer med et udspil, som ventes efter det kommende folketingsvalg.
