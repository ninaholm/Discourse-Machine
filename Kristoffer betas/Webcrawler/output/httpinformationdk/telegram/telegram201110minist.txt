Minister vil kortlægge islamisk gruppe
En yderligtgående form for islam skal sammen med andre former for ekstremister kortlægges, fastslår minister.


 Ekstreme udtalelser og et sort-hvidt verdensbillede tiltrækker stadigt flere unge i Danmark til salafismen, som er en yderligtgående form for islam.
Det vurderer forskerne bag en rapport fra Integrationsministeriet om salafistmiljøer, skriver Morgenavisen Jyllands-Posten.
Grupperne er på det seneste blevet mere aktive, har oprettet klubber og gik ved valget i september på gaden og advarede muslimer mod at stemme.
Salafisterne er svorne modstandere af demokratiet og vestlig levevis.
Det kommer blandt andet til udtryk i et interview med to repræsentanter fra salafistgruppen Ahlu Sunah Wa Jammah, som avisen bringer.
- Jeg håber, at alle danske soldater, der er i Afghanistan, kommer hjem i kister. For de kæmper for demokrati, som vi ikke vil have, siger den ene, Adnan Avdic.
Den anden, Omar Pedersen, mener, at Kurt Westergaard bør dø for sin Muhammedtegning.
- Efter min mening skulle han slås ihjel, siger han til avisen.
Social- og integrationsminister Karen Hækkerup (S), fortæller, at hun tager salafistmiljøet meget alvorligt.
- Bekymrende er et meget blidt ord i den sammenhæng. Det er afskyvækkende og modbydeligt, at man skal høre på den slags udtalelser, siger ministeren til Jyllands-Posten.
Hun forklarer samtidigt, at salafisterne sammen med andre militante islamister skal ses nærmere efter i kortene fremover.
- Vi skal følge det tæt. Vi skal have kortlagt disse miljøer, lyder det fra Karen Hækkerup.
Kortlægningen skal ligeledes omfatte andre former for ekstremister som for eksempel hooligans, autonome og højreradikale, forklarer Hækkerup til Jyllands-Posten.
