Kritik: Regeringsplan om skatterod rammer boligejere
Dårligere klagemuligheder truer retssikkerheden, siger kritikere af plan om ejendomsvurderings-skandalen.


 Skatteminister Holger K. Nielsen (SF) forsøger ad bagvejen at afskære boligejere fra at klage over deres ejendomsvurderinger til Landsskatteretten.
Dermed underminerer han borgernes retssikkerhed, lyder kritikken ifølge Jyllands-Posten fra revisorer, advokater samt den borgerlige opposition i Folketinget.
De forringede klagemuligheder fremgår af den plan for boligejere, som Holger K. Nielsen mandag fremlagde som midlertidig løsning på Skats fejlagtige ejendomsvurderinger fra 2011.
I planen fastslås det, at regeringen er på vej med et lovforslag, der ændrer reglerne for klagesagsbehandling, så alle sager om værdiskøn af ejendomme kun kan behandles i de omstridte vurderingsankenævn.
Tiltaget sker, til trods for at Holger K. Nielsen i foråret blev tvunget til at skrinlægge en tilsvarende plan.
Forslaget mødes med vantro i det skattefaglige miljø. Et af landets største revisionsfirmaer, KPMG, kalder ministerens tiltag "yderst kritisabelt og rystende".
- Hvis afgørelserne alene overlades til lokale ankenævn, vil det forringe retssikkerheden, siger Claus Pedersen, skattepartner i KPMG, til Jyllands-Posten.
Venstre og Konservative siger, at Holger K. Nielsen handler i strid med indgåede aftaler.
Skatteministeren afviser, at planen underminerer retssikkerheden. Han understreger, at Landsskatteretten fortsat skal behandle principielle sager og klager over fortolkning af reglerne.
- Når det er vurderingsankenævnene, der skal behandle klagesager vedrørende værdiskøn, er det, fordi de er bedre egnede hertil, da de er lokalt forankrede, siger han ifølge Jyllands-Posten.
Det var Rigsrevisionens beretning fra august, som afdækkede omfattende fejl i Skats offentlige ejendomsvurderinger.
Kritikken gik på, at Skats vurdering af parcelhuse i tre ud af fire tilfælde i 2011 ikke stemte overens med de priser, som husene blev handlet til.
