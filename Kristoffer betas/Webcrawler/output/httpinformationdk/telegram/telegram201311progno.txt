Prognose: Enhedslisten stormer frem i København
Socialdemokraterne ser ud til at beholde magten i København, mens Enhedslisten stormer frem, viser prognose.


 Det ligner et mere end almindeligt godt kommunalvalg for Enhedslisten i København.
Partiet står til at blive det næststørste parti i Borgerrepræsentationen, mens Socialdemokraterne fastholder positionen som største parti.
Dermed tyder det på, at Frank Jensen (S) beholder posten som overborgmester i hovedstaden, hvor Socialdemokraterne har siddet på magten i 110 år.
I en exitprognose foretaget af Epinion for DR Nyheder får Socialdemokraterne 23,5 procent af stemmerne, men står dog til at gå fire mandater tilbage og få 13 pladser i Borgerrepræsentationen.
Enhedslisten ser ud til at løbe med 20,5 procent af stemmerne og dermed opnå 12 mandater. Ved det seneste valg i 2009 fik liste Ø seks mandater, som siden er blevet reduceret til fem.
Noget kan tyde på, at Enhedslisten i særdeleshed har stjålet stemmer fra SF. Regeringspartiet bliver ifølge prognosen mere end halveret og går fra 13 til seks mandater sammenlignet med det seneste valg.
De Radikale får syv mandater, mens Venstre på den borgerlige fløj ser ud til at gå frem og ligeledes snuppe syv pladser på rådhuset - eller hvad der svarer til tre pladser mere end for nuværende.
Dansk Folkeparti kan ligesom SF se frem til seks mandater mod fire ved valget i 2009.
De Konservative forventes at få tre mandater, mens Liberal Alliance vil få en enkelt plads. For Konservatives vedkommende der tale om en tilbagegang på et enkelt mandat, mens Liberal Alliance ikke fik nogen valgt ind ved det seneste valg.
I løbet af valgperioden er to Venstre-medlemmer dog skiftet til Liberal Alliance.
Mens Frank Jensen ser ud til at genvinde magten i København, venter der med stor sandsynlighed langstrakte forhandlinger om de resterende seks borgmesterposter.
Og hvis Enhedslisten ender med at tage omkring hver femte københavnerstemme, vil særligt kampen om posten som teknik- og miljøborgmester blive interessant at følge.
