EU vil lukke Estland ind i euroen
Estland er godt på vej til at blive det 17. land i de kriseramte eurozone allerede fra næste år.


 Midt i eurosamarbejdets hidtil største krise er endnu et land på vej til at blive fuldgyldigt medlem af eurozonen.
En ny rapport fra EU-Kommissionen giver grønt lys til, at Estland som det første baltiske land får euroen som fast valuta allerede fra årsskiftet.
- Estland har opnået en høj grad af vedvarende økonomisk konvergens og er klar til at indføre euroen den 1. januar 2011, siger EU's økonomikommissær, Olli Rehn.
Estland vil i så fald blive det 17. EU-land, som bruger euroen som betalingsmiddel.
Inden Estland kan udskifte de estiske 'kroon' med euroen, kræver det dog også grønt lys fra EU-landene. EU-Kommissionen håber, at den endelige afgørelse kan træffes af EU's finansministre i juli.
Estland har en af EU's sundeste økonomier. Sidste år var underskuddet på blot 1,7 procent af bruttonationalproduktet (BNP), mens landets statsgæld blot udgjorde 7,2 procent af BNP.
Den Europæiske Centralbank har dog udsendt advarsler om, at det er tvivlsomt, om Estland kan holde inflationen nede, hvis landet tilslutter sig eurosamarbejdet.
Olli Rehn understreger, at det udsteder et "vigtigt signal" om eurosamarbejdet, at døren fortsat er åben for medlemslande, der opfylder kriterierne.
- Det understøtter euroens rolle som politisk anker på mellemlang sigt og understreger, at en vedvarende politisk indsats og langvarig historie med stabilitetsskabende politik genererer konkrete resultater, siger han.
EU-Kommissionen meddeler samtidig, at hverken Bulgarien, Tjekkiet, Polen, Litauen, Ungarn, Rumænien, Letland eller Sverige er klar til at indtræde i eurosamarbejdet.
