Venstre: Skær i midler til uddannelser uden jobrelevans
Universiteter, som ikke får deres kandidater hurtigt nok i arbejde, skal straffes på pengepungen, mener V.


 Det skal koste for de universitetsuddannelser, der ikke formår at få deres kandidater hurtigt nok i arbejde.
Ny kritik af universiteter for at uddanne for mange til arbejdsløshed understreger behovet for at indføre beskæftigelsestaxametre på universiteterne, mener Venstre.
- Det er et reelt problem, når mere end halvdelen af de uddannelser, der er analyseret, viser sig ikke at være relevante for arbejdsmarkedet, siger forskningsordfører Esben Lunde Larsen (V) om Danmarks Akkrediteringsinstitutions nye kritik af universiteterne.
Ifølge Berlingske risikerer alt for mange studerende at tage uddannelser, som hverken det offentlige eller det private arbejdsmarked efterspørger.
Danmarks Akkrediteringsinstitution har ifølge avisen set nærmere på 99 nye og 331 eksisterende uddannelser på landets universiteter, og omkring halvdelen af de undersøgte uddannelser opfylder ikke kravet om at være relevant for arbejdsmarkedet.
Det understreger behovet for at indføre beskæftigelsestaxameter på uddannelserne samt at indrette antallet af pladser efter jobsituationen, mener Esben Lunde Larsen.
- Jeg er sikker på, at universitetsrektorerne har set skriften på væggen, og de har jo allerede sagt nu, at der kan blive tale om at dimensionere uddannelserne efter det danske arbejdsmarked, siger Esben Lunde Larsen.
Om der kan blive tale om helt at lukke ned for bestemte retninger på universiteter, som ikke formår at få deres kandidater hurtigt nok i arbejde, vil Esben Lunde Larsen ikke forholde sig til. Det må være op til universiteterne, siger han.
- Enhver uddannelse har værdi i sig selv, fordi man får nye kompetencer og nye forståelser, men det er klart, at vi ikke kan uddanne ud i det uendelige i forhold til arbejdsløshed, lyder det.
