Avis: Esben Lunde skjulte interesse i mølleprojekt
Uddannelsesminister lagde pres på myndighed i sag, som hans familie ville tjene på, skriver Ekstra Bladet.


 Nuværende uddannelsesminister Esben Lunde Larsen (V) lagde i foråret politisk pres på Trafikstyrelsen i en sag, hvor hans egen far og bror havde økonomiske interesser i millionklassen.
Det skriver Ekstra Bladet tirsdag.
Sagen drejer sig om ansøgningen til en stor vindmøllepark, der skulle bygges ved indflyvningen til Stauning Lufthavn i Ringkøbing-Skjern Kommune.
Trafikstyrelsen havde af sikkerhedsmæssige årsager vendt tommelfingeren nedad til at opføre 25 kæmpe vindmøller i nærheden af lufthavnens landingsbane.
Men hvis den beslutning blev ændret, så stod ikke bare Esben Lundes familie, men også han selv til en økonomisk gevinst, skriver Ekstra Bladet.
Esben Lunde Larsen - der på det tidspunkt sad i opposition - indkaldte den daværende transportminister Magnus Heunicke (S) i samråd i sagen.
Og som led i samrådet bad Esben Lunde Larsen blandt andet transportministeren om at redegøre for, om der kunne laves en teknisk løsning, der "kunne sikre indflyvningen samtidig med, at møller nord for Stauning Lufthavn udskiftes til større møller".
Og det er lige netop møllerne i dette område, som Esben Lunde Larsen og hans familie havde økonomiske interesser i, hvilket dog ikke blev nævnt på hverken samrådet eller andre steder, fremgår det af Ekstra Bladet.
Esben Lunde Larsen kalder i dag hans håndtering af sagen "naturlig".
- Jeg kan bekræfte, at jeg og min familie har ejerandele i vindmølleprojektet. Det er naturligt, at man som menigt medlem af Folketinget tager særligt hånd om sager, som har stor betydning for det lokalområde, man er valgt i, skriver han i en mail til Ekstra Bladet.
