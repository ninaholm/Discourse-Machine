860.000 voksne drikker for meget



 En øl til fodbold, en flaske vin til firmafesten og en drink til koncerten.
 Alkohol indgår i stort set alle danske sociale sammenkomster, og det er en af grundene til, at 20 procent af den danske befolkning drikker for meget. Det forklarer alkoholforsker Janne Schurmann Tolstrup, der står bag rapporten Alkoholforbrug i Danmark fra Statens Institut for Folkesundhed.
 - Vi har en lang tradition for, at man drikker i Danmark, og så er vores alkoholkultur utrolig liberal. I Danmark kan man jo ikke deltage i en fest, en julefrokost, spille fodbold, høre en koncert, begynde på et nyt studie, uden at alkohol er et centralt element, forklarer Tolstrup.
 Den nye undersøgelse viser, at Sundhedsstyrelsens anbefalinger på maksimum 14 genstande om ugen for kvinder og 21 genstande for mænd ikke bliver overholdt af 860.000 voksne over 16 år. Det svarer til 20 procent af den voksne danske befolkning.
 Normalt er det ufaglærte eller ledige, som ryger, har dårlige kostvaner og motionerer for lidt. 
 - Men det er ikke det samme billede med alkohol. Her drikker personer med en lang uddannelse og gode job endda lidt mere end andre, lyder det.
