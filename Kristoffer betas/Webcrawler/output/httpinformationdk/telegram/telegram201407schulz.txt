Schulz får sit eget job i trøstepræmie
Den tyske socialdemokrat Martin Schulz får to et halvt år mere som formand for Europaparlamentet.


 Den tyske socialdemokrat Martin Schulz er efter et forgæves forsøg på at blive formand for EU-Kommissionen tirsdag blevet genvalgt som formand for Europaparlamentet.
Schulz er valgt ved en hemmelig afstemning ved det nyvalgte parlaments første samling i Strasbourg.
409 af de 612 gyldige stemmer gik til Schulz, mens kandidaten fra den konservative ECR-gruppe, som også tæller Dansk Folkeparti, Sajjad Karim, fik 101 stemmer. Kandidaterne fra De Grønne og fra venstrefløjens gruppe, GUE, fik hver 51 stemmer.
Valget af Schulz var ventet, da der på forhånd var indgået en aftale mellem parlamentets to største grupper - de borgerlige i EPP og socialdemokraterne i S&D.
Aftalen går ud på, at Schulz halvvejs i den fem år lange parlamentssamling skal vige formandsstolen for EPP.
Det indgår også i pakken, at Schulz har opgivet sin ambition om at blive formand for EU-Kommissionen. Luxembourgeren Jean-Claude Juncker er efter at have fået opbakning fra medlemslandene i fredags nu så godt som sikker på at blive godkendt i parlamentet 16. juli.
De konservative og liberale danske europaparlamentarikere har som led i aftalen også stemt for Schulz - men flere af dem giver udtryk for, at det har været uden den store entusiasme.
Bendt Bendtsen (K) siger, at han accepterer den aftale, EPP har indgået med S&D.
- Og så er det socialisternes eget valg, at de foretrækker Schulz. Men han må lære at opføre sig ordentligt, siger Bendtsen, der som led i hele den store EU-jobkabale advarer kraftigt mod at knæsætte princippet om, at Europaparlamentet udpeger kommissionsformanden.
Også Jens Rohde (V) siger, at hans stemme på Schulz er afgivet i loyalitet med den liberale gruppe, Alde.
- Jeg er ikke den store personlige tilhænger af Martin Schulz. Men han har i det mindste en stærk europæisk indignation og er nok den stærkeste af de formandskandidater, vi kunne få.
- Hvis den liberale gruppe skal være en del af en koalition, hvor vi er sikret indflydelse de næste fem år, er det vigtigt, at vi leverer de nødvendige stemmer til de aftaler, som er indgået på gruppens vegne. Derfor!, skriver Rohde i en kommentar til Ritzau.
Schulz selv siger i sin takketale, at han håber at kunne vise, at han fortjener tilliden fra sine støtter - og kan vinde den fra dem, der ikke stemte på ham.
