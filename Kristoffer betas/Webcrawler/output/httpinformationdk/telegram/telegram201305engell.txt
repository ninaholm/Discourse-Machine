Engell: Løkke sjusker med statsløsekommission
Det er sjusk, at Venstres formand aflyste afhøring i Statsløsekommissionen på grund af rejse, han ikke var på.


 Stolen var tom, da Venstres formand, Lars Løkke Rasmussen, efter planen tirsdag eftermiddag skulle have vidnet for Statsløsekommissionen.
Det var den, fordi Løkkes bisidder i kommissionen havde forklaret kommissionen, at partiformanden var på tjenesterejse, og at han derfor ikke kunne vidne.
Men nogenlunde samtidig sad Løkke i en helt anden stol, nemlig sin egen stol i folketingssalen under en debat om en palæstinensisk stat.
Og det er noget sjuskeri, mener politisk kommentator Hans Engell:
- Det er noget sjuskeri fra Løkkes side, siger han.
- Og han skal passe på, at han ikke tager for let på det. Det kan godt være, at der ikke er tale om en egentlig retssag, men en afhøring i en kommission er stadig noget, man skal tage ganske alvorligt, lyder det fra Hans Engell.
Få timer før Løkke skulle have indtaget kommissionens vidneskranke, leverede tidligere departementschef i Statsministeriet, Karsten Dybvad, ellers en gedigen overraskelse for kommissionen.
Han fortalte nemlig, at han i 2009 personligt havde informeret Lars Løkke Rasmussen - der dengang var statsminister - om, at der var "knas" med hans integrationsminister Birthe Rønn Hornbech og hendes håndtering af behandlingen af statsløse.
Løkke har ellers hidtil hævdet, at han første gang hørte om de statsløse i 2011, da medierne skrev om Integrationsministeriets konventionsstridige behandling af dem.
Med Løkkes aflysning med henvisning til tjenesterejsen, så blev afhøringen af ham rykket til på onsdag, og han slap således for at blive afhørt uden at have fået tid til at tygge lidt på Dybvads vidneudsagn.
Løkke er den eneste af kommissionens 43 vidner, der har fået rykket sin afhøring. Kort før Lars Løkke skulle have vidnet, troppede Natos generalsekretær, Anders Fogh Rasmussen, op ude på Fremtidsvej i Søborg og afgav forklaring på omkring 40 minutter.
Ifølge Hans Engell har Lars Løkke Rasmussen ikke haft en heldig hånd i denne uge, hvor han - ud over den pludselige rolle i sagen om de statsløse - også har skabt opsigt ved at sige, at Venstre i en række sager ikke har skiftet holdninger, men blot ændret standpunkter.
- Sagerne har jo ikke sammenhæng med hinanden, men Løkke har haft en rigtig møguge. Det hænger også sammen med, at han siden valget har kunnet gå på vandet, men nu er det kritiske søgelys også rettet mod ham, siger Hans Engell.
