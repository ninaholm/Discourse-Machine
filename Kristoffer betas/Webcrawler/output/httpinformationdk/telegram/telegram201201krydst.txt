Krydstogtkaptajn er sat i husarrest
En italiensk dommer har beordret kaptajnen på det forliste krydstogtskib Costa Concordia i husarrest.


 Kaptajn Francesco Schettino har fået husarrest.
Det er dommer Valeria Montesarchio, der har besluttet, at kaptajnen på krydstogtskibet Costa Concordia ikke skal kunne gå, hvor han vil.
Beslutningen er ifølge det italienske nyhedsbureau Ansa truffet, efter at kaptajnen er blevet afhørt.
Schettino har været tilbageholdt siden i lørdags, efter at chefanklageren Francesco Verusio havde sagt, at der var risiko for, at han ville flygte.
Nu har dommeren så afgjort, at kaptajnen skal løslades, men opholde sig under husarrest frem til retssagen, hvor han kan ventes at blive anklaget for uagtsomt manddrab og for at have forladt sit skib, mens der stadig var passagerer om bord.
Verusio siger, at kaptajnen risikerer op til 15 års fængsel, hvis han kendes skyldig.
Costa Concordia ramte et undervandsskær sent fredag og sejlede på en sandbanke ved den italienske ø Giglio ud for det sydlige Toscana.
Derefter begyndte krydstogtskibet med omkring 4200 passagerer og besætningsmedlemmer om bord at kæntre, indtil det lagde sig på siden, hvor det også ligger nu.
Der er foreløbig fundet 11 omkomne. Tirsdag aften var 22 mennesker fortsat savnet, skriver italienske medier.
Kaptajnen har under afhøringer fortalt, at han havde kontrollen og kommandoen, da skibet forulykkede. Men han afviser, at han forlod skibet.
Han siger, at han faldt over bord, skriver avisen Corriere della sera.
Kaptajnens forsvarer bakker ham op.
- På det tidspunkt hældede skibet mere end 90 grader, siger han til journalister.
- Prøv så lige at vende tilbage til et skib, der hælder 90 grader, uden en helikopter, tilføjer forsvareren, Bruno Leporatti.
