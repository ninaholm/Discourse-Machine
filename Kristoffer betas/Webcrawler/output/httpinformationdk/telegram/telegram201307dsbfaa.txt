DSB får ny økonomidirektør
Økonomidirektør Jacob Kjær stopper efter to år og afløses af Stig Pastwa.


 DSB skal have ny økonomidirektør. Økonomidirektør Jacob Kjær stopper efter to år og afløses af Stig Pastwa, som kommer med ledelseserfaring fra blandt andet servicevirksomheden ISS og Saxo Bank.
Her har han arbejdet med økonomi, udvikling og effektivisering. Stig Pastwa starter den 15. august og vil sammen med Jesper Lok udgøre direktionen i DSB.
- DSB er en spændende og kompleks virksomhed, som berører rigtig mange i hverdagen. Jeg glæder mig til at blive en del af holdet, hvor fokus stadig vil være på at sikre et DSB baseret på et konkurrencedygtigt økonomisk grundlag, siger Stig Pastwa.
Økonomidirektør Jacob Kjær har valgt at stoppe efter to år i DSB.
- Jacob Kjær bærer en stor del af æren for den fokusering, DSB har været igennem, og for de resultater der er skabt de seneste år. Jeg vil derfor takke Jacob for hans indsats og ønske ham alt det bedste i hans videre karriere, siger adm. direktør i DSB Jesper Lok.
Der er også faldet en anden ledelsesmæssig brik på plads i DSB. Ansvaret som direktør for det, som DSB kalder Jura, Kontrakt og Rammebetingelser, overtages af Thomas Thellersen Børner.
Børner kommer fra en stilling som direktør i Københavns Kommune og har tidligere arbejdet i såvel Transport- som Finansministeriet.
