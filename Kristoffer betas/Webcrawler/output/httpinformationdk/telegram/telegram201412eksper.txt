Ekspert: Svensk regering vil trække budgetforslag
Löfven vil trække sit budgetforslag onsdag. Derefter vil han forhandle med blå blok om nyt forslag.


 Den svenske socialdemokratiske statsminister Stefan Löfven vil onsdag trække sit budgetforslag for 2015 tilbage i Riksdagen.
Herefter vil han forsøge at få et nyt strikket sammen med de fire borgerlige partier i oppositionen.
Det siger ekstern lektor Lars Hovbakke Sørensen fra Københavns Universitet, som er ekspert i nordiske forhold.
- Det, der sker i Sverige lige nu, er ret historisk. Löfven vil formentlig trække regeringens budgetforslag tilbage - og så har han frem til 8. december til at få et nyt strikket sammen med de borgerlige, siger Lars Hovbakke Sørensen.
Lars Hovbakke Sørensen forklarer, at man under normale omstændigheder først stemmer om oppositionens budgetforslag - og derefter regeringens.
- Derfor vil Löfven trække regeringens forslag tilbage, inden der stemmes i Riksdagen. Han skal have en tredjedel af stemmerne i Riksdagen for at gøre det. Når forslaget trækkes tilbage, er der ikke noget tilbage at stemme om, siger lektoren.
- Men det bliver at trække pinen i langdrag, for det er meget vanskelige forhandlinger, han skal lave med de borgerlige partier. Og lykkes det ikke, vil regeringen gå af, siger han.
Har Löfven ikke fået et nyt budgetforslag på plads inden næste mandag, kan han dog trække fristen lidt ud.
- Han kan vælge at køre videre på det budget, som den tidligere regering lavede. Men det anser jeg som usandsynligt. Kommer der ikke et forslag på plads, vil regeringen trække sig, siger Lars Hovbakke Sørensen.
Lektoren peger på et par mulige scenarier, der så kan udspille sig: Löfven kan vælge at danne en regering uden Miljöpartiet, som Sverigedemokraterna har meget imod på grund af deres indvandrerpolitik. Eller han kan udskrive ekstraordinært valg.
- Og så skal svenskerne stemme igen, siger han.
Det er det indvandrerkritiske parti Sverigedemokraterna (SD), der ved valget i september fik 13 procent af stemmerne, der er parat til at fælde den røde-grønne regering, der består af Socialdemokraterna og Miljöpartiet, oplyste fungerende partileder, Matthias Karlsson, tirsdag.
- Det er en ret historisk situation, som Sverige befinder sig i lige nu - at en regering kommer ud i de her problemer. Vi skal helt tilbage før Anden Verdenskrig for at finde noget tilsvarende, siger Lars Hovbakke Sørensen.
