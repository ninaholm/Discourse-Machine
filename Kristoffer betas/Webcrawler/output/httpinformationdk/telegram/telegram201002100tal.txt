100 Taliban-krigere dræbt i Afghanistan



 Efter tre dage med voldsomme kampe ved byen Marjah, der er Taliban-krigernes højborg i Helmandprovinsen, er godt 100 oprørere blevet dræbt, siger afghanske og amerikanske militære ledere ifølge den amerikanske avis New York Times.
I øjeblikket deltager 15.000 mand i Operation Mushtarak, som Nato-styrkernes store offensiv i området er blevet døbt.
Amerikanerne anslår, at der var godt 400 Taliban-oprørere i Marjah inden offensiven begyndte i området, men godt en fjerdedel menes at være flygtet.
Moralen hos de tilbageværende hellige, islamiske krigere er ifølge amerikanske og afghanske kilder, som New York Times har talt med, i bund. Det skulle efter sigende skyldes, at ingen vil huse Taliban-folkene i området og de føler sig svigtet af deres ledere.
- De kan ikke brødføde sig selv, de kan ikke ernære sig - det er hvad vi hører, fortæller oberst Scott Hartsell ifølge New York Times.
- Snart løber de tør for benzin, siger Hartsell.
Mandag lød beskeden fra den afghanske hær, at offensiven i Helmand snart er slut.
- Vi forventer, at afslutningen på operationen bliver annonceret i dag (mandag), siger general Mohammad Zahir Azimi.
En anden højtstående afghansk general fortalte, at hovedparten af området i det sydlige Afghanistan nu kontrolleres af de internationale og afghanske styrker.
- Næsten alle områder i Marjah og Nad Ali er under vores kontrol, siger general Aminullah Patiani.
USA og Nato råder over i alt 113.000 soldater i Afghanistan.
