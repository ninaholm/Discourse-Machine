PORTRÆT: Reinfeldt slipper stafetten efter valgtæsk
Barnet Fredrik Reinfeldt kunne ifølge moren være blevet alt. Mandag indgiver han sin afsked som statsminister.


 Sveriges statsminister gennem otte år, den 49-årige konservative Fredrik Reinfeldt, træder tilbage efter en lussing fra de svenske vælgere, som giver ham 23,2 procent af stemmerne. Det er knap syv procentpoint mindre end ved valget i 2010.
Efter at have erkendt nederlaget søndag, oplyser han, at han går af som formand for Moderaterna til foråret.

 Reinfeldt kom til verden, da opsvinget i 1960'erne havde godt fat i landet. Han var den ældste af tre brødre i en velfungerende familie. Hans mor var lederkonsulent, og hun afprøvede de test, hun brugte på jobbet, på sin begavede søn.
Det handlede om stresstærskel, simultankapacitet og samarbejdsevner. I et interview har moren Birgitta sagt, at Fredrik kunne være blevet til hvad som helst. Hun havde forestillet sig, at han havde gjort erhvervskarriere, men sådan skulle det ikke blive.
Allerede som 11-årig blev Reinfeldt elevrådsformand, og siden er det gået slag i slag. Drengen med de mange interesser klarede sig fint, næsten uanset hvad han engagerede sig i. Efter gymnasiet kom Fredrik Reinfeldt ind som værnepligtig, hvor han også opnåede topplaceringer.
Fredrik Reinfeldt, der er uddannet civiløkonom og bor i Täby nord for Stockholm, blev i 1991 medlem af Riksdagen. Han blev leder af det konservative Moderata Samlingspartiet, Moderaterna, i 2003 og har været statsminister siden 2006.
Han fik smag for politik, da han som 20-årig deltog i Värnepliktsriksdagen. Men 1990'erne blev op ad bakke for Reinfeldt, der dels måtte kæmpe for ledelsen i Moderaternas ungdomsforbund, dels måtte stå ret til en skideballe for at kritisere nuværende udenrigsminister Carl Bildt for hans ledelse.
Reinfeldt kom ud på den anden side med trøst fra daværende justitsminister Gun Hellsvik. Hun mener, at den unge politiker overvandt krisen, fordi han hviler i sig selv.
Hellsvik har i et interview sagt, at kontrol er en styrke for en leder. Man skal ikke vise, hvad man føler, tilføjede hun.
Måske har Gunn Hellsvik ret, men der spekuleres også over, hvad der gemmer sig bag Fredrik Reinfeldts kontrollerede ydre. Er der mere end den modenhed, ydmyghed og indre tryghed, som Hellsvik mente at have fået øje på?
Blandt journalister har det været vanskeligt at trænge ind bag Reinfeldts facade. Gennem de seneste otte år som statsminister har han altid optrådt kontrolleret, venligt imødekommende uden i øvrigt at vise følelser eller miste besindelsen.
