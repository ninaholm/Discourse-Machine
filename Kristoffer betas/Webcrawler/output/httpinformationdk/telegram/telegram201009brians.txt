Brian Sandberg tiltalt for to drabsforsøg
Statsadvokaten har nu rejst tiltale mod HA-rockeren Brian Sandberg for to drabsforsøg og et kølleoverfald. Han vil frifindes i sagen, der starter til marts.


 Den fremtrædende HA-rocker Brian Sandberg skal bag tremmer i en årrække.
Det er kravet fra Statsadvokaten, der nu har rejst tiltale mod den 44-årige mand for planlægning af to drabsforsøg i den københavnske bandekonflikt.
- Han er tiltalt for drabsforsøgene og for et overfald ved Brorsons Kirke på Nørrebro, men han tager den med ro, og vi kræver frifindelse, når sagen starter, siger Brian Sandbergs forsvarer Michael Juul Eriksen.
Det første af de to drabsforsøg fandt sted i en kiosk på Skelbækgade på Vesterbro, hvor en mand blev ramt af skud, så han senere har fået amputeret sit ene ben. 
Det andet fandt sted på Rantzausgade på Nørrebro, hvor Brian Sandberg ifølge politiet var hjernen bag et skyderi i nærheden af en internetcafé i gaden, der også tidligere har været omdrejningspunktet for skyderier.
Ud over Brian Sandberg er 15 andre rockere og rockerlærlinge tiltalt i sagen, der samlet indeholder fem forsøg på at komme rivaler i bandekonflikten til livs.
Sagen mod de 16 skal behandles ved et nævningeting i Retten i Glostrup, og forventes at vare omkring 60 retsdage fra marts og frem til september næste år.
Brian Sandberg har siddet varetægtsfængslet i sagen i fem måneder. Hans påståede andel i skyderierne kom for dagen, da politiet fik fat i en AK81´er, der har indvilget i at vidne mod flere af sine tidligere rockerkumpaner.
Vidnet selv er idømt 12 års fængsel for sin andel i de samme drabsforsøg, men har anket straffen til landsretten.
