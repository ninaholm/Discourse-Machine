Indisk månetur ikke økonomisk gennemtænkt



  - Selvom der stod færdigpakkede paller med guldbarrer på månens overflade, ville det stadigvæk ikke kunne betale sig at hente dem.
 Sådan beskriver Steen Eiler Jørgensen, formand for Dansk Selskab for Rumforskning, det økonomisk irrationelle i missioner til Månen. Omkostningerne vil med andre ord klart overstige de mulige indtægter, fundet af råstoffer kan indbringe.
 Hvorfor vælger Indien så natten til i dag at sende et ubemandet fartøj mod Månen til en pris på anslået 79 millioner dollar (godt 459 millioner kroner)? Svaret skal måske findes i Kina, der for kort tid siden kunne notere sig for landets første rumvandring - til stor national stolthed.
 Steen Eiler Jørgensen mener ikke, at Kina er en helt uvæsentlig faktor bag det nyeste skridt i Indiens rumprogram.
 - Der er klart prestige i at have et rumprogram. Så kan man diskutere, hvad der er mest prestigefuldt: At have en mand i kredsløb om Jorden, eller at sende en ubemandet sonde mod Månen?, siger han til Ritzau.
