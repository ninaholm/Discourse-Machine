Valg er udskrevet i Canada til 2. maj
Canadas parlament er opløst og nyvalg er blevet udskrevet til den 2. maj efter regeringskrise.


 Fronterne er trukket skarpt op mellem Canadas konservative mindretalsregering og tre oppositionspartier, som fredag vedtog en mistillidsdagsorden mod premierminister Stephen Harper.
Sent lørdag gik Harper til Canadas generalguvernør, David Johnston, for at få opløst parlamentet i hovedstaden, Ottawa, og udskrevet nyvalg.
En tydelig vred og irriteret Harper kritiserede oppositionen i bitre vendinger og sagde, at det vil være "vanvittigt" at stemme på et af de tre oppositionspartier, der efter hans opfattelse forsøger at komme til magten uretmæssigt.
Harper sagde også, at det er helt hen i vejret at holde valg midt i en økonomisk krise.
Oppositionen er rasende på Harper. Den mener, at premierministeren har vist foragt for parlamentet, håndteret den økonomiske krise elendigt og oven i det hele har udvist "politisk slendrian".
Valget holdes den 2. maj, og det bliver det fjerde parlamentsvalg i Canada i løbet af de seneste syv år. Ingen af de tre største partier, De Konservative, De Liberale eller det socialdemokratiske New Democratic Parti har været i stand til at få flertal alene ved de seneste tre valg.
Meningsmålinger tyder på, at Harpers konservative parti får flest stemmer, men næppe flertal alene.
