Sri Lankas hær rykker frem



 Srilankanske regeringsstyrker fortsatte i dag en offensiv mod tamilske oprøreres sidste tilholdssteder i et jungleområde i den nordlige del af landet.
 Det skete dagen efter, at soldaterne indtog den sidste større by, som De Tamilske Tigre, LTTE, havde kontrol over.
 Det var dog uklart, hvor hurtigt regeringshæren rykker frem, og om soldaterne møder modstand. Det synes dog sikkert, at LTTE har lidt så store nederlag, at oprørsgruppen ikke er i stand til at forsvare sig.
 - Vi har nu klaret over 95 procent af arbejde med at nedkæmpe LTTE. Terrorismen er snart udryddet i Sri Lanka, sagde Sarath Fonseka i går.
 Hærens erobring af den østlige havneby Mullaittivu markerer den foreløbige kulmination på de seneste ugers militære succeser i en langvarig, storstilet offensiv mod LTTE, som ifølge militæret er trængt tilbage til nogle få  landsbyer i junglen rundt om Jaffna-halvøen.

