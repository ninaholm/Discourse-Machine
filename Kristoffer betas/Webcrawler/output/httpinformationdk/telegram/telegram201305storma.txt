Stormagter holder formøde om Syrien-konference 5. juni
USA, Rusland og FN holder et formøde for den planlagte fredskonference om konflikten i Syrien.


 Der er mange udfordringer i forhold til at samle internationale aktører omkring forhandlingsbordet til en fredskonference, der skal sætte en stopper for den blodige konflikt i Syrien.
Derfor har Rusland, USA og FN besluttet at holde et formøde i Schweiz om en uge.
- 5. juni i Geneve vil USA, Rusland og FN-folk holde et trepartsmøde for at sætte skub i forberedelserne af en international konference om Syrien, siger en talsmand for FN's generalsekretær Ban Ki-moon.
USA vil være repræsenteret ved viceudenrigsminister, Wendy Sherman, mens Rusland sender sin viceudenrigsminister, Mikhail Bogdanov.
For knap fire uger siden udtalte de to landes udenrigsministre, John Kerry og Sergej Lavrov, at de hurtigst muligt ville bringe den syriske regering og opposition til forhandlingsbordet.
Der er endnu ikke fundet en dato for initiativets afholdelse.
Den russiske udenrigsminister har for nylig kritiseret den syriske opposition for at underminere konferencen ved at stille som betingelse for sin deltagelse, at der skal foreligge en deadline for Syriens præsident, Bashar al-Assads, afgang inden konferencen.
