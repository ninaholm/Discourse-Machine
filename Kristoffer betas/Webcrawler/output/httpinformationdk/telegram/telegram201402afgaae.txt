Afgående topchef: Der er opbrud i TDC
Der er rivegilde i toppen af TDC-koncernen, og flere topdirektører er på vej væk. Afgående topchef langer ud.


 De gyldne tider i TDC er ved at være forbi, lyder den overraskende melding fra Eva Berneke, koncerndirektør og ansvarlig for TDC's erhvervsforretning.
Det skriver Jyllands-Posten fredag.
- Der er opbrud i TDC. Fornemmelsen er, at vi er kommet dertil, hvor den rejse, som TDC har været på med at effektivisere og skære i omkostningerne, ikke er holdbar meget længere.
- Vi har skåret ind til benet, men vi er også i gang med at skære en lille smule i benet, siger Eva Berneke, der for to uger siden afleverede sin opsigelse.
Fremover skal hun være topchef i it-giganten KMD.
Få dage efter Eva Bernekes opsigelse meddelte Anders Jensen, koncerndirektør i TDC og ansvarlig for TDC's privatforretning, at han - uden et nyt job på hånden - også er på vej væk.
Dermed har TDC på mindre end otte måneder mistet tre topdirektører, idet tidligere koncerndirektør Martin Lippert forlod TDC sidste sommer.
De tre direktørers farvel til TDC forklares af kilder tæt på forløbet som en direkte udløber af, at Eva Berneke, Anders Jensen, Carsten Dilling og Martin Lippert i 2012 lå i åben krig om den ledige stilling som TDC-chef.
Jobbet blev ledigt, efter at den tidligere topchef, Henrik Poulsen, sagde ja til jobbet som Dong-topchef.
Til manges overraskelse endte Carsten Dilling med at trække det længste strå. Nu er de tre tidligere rivaler fortid i TDC.
Torben Rune, administrerende direktør i telerådgivningsfirmaet Netplan, ser den interne uro som et udtryk for, at TDC-chef Carsten Dilling er under et voldsomt pres.
- Hans situation er klart blevet værre. Den usikkerhed, der er omkring ledelsen, smitter af på ham, siger Torben Rune.
Carsten Dilling har netop fremlagt et 2013-regnskab med et milliarddyk i omsætningen og et fald i nettooverskuddet på knap 18 procent.
Alligevel afviser han enhver snak om chefflugt og problemer i TDC-forretningen.
- Jeg føler ikke, at der er opbrud. Jeg ved ikke rigtigt, hvor det skulle komme fra, siger Carsten Dilling.
