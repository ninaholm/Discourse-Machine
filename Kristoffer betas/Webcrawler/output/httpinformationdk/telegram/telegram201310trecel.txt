Tre celleforskere deler Nobelpris i medicin
To amerikanere og en tysker vinder Nobelprisen i medicin for forskning i transport gennem cellemembranen.


 Årets Nobelpris i medicin deles mellem biologerne James E. Rothman, Randy W. Schekman og Thomas C. Südhof for banebrydende forskning i transport gennem cellemembranen.
Biologernes forskning handler om de trafiksignaler, der foregår inde i cellerne i menneskekroppen. Deres opdagelser har haft en stor effekt på forståelsen og forhindringen af adskillige neurologiske sygdomme eksempelvis diabetes.
- De tre prismodtagere har opdaget de molekylære principper, der styrer, hvordan lasten bliver leveret til det rette sted på cellen og på det rigtige tidspunkt, skriver Nobeljuryen blandt andet i sin begrundelse.
Timingen af forskningen er ifølge Klas Kärre, der sidder i Karolinska-instituttets Nobeljury, perfekt.
- Det er lige, som når Zlatan Ibrahimovic (svensk fodboldstjerne. red.) på det helt rigtige tidspunkt sætter foden på bolden, så den går i mål, siger han til den svenske tv-kanal SVT.
James E. Rothman og Randy W. Schekman er amerikanere, og Thomas C. Südhof er tysker. De arbejder alle tre på amerikanske universiteter.
De tre forskere deler - ud over æren - en pengepræmie på otte millioner svenske kroner. Præmiesummen er på grund af den økonomiske krise blevet reduceret fra 10 millioner svenske kroner.
I tråd med traditionen vil de tre forskere modtage deres pris ved en officiel ceremoni i Stockholm den 10. december, der er årsdagen for Alfred Nobels død i 1896.
Sidste år gik prisen til japanske Shinya Yamanaki og britiske John B. Gurdon. Deres forskning i stamceller og omprogrammering af celler ændrede den generelle opfattelse af cellers udvikling og specialisering i organismen radikalt.
Fem gange er medicinprisen tilfaldet en dansker. Senest vandt Niels K. Jerne i 1984 for teorier vedrørende kroppens immunsystem og opdagelsen af princippet for produktion af monoklonale modstandsstoffer.
