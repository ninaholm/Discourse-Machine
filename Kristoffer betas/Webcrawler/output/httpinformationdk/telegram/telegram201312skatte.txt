Skattesvindlere flygter fra skattely
Skatteamnestien herhjemme blev en fuser, men det er gået helt anderledes i Sverige. Her vælter pengene ind.


 Mens den danske skatteamnesti for længst er lukket ned som lidt af en økonomisk fuser, er den permanente svenske skatteamnesti blevet et sandt tilløbsstykke. Det skriver Politiken.
Alene i år har 2025 personer meldt sig frivilligt hos de svenske skattemyndigheder for at bekende deres synder og betale den skat, de har forsøgt at snyde sig fra.
Det er en fordobling i antallet af såkaldte selv-anmeldere i forhold til sidste år, og de svenske myndigheder forventer et endnu større ryk-ind i 2014.
- Vi tror, der bliver en enorm tilstrømning næste år, når alle vil flytte deres penge hjem til Sverige, siger Christin Öhman, sektionschef hos de svenske skattemyndigheder, til den svenske avis Dagens Nyheter.
Den danske skatteamnesti var mindre attraktiv. Her slap borgerne godt nok for en tur i brummen, hvis de meldte sig selv, til gengæld måtte de udrede en betragtelig bøde oven i selve skatteregningen.
Da den danske amnesti sluttede i sommer, havde mindre end 200 danske borgere taget imod tilbuddet om at melde sig selv hos Skat. Og indtil videre har amnestien kun givet den danske statskasse et provenu på 25 millioner kroner.
Som tidligere omtalt i Politiken er det dog en klar forventning, at det samlede provenu kommer op over 200 millioner kroner.
Men det er og bliver småpenge sammenlignet med den svenske ordning. Her er op mod 5000 svenskere konverteret fra skattesnydere til skattebetalere, siden ordningen for alvor blev skudt i gang i 2010.
 Samtidig har ordningen indtil videre givet den svenske statskasse ekstra skatteindtægter på 1,5 milliarder kroner.
Den danske skatteadvokat Torben Bagge er ikke overrasket over det store udbytte af den svenske skatteamnesti.
- Det viser jo bare, at svensken har indrettet sin skatteamnesti mere intelligent end dansken, siger Torben Bagge til Politiken.
