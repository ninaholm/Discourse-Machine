Pakistans talibanleder dræbt



 Baitullah Mehsud, der er leder af den militante talibanbevægelse i Pakistan, er blevet dræbt. Det bekræfter talibankilder fredag.
 Mehsud døde sammen med sin hustru ved et angreb, der blev udført med et førerløst amerikansk fly onsdag.
 Torsdag sagde Pakistans indenrigsminister, Rehman Malik, at han formodede, at Mehsud var blevet dræbt, men at han ikke kunne bekræfte det. 
 De amerikanske raketangreb mod Mehsuds territorium i den nordvestlige del af Pakistan ved grænsen til Afghanistan er taget til i den seneste måned, og også Pakistan har bombarderet den militante højborg fra luften og med artilleri.
 Mehsud betragtes som Pakistans fjende nummer et, og USA har udlovet en dusør på fem millioner dollar (25,8 millioner kroner) for at få fat i ham. Mehsud erklærede sig for leder af Pakistans talibanbevægelse i slutningen af 2007, og hans tilhængere menes at stå bag en bølge af selvmordsangreb i Pakistan og mod vestlige styrker i nabolandet Afghanistan.
