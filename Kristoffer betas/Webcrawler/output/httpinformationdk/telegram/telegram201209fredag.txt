Fredagsbøn: USA frygter mere Muhammed-uro
Alverdens amerikanske ambassader bliver overvåget intenst op til fredagens fællesbøn i den muslimske verden.


 Det Hvide Hus holder et ekstra godt øje med sikkerheden på landets konsulater og ambassader rundt om i verden forud for den muslimske fredagsbøn.
Magthaverne i USA frygter, at flere voldelige antiamerikanske demonstrationer bryder ud i løbet af dagen, hvor muslimer går på knæ i moskéer over hele kloden.
Protester over den kontroversielle islamkritiske film "Innocence of Muslims" har de seneste døgn fået rasende menneskemængder til at angribe amerikanske diplomat-poster i Mellemøsten og Nordafrika.
- Det er vigtigt at notere sig, at mens disse demonstrationer er foregået i forskellige lande rundt om i verden i protest mod filmen, har fredag historisk været en dag med protester i den muslimske verden, siger talsmand Jay Carney fra Det Hvide Hus.
- Vi holder ekstra øje med, om situationen udvikler sig til flere protester. Vi forventer, at demonstrationerne fortsætter, tilføjer talsmanden.
Torsdag blev fire personer dræbt, da vrede menneskeskarer stormede den amerikanske ambassade i Yemens hovedstad, Sanaa. Samme dag kastede demonstranter sten efter politiet i Egyptens hovedstad, Kairo, hvor flere blev kvæstet.
De voldsomme protester begyndte tirsdag i Libyen, hvor det amerikanske konsulat i Benghazi blev stormet. USA's ambassadør og to andre ansatte mistede livet.
Demonstranterne er vrede over amatørfilmen "Innocence of Muslims", fordi den er kritisk over for profeten Muhammed. Muslimernes profet fremstår som doven, dum og krigerisk.
Amatørfilmen er lavet af israelsk-amerikanske Sam Bacile og lagt på internettet.
