Ungarsk favorit vinder Oscar foran "Krigen"
"Sauls søn" vandt som forventet en Oscar i kategorien bedste ikke-engelsksprogede film.


 Det blev ikke i denne omgang, at instruktør Tobias Lindholm vandt en Oscar-statuette for bedste ikke-engelsksprogede film. Lindholm var nomineret for "Krigen".
I stedet vandt den ungarske film "Sauls søn" i kategorien, hvor den da også på forhånd var udpeget som favorit til at vinde. Filmen er instrueret af László Nemes.
"Sauls søn" følger hovedpersonen Saul, der er interneret i udryddelseslejren Auschwitz-Birkenau under Anden Verdenskrig.
Hans job er at genne andre internerede fra togvogne og videre til gaskamre. Filmen handler om hans møde med en lille dreng, som han sætter alt ind på at give en god begravelse på trods af de umulige omstændigheder.
Både danske og internationale anmeldere har været stærkt begejstrede for den ungarske film. Blandt andet kaldte Politikens anmelder "Sauls søn" for "en af de mest ubærlige fiktionsfilm, jeg nogensinde har set".
Mens "Sauls søn" foregår under Anden Verdenskrig, handler "Krigen" om danske soldater, der er udstationeret i Afghanistan. I hovedrollen spiller Pilou Asbæk kompagnichef Claus Michael Pedersen.
Hjemme i Danmark forsøger Claus' kone at holde sammen på en hverdag med en mand i krig og tre børn, der savner deres far. Under en rutinemission fanges soldaterne i en voldsom ildkamp mod Taliban.
For at redde sine mænd træffer Claus et valg, som resulterer i, at han bliver anklaget for en krigsforbrydelse.
Foruden "Krigen" og "Sauls søn" var colombianske "Embrace the Serpent", franske "Mustang" og "Theeb" fra Jordan nominerede i kategorien.
Med sejren til "Sauls søn" er løbet kørt for de danske chancer ved Oscar-uddelingen i Los Angeles natten til mandag dansk tid. Tidligere på natten stod det klart, at heller ikke den danskproducerede dokumentar "The Look of Silence" vandt i sin kategori.
