Picasso-maleri sætter auktionsrekord
Et Picasso-maleri har med en pris på 602 millioner kroner sat ny verdensrekord som det dyreste solgte kunstværk på en international auktion.


 Det er fra 1932, måler 162 x 130 centimeter. Og så er det med en pris på 106 millioner dollar (svimlende 602 millioner kroner) det dyreste kunstværk, der nogensinde er blevet solgt på en auktion. 
Den spanske kunstner Pablo Picassos maleri "Nøgen, grønne blade og buste" (Nu au Plateau de Sculpteur) slog den hidtidige rekord, da det tirsdag røg under auktionshammeren på Christie's i New York. 
Maleriet forestiller Picassos elskerinde og hyppige maleriobjekt, Marie-Therese Walter, og anses for et af højdepunkterne i Picassos kunstnerkarriere. 
Rekordmaleriet blev solgt som en del af en exceptionel samling af kunstværker fra det afdøde kunstsamlerpar Frances og Sidney Brody.
Den hidtidige auktionsrekord blev sat i februar. Her blev den schweiziske kunstner Giacomettis skulptur "Manden der går I" (L'Homme Qui Marche I") - som i en anden udgave kan opleves på danske Louisiana - solgt for lidt under 600 millioner kroner.
Uden for auktionssammenhæng er det Klimts "Portræt af Adele Bloch-Bauer", der har indbragt det største beløb nemlig 135 millioner dollar. Det var i 2006. 
