EU støtter Egypten efter Mubaraks afgang
EU er parat til at hjælpe Egypten, siger EU's udenrigschef, Catherine Ashton.


 EU står parat til at hjælpe Egypten, efter at den mangeårige præsident, Hosni Mubarak, er trådt tilbage.
Sådan lyder meldingen fra EU's udenrigschef, Catherine Ashton, der udtaler, at Hosni Mubarak nu har "banet vejen for hurtigere og større reformer".
- EU er parat til at hjælpe på enhver måde, det er muligt, siger Ashton.
- Det er nu vigtigt, at dialogen bliver fremskyndet, og at det fører til en bredt funderet regering, som vil respektere forhåbningerne og levere stabilitet for det egyptiske folk, siger Ashton.
Mubarak trådte tilbage fredag, efter at titusinder i snart tre uger har demonstreret mod hans mangeårige styre i Egypten.
Catherine Ashton tilføjer, at afgangen er et "vigtigt" skridt for at skabe dialog mellem demonstranterne og den politiske og militære ledelse.
Også EU-Parlamentets formand, Jerzy Buzek, udtrykker glæde over Mubaraks beslutning om at trække sig fra posten som landets præsident.
- Jeg er overbevist om, at det her er en historisk dag for fredelig, varige og demokratiske forandringer. Jeg støtter fuldt ud det egyptiske folks forhåbninger, siger EU-parlamentets formand, Jerzy Buzek.
Jerzy Buzek var selv en del af den polske Solidaritets-bevægelse, der var med til at omstyrte det kommunistiske styre i Polen i 1990.
I USA meddelte en talsmand for Det Hvide Hus, at præsident Barack Obama fredag aften vil kommentere Mubaraks afgang i en direkte tv-udsendelse.
På børsen i New York steg aktiekurserne kraftigt efter meddelelsen om, at Hosni Mubarak er trådt tilbage.
