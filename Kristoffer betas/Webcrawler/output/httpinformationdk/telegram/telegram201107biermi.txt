Bier er milliarder værd for Danmark
Det bliver lettere af registrere bier og dermed opspore sygdom blandt dem. Målet er at bremse bitilbagegangen.


 Bier er afgørende for både landbrugsproduktion og for den vilde natur. Uden bestøvningen var der ingen mad og ingen blomster.
Værdien af biernes bestøvning alene i landbruget og frugt- og bæravlen anslås derfor til mindst en milliard kroner, ifølge nye beregninger fra Danmarks Jordbrugsforskning under Aarhus Universitet.
 Dertil kommer den bestøvning, bierne udfører i haver og i naturen.

Ifølge beregninger fra EU-Kommissionen er værdien af de flittige biers indsats bare i Danmark på 1,8-3 milliarder kroner årligt og dermed langt være værd end den årlige honningproduktion på omkring 60 millioner kroner.
Så når Plantedirektoratet nu slår et slag for at fremme bifamiliernes sundhed med et nyt digitalt centralt bigårdsregister, er honningen kun en bibeskæftigelse. Det handler sig først og fremmest om bestøvningen.

Registret gør det muligt for den enkelte biavler fremover let at registrere sine bigårde og markere dem på et landkort.
- Det er vigtigt, at vi hjælper dansk biavl med at sikre bifamiliernes udbredelse, så der er tilstrækkelig bestøvning af de dyrkede afgrøder og de vilde planter i hele landet.
- Det nye bigårdsregister vil fremme bifamiliernes sundhed, fordi det bliver lettere at spore og begrænse sygdomstilfælde. Men det kræver, at biavlerne vælger at indtaste oplysninger om deres bigårde, siger fødevareminister Henrik Høegh (V).

Både "tamme" honningbier og vilde bier er gået alvorligt tilbage i årevis verden i et uheldigt samspil mellem mere intensivt og udbredt landbrug, sygdomsepidemier og luftforurening.
Herhjemme har Danmarks Biavlerforening efter en sej indsats haft held til de senere år at tiltrække flere medlemmer og dermed nye bifamilier. 400 nye biavlere meldte sig ind sidste år. Og omtrent ligeså mange er kommet til siden.
