Stjålet maleri i Norge fundet



 Det stjålne maleri "Lad de små børn komme til mig" er i dag fundet i en bil på Østlandet i Norge, oplyser politiet i Larvik. Tidligere på dagen anholdt og sigtede politiet en mand i 50'erne, mistænkt for at have medvirket til tyveriet af det værdifulde billede fra renæssancen.
 - Vedkommende bidrog til, at vi fandt billedet. Vi kan ikke udelukke flere anholdelser, siger politiinspektør Magnar Pedersen.
 Maleriet forsvandt natten til søndag fra Larvik Kirke ved, at tyvene kravlede op ad en stige, knuste et vindue, hvorefter de fik fat i maleriet.
 Der var ingen sikkerhed omkring maleriet, der end ikke var boltet fast, og det var ifølge kirkeværge Ludvig Levinsen helt bevidst, da brand mentes at udgøre en større fare end tyveri eller hærværk.
 Umiddelbart efter tyveriet blev opdaget, sendte norsk politi en efterlysning ud over hele verden gennem Interpol.
 Politiinspektøren siger, at det er vanskeligt at sige, om maleriet er blevet beskadiget.

