Radikal ordfører afviser forslag om kommune-fusion
De Radikale vil ikke fusionere København med Frederiksberg, siger kommunalordfører Malene Borst Hansen.


 Hverken De Radikale eller regeringen vil fusionere Frederiksberg og Københavns kommune.
Det fastslår De Radikales kommunalordfører, Malene Borst Hansen, efter at partifællen, Københavns beskæftigelses- og integrationsborgmester Anna Mee Allerslev, har krævet en fusion.
Fusionen skal skabe en "superkommune", som kan konkurrere med Stockholm, Hamburg og Amsterdam.
- Fra Christiansborg har vi ingen planer om at lave yderligere kommunesammenlægninger. Vi har heller ingen planer om at lægge Frederiksberg og København sammen, siger Malene Borst Hansen.
Hun vil først se på forslaget, hvis Frederiksberg og København kommuner kræver en fusion.
Anna Mee Allerslevs forslag skydes også ned af politikere i København og på Frederiksberg.
I foråret justerede Folketinget VK-regeringens kommunalreform, som beskar 279 kommuner til 98 og flyttede opgaver fra amter til kommuner.
- Der er ingen som helst planer om at se på, at der skal laves om på de 98 kommuner. Hvis kommuner siger: "Vi har tænkt på en sammenlægning", så kigger vi selvfølgelig på det. Men det er ikke et initiativ fra Christiansborg foreløbig, siger kommunalordføreren.
- Regeringen har overhovedet ingen planer om at kigge på, om der skal være 98 kommuner. Det gør vi ikke, så langt som jeg kan se, siger Malene Borst Hansen.
De Radikale var som Socialdemokratiet og SF imod VK-regeringens kommunalreform, men stemte siden for at ændre den kommunale udligning sammen med Dansk Folkeparti og regeringspartierne.
- Noget er gået bedre, end vi regnede med. På andre områder har der været brug for småjusteringer, som et samlet Folketinget stod bag inden sommerferien, siger Malene Borst Hansen.
