Kragh: Tørklædesag betyder intet for exit
Hjemmeværnets civile chef Ulrik Kragh forlader sin toppost i værnet. Virakken om tørklæder i hjemmeværnet har intet med beslutningen at gøre, hævder han.


 Ulrik Kragh forlader Hjemmeværnet i posten som Hjemmeværnets civile chef, men beslutningen har intet med sommerens tørklædesag at gøre. Sådan udlægger den nu afgåede kommitterede chef for Hjemmeværnet selv sagen: 
 - Debatten om tørklæder har overhovedet ikke haft nogen indflydelse på min beslutning. Vi har skabt resultater, der fylder langt mere i mit hoved end det lille sommerpust, siger han. 
 Hvad Kragh selv kalder "et lille sommerpust" fik ellers Dansk Folkeparti og De Radikale til at kræve, at posten som Hjemmeværnets civile chef skulle nedlægges, og lønnen på en million kroner bruges mere hensigtsmæssigt. Begge partier mente nemlig, at Ulrik Kragh forkludrede sagen om tørklæder i Hjemmeværnet. 
 Sagen opstod, fordi en muslimsk kvinde først blev eksponeret som et forbillede med sit armygrønne tørklæde på værnets hjemmeside, derefter foretog Hjemmeværnet en kovending og forbød hende at bære det sammen med sin uniform. En kovending, som Ulrik Kragh gennemførte, få timer efter at Dansk Folkeparti havde kritiseret Hjemmeværnet for at tillade tørklæder. 
 Men det politiske stormvejr, har altså intet at gøre med Ulrik Kraghs exit, fastholder han: 
 - Jeg har været politisk aktiv siden 1995, og jeg kender godt spillereglerne. Når man har taburetten, så er der altid nogen, der forsøger at rokke den fri. Jeg betragter det som en krusning på en indsats, som jeg er rigtig stolt af. Vi har leveret stærke resultater i det team, vi havde i hjemmeværnsledelsen, uddyber han. 
 Selv siger Ulrik Kragh, at beslutningen om at forlade Hjemmeværnet blev truffet omkring nytårsskiftet. Dengang bad forsvarsminister Søren Gade (V) ham fortsætte, indtil denne sommers forsvarsforlig var på plads. Det er det nu, og så var det på tide at takke af efter næsten fem år i sædet som den kommitterede for Hjemmeværnet, lyder det. 
