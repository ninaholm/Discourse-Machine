Carl Holst udtaler mindeord om Philipsen
Kresten Philipsens efterfølger mindes den afdøde politiker som en af de mest markante sønderjyder i nyere tid.


 En af de mest markante sønderjyder i nyere tid. En mand, der brændte for sine sager og nægtede at gå på kompromis. En karismatisk skikkelse, altid munter, folkelig og vellidt.
Sådan udtaler regionsrådsformand Carl Holst (V) i sine mindeord om partifællen, tidligere amtsborgmester Kresten Philipsen, der døde natten til onsdag.
Holst, der efterfulgte Philipsen som amtsborgmester i Sønderjylland, husker sin forgænger, der altid havde piben dampende i den ene mundvig, en lun replik og et skævt smil på læben.
- Men også et menneske med stålsatte principper, der kunne være barsk, når tingene ikke lige gik, som han ønskede det, udtaler Carl Holst.
Han modtog med stor sorg og beklagelse beskeden om Kresten Philipsens død og erindrer stadig hans opkald, da han havde truffet beslutningen om at stoppe som amtsborgmester.
- Jeg husker det, som var det i går. Beslutsomheden var stor, der var ingen vaklen, siger Carl Holst.
