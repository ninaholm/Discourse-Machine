DF: Kristendom i skolens formålsparagraf



 Det bør indgå i formålsparagraffen for folkeskolen, at eleverne skal skifte bekendtskab med de kristne traditioner.
 Det mener Dansk Folkeparti, som vil henvende sig til undervisningsminister Bertel Haarder (V) og muligvis også til forligskredsen omkring folkeskoleloven med forslaget.
 DF's uddannelsesordfører, Martin Henriksen, siger til Ritzau, at skolens formålsparagraf i dag lægger vægt på, at eleverne får kendskab til dansk kultur og historie.
 - Men intet om kristendommen, selv om ingen kan være i tvivl om den rolle, som de kristne traditioner spiller inden for vores kulturarv. Dette bør også fremgå af den formålsparagraf, der fastsætter, hvilke overordnede rammer og værdier der skal indgå i undervisningen, tilføjer ordføreren.
 Martin Henriksen understreger, at der aldrig må blive tale om forkyndelse, som efter partiets opfattelse ikke hører hjemme i skolen.

