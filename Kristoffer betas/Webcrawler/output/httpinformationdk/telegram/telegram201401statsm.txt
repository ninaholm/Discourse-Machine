Statsministeriet afviser indblanding i PET-forklaring
Statsministeriets departementschef afviser at stå bag omformuleringerne af Morten Bødskovs PET-forklaring.


 Statsministeriets departementschef, Christian Kettel Thomsen, afviser i en pressemeddelelse, at Statsministeriet har været indblandet i Justitsministeriets ændringer af Bødskovs udtalelse i PET-sagen.
I pressemeddelelsen siger Christian Kettel Thomsen dog ikke noget om, hvorvidt han orienterede statsminister Helle Thorning-Schmidt (S), da han 19. november modtog tre mails fra Justitsministeriets nu hjemsendte departementschef, Anne Kristine Axelsson.
De to første mails er udkast til den udtalelse om PET-sagen, som den daværende justitsminister, Morten Bødskov (S), udsender midt under kommunalvalget den 19. november.
I et af udkastene erkender Morten Bødskov opsigtvækkende, at han har medvirket til at give Folketingets Retsudvalg et "forkert billede" af, hvorfor man måtte aflyse et besøg på Christiania.
Ifølge politiske kommentator Hans Engell har departementschefen formentlig givet oplysninger om den alvorlige sag videre til statsministeren.
Det fremgår dog ikke af dokumenterne, og Christian Kettel Thomsen besvarer ikke det udestående spørgsmål i pressemeddelelsen.
Han forklarer heller ikke, hvorfor han ikke reagerede på, at daværende justitsminister Morten Bødskov erkender, at han gav "forkert billede" til retsudvalget. Den beskrivelse blev efter henvendelserne til Statsministeriet redigeret ud af den endelige version af udtalelsen.
Christian Kettel Thomsen siger i pressemeddelelsen, at det ikke var ham, der bad om at få ændret i udtalelsen:
- I forhold til justitsministerens udtalelse af 19. november 2013 oplyste Justitsministeriet mig om, at ændringerne i beskrivelsen af det faktuelle forløb i februar 2012 fra udkastene til den endelige udtalelse var lavet på baggrund af en dialog mellem de personer, der var involveret i det oprindelige hændelsesforløb.
- Statsministeriet havde af gode grunde ingen bemærkninger til ændringerne i beskrivelsen af hændelsesforløbet, da Statsministeriet ikke havde nogen viden herom.
Departementschefen understreger samtidig, at hverken han eller resten af Statsministeriet på det tidspunkt vidste noget om, at Bødskovs forklaring om politidirektør Johan Reimanns afbud til Christiania-besøget var fabrikeret til lejligheden.
- Jeg vil slå fast, at Statsministeriet ikke havde kendskab til den forkerte oplysning vedrørende politidirektørens deltagelse før den 9. december 2013.
- Jeg blev sidst på eftermiddagen den 9. december 2013 - forud for afgivelsen af justitsministerens besvarelse af spørgsmål nr. 278 - for første gang oplyst om, at forklaringen om, at politidirektøren for København ikke havde mulighed for at deltage i et forudgående møde inden besøget, var koordineret med politidirektøren, skriver Christian Kettel Thomsen i pressemeddelelsen.
Statsminister Helle Thorning-Schmidt har endnu ikke ønsket at kommentere, hvorvidt hun blev orienteret om Bødskovs forkerte forklaring til Retsudvalget allerede i november.
