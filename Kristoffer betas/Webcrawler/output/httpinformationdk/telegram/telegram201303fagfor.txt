Fagforening: Lockout kan koste opholdstilladelser
Lockout kan ødelægge udlændinges muligheder for at få dansk statsborgerskab, frygter Uddannelsesforbundet.


 Udlændinge kan risikere deres statsborgerskab på grund af konflikten på uddannelsesområdet, der nu omfatter både kommunalt- og statsligt ansatte lærere.
Det frygter Hanne Pontoppidan, formand for Uddannelsesforbundet.
- Danskuddannelserne går i stå, og kursisternes sproglige udvikling efterlades i ingenmandsland. Det er for strengt. Der er ingen laveste grænse for, hvem arbejdsgiverne tager som gidsler i den nuværende situation, siger hun.
Sprogcentrene rammes af kommunernes lockout, og Hanne Pontoppidan er blandt andet bekymret over, at flere kursister skal til prøve i dansk i maj måned - en prøve, der er afgørende for at få dansk statsborgerskab.
Andre skal til en anden danskprøve, hvor opholdstilladelsen er på spil.
- Hvis de ikke får den helt afgørende undervisning op til deres eksaminer, så kan de ikke bestå dem, og så kan det som værste konsekvens betyde, at de bliver smidt ud af landet, siger hun.
Af Uddannelsesforbundets medlemmer rammes blandt andet lærere på produktionsskoler, voksenuddannelsescentre og undervisere af ordblinde af lockouten.
Forhandlingerne mellem lærerne og staten er brudt sammen, fordi staten ønsker at afskaffe lærernes arbejdstidsregler, der dikterer, hvor meget lærerne må arbejde, og hvor stor en andel af deres arbejdstid, der skal gå på forberedelse af undervisningen.
Men lærerne mener, at det går ud over kvaliteten af undervisningen.
Også på det statslige område frygter Hanne Pontoppidan, at konflikten kan få vidtrækkende konsekvenser.
Blandt andet peger hun på, at det kan få alvorlige konsekvenser for elever på produktionsskoler og i ungdomsskolernes heltidsundervisning, hvis deres uddannelse pludselig afbrydes på ubestemt tid.
- På produktionsskolerne og i ungdomsskolernes heltidsundervisning kan det have store omkostninger at afbryde forløbet for unge, som underviserne måske for første gang har fået en god kontakt til, siger hun.
- For dem kan det betyde forskellen på, om de senere bliver klar til at tage en uddannelse eller varetage et job. Det samme gælder nogle af de unge på VUC, siger hun.
