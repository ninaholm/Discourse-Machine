Måling: CSU vinder delstatsvalg stort i Bayern
FDP ryger ud i Bayern, og det er et dårligt varsel for forbundskansler Merkel inden næste uges tyske valg.


 Det konservative CSU i Bayern vandt søndagens delstatsvalg komfortabelt med cirka 49 procent af stemmerne, viste en måling fra tv-stationen ZDF.
Partiet får dermed flertal alene i Bayern.
Valget kan umiddelbart ligne et rygstød til forbundskansler Angela Merkel, der repræsenter CSU's søsterparti CDU, inden det tyske valg den kommende weekend.
Men det bekymrer, at det liberale FDP, der er koalitionspartner i forbundsregeringen, kun fik tre procent af stemmerne i Bayern og dermed faldt under spærregrænsen på fem procent.
Hvis det gentager sig ved forbundsdagsvalget, risikerer Merkel at miste sit flertal.
CDU/CSU ser ud til at blive afhængige af, at FDP på landsplan klarer spærregrænsen på fem procent ved valget i næste uge, for at Merkel kan regere videre i Tyskland med et borgerligt flertal.
FDP har indtil valget været i regeringskoalition med CSU i Bayern.
CSU, der er forbundsrepublikkens eneste store regionale parti, har regeret den velhavende sydtyske delstat i 56 år, og de fleste vælgere giver det meget af æren for, at Bayern har fået en særlig status i Tyskland.
Målingen fra ZDF giver det socialdemokratiske SPD 21 procent af stemmerne, hvilket efter bayriske forhold ikke er katastrofalt.
De Grønne står til 8,5 procent.
FDP's ringe resultat i Bayern vil sætte gang i en masse taktiske overvejelser blandt de tyske vælgere inden valget næste søndag.
Vælgerne råder over to stemmer, og CDU/CSU-vælgere ventes at overveje, om de vil give den såkaldte andenstemme til FDP for at hive partiet over spærregrænsen og øge chancen for et samlet borgerligt flertal.
Meningsmålinger viser, at Merkel kun har et lille flertal for sin nuværende regeringskoalition af CDU/CSU-FDP.
