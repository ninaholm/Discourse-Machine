Corydon tier om konservativt veto ved vækst
Kan De Konservative forsinke vækstpakken med et veto til efter valg? Finansminister Bjarne Corydon tier.


 Tale er sølv, men tavshed er guld, når finansminister Bjarne Corydon (S) skal forklare, om De Konservative kan blokere vækstpakken, fordi partiet er med i energiforliget.
Vækstpakken sænker nemlig PSO-afgiften, men betaler regningen ved højere bundskat, som De Konservative blankt afviser.
Regeringens vækstpakke, der er forhandlet på plads med Venstre, er suppleret ved særaftaler med Enhedslisten, SF og Dansk Folkeparti, men De Konservative har ikke lavet en aftale med finansministeren.
- Vi har fundet en meget bred enighed om nogle meget fornuftige løsninger. Mon ikke vi også kommer i mål med det sidste? Det tror jeg, siger Bjarne Corydon.
Spørgsmål: - Når man er med i energiaftalen, har man så vetoret på hele vækstpakken?
- Jeg vil slet ikke ind i at spekulere om forligsteknikken. Vi har fundet et meget bredt flertal for en meget fornuftig løsning. Vi indfører ikke brændeafgift i Danmark. Det var der ingen, der synes, at vi skulle, siger Bjarne Corydon
- Vi har fået bekræftet, at vi kan køre vores energipolitik videre, men i en billigere udgave for virksomhederne. Det, regner jeg med, bliver til virkelighed, siger han.
Finansministeren vil ikke garantere, at vækstpakken kan gennemføres inden valget. I Folketingets forligsetik kan en politisk aftale først gennemføres efter et folketingsvalg, hvis et forligsparti nedlægger veto.
- Jeg gør det ikke i garantier. Men jeg tror, at I kan tage det relativt roligt. Det skal vi nok få styr på, siger finansministeren.
Dansk Folkepartis formand, Kristian Thulesen Dahl, giver sig heller ikke af med garantier.
- Det er et svært forløb. Regeringen har valgt en strategi, hvor man forhandler parti for parti. Det er regeringens ansvar. Det må de tage på sig. Det kræver noget knofedt. Det kan man godt se, siger han.
