Kriseramt EU får Nobels fredspris 2012
EU får Nobels fredspris for sit arbejde for fred og sikkerhed i Europa.


 EU får Nobels fredspris 2012. Det har den norske Nobelkomité besluttet.
EU får prisen, fordi unionen har skabt stabilitet, fred og sikkerhed i Europa siden Anden Verdenskrig og styrket menneskerettighederne i Europa.
Og ved at knytte Tyskland og Frankrig ind i et samarbejde er fred mellem de to lande blevet sikret efter mange krige og konflikter.
EU har desuden med sin udvidelse med østeuropæiske lande yderligere styrket demokrati og menneskerettigheder på kontinentet, hedder det i Nobelkomiteens begrundelse.
- Med udvidelsen af østeuropæiske lande har EU skabt fred og forsoning i dette område, siger Thorbjørn Jagland, der er formand for Nobelkomiteen.
- EU har bidraget til, at Europa har ændret sig fra at være krigens kontinent til at blive fredens kontinent, fortsætter Jagland.
Komitéen skriver, at tildelingen af fredsprisen også er et forsøg på at vise, hvad Europa kan miste, hvis fællesskabet opløses.
- EU repræsenterer folkelig forbrødring og udgør en form for fredskongresser, som Alfred Nobel refererer til som kriterium for fredsprisen i sit testamente fra 1895, hedder det i komitéens begrundelse.
Med tildelingen har Nobelkomitéen lagt vægt på kernen i EU-samarbejdet, som det fremgår af vedtægterne for dens forløber, Kul- og Stålunionen, fra 1951.
Målet med unionen er at skabe fred, stabilitet og økonomisk fremgang i Europa.
Nobelkomitéens afgørelse ventes at skabe stor debat i Norge, da et flertal af nordmændene er imod norsk medlemskab af EU.
Til det siger Jagland, at godt nok har et flertal af nordmændene stemt nej til et EU-medlemskab, men samtidig anerkender et flertal af nordmændene, at EU har bidraget til fred og stabilitet i Europa.
Det er endnu uklart, hvem der skal modtage prisen på EU's vegne.
- Det må EU selv afgøre, siger Jagland.
Overrækkelsen sker ved en ceremoni på Oslo Rådhus i december.
