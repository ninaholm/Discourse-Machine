Flere søgte asyl i Sverige på første dag med id-kontrol
Ifølge Migrationsverket søgte 331 personer asyl i Sverige på premieredagen for id-kontrollen mod 236 søndag.


 De seneste syv dage har 1989 personer søgt asyl i Sverige, oplyser det svenske Migrationsverket.
Heraf søgte 331 personer asyl mandag, hvor den svenske id-kontrol over Øresund trådte i kraft. Det var flere end søndag, hvor 236 personer søgte asyl.
Det daglige antal svinger dog en hel del. I den forløbne uge søgte flest asyl 29. december, hvor 427 asylansøgere blev registreret, men det laveste antal var 199 personer på den sidste dag i 2015, viser tallene fra den svenske pendant til Udlændingestyrelsen.
Før de officielle tal blev offentliggjort lød en foreløbigt bud fra politiet i Skåne ellers ifølge den svenske avis Aftonbladet, at der var kommet færre asylansøgere på grænsekontrollens første dag.
Ifølge Ewa-Gun Westford, kommunikationskonsulent ved det svenske politi i Region Syd, er det svært at sige, hvordan antallet af asylansøgere vil udvikle sig.
Blandt andet spiller det ind, at den danske regering mandag indførte kontrol ved grænsen til Tyskland, lyder det til Aftonbladet.
- Der kan for eksempel komme betydeligt flere til Trelleborg fra Tyskland, eftersom Danmark nu også har skærpet sin grænsekontrol, siger Ewa-Gun Westford til avisen.
Den svenske grænsekontrol trådte i kraft ved midnat natten til mandag.
