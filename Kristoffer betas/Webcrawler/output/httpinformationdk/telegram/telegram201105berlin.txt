Berlingske: Løkke-sag er ude af proportion
DR og TV2 har skudt sag om Berlingske-interview med Løkke "totalt ud af proportion", mener Lisbeth Knudsen.


 Sagen om Berlingskes chefredaktions redigering af et søndagsinterview med statsminister Lars Løkke Rasmussen (V) er "skudt totalt ud af proportion af DR og TV2".
 Det skriver Berlingskes ansvarshavende chefredaktør, Lisbeth Knudsen, i sin blog.
Berlingskes chefredaktion valgte søndag at fjerne en passage i interviewet, som beskriver Løkkes reaktion på konservatives skattelettelser.
- Vi valgte i chefredaktionen - som selvfølgelig til hver en tid i den sidste ende har ansvaret for alt, hvad der står i avisen - at mene, at det ikke var en politisk relevant oplysning, at statsministeren i den konkrete situation virkede irriteret og uoplagt og bad om en pause for at gå ud og trække frisk luft midt i et interview, skriver hun.
Det fik avisens politiske redaktion til at skrive et kritisk indlæg på avisens intranet. Siden har chefredaktør Jens Grund understreget, at der ikke ligger politiske motiver bag chefredaktionens handling.
Lisbeth Knudsen forklarer, at det fremgår af interviewet, at statsministeren ikke ville tale om skattelettelser. Det havde haft relevans og dybde for avisens læsere, hvis Lars Løkke Rasmussen havde forladt interviewet i vrede, men det var ikke tilfældet, påpeger hun.
- Sådan kan en historie om historien blive til fem høns, og kan man krydre den med løsrevne interne diskussioner, så bliver sagen rigtig pikant hos konkurrenterne.
- Den er bare helt udramatisk og afklaret i en god faglig diskussion på et møde mellem chefredaktionen og de involverede reportere i dag, skriver Lisbeth Knudsen.
Berlingskes politiske dækning skal have fokus på det relevante indhold og svar på kritiske spørgsmål, der også skal stilles til en statsminister, skriver hun.

