Thornings S-venner i EU varer deres mund
Den danske statsminister må selv afgøre, om hun er kandidat til et topjob i EU, siger ledende partifæller i EU


 Selv om rygterne svirrer om den danske statsministers mulige kandidatur til en fremtidig toppost i EU, holder andre ledende socialdemokrater i EU igen med at udtale sig offentligt om muligheden.
Den østrigske kansler, Werner Faymann, undgår i forbindelse med et møde lørdag i Paris mellem 15 socialdemokratiske præsidenter, premierministre, udenrigsministre og den tidligere europaparlamentsformand behændigt at svare direkte på et spørgsmål om Thornings kvaliteter som mulig EU-præsident.
I stedet svarer Faymann, at luxembourgeren Jean-Claude Juncker har hans støtte til posten som kommissionsformand, og at den tidligere formand for Europaparlamentet, tyske Martin Schulz, "skal spille en vigtig rolle i fremtiden".
Da han igen bliver spurgt om, hvem der så skal lede Det Europæiske Råd, træder Faymann væk fra mikrofonen og giver ordet videre til lederen af de tyske socialdemokrater, vicekansler Sigmar Gabriel.
Ulig Faymann skal Gabriel ikke selv direkte være med til at vælge en ny EU-præsident, som bliver udpeget af de 28 landes stats- og regeringschefer.
Men Gabriel har heller ikke mange ord om den danske statsministers mulige fremtid i EU.
- Det er først og fremmest en beslutning, som kollega Thorning-Schmidt må træffe. Jeg kan hverken beslutte eller udtale mig om det, siger Gabriel.
 Også tyske Martin Schulz, der nu med støtte fra forbundskansler Angela Merkels kristdemokratiske partifæller i Europaparlamentet håber at blive genvalgt som parlamentsformand, er forsigtig med sine ord.
- Det er op til Helle Thorning-Schmidt at afgøre, hvilket job hun vil have, og det er ikke noget, jeg skal kommentere. Vi har ikke talt om navne her i dag.
- Hun er en god ven, og vi har siddet længe sammen i Europaparlamentet, hvor vi arbejdede tæt sammen. Men det er klart, at hun skal træffe sine egne beslutninger, siger Schulz.
På spørgsmålet om, hvorvidt han ser andre socialdemokrater, der kan være bedre end Thorning som EU-præsident, tøver Schulz først.
Hvorpå han leende siger, at den socialdemokratiske bevægelse ikke har for vane at rangordne sine medlemmer i gode og mindre gode socialdemokrater.
- Vi er en bevægelse, hvor alle er på lige fod. Alle har samme rettigheder og kompetencer i vores bevægelse, siger Schulz.
Der er en udbredt forventning om, at et stort flertal af stats- og regeringscheferne på fredag trods britisk modstand vil pege på Jean-Claude Juncker som ny kommissionsformand. Det er ikke givet, at der bliver sat navn på øvrige topposter i denne omgang.
