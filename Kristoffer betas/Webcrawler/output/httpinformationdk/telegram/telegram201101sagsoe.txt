Sagsøgeradvokat sår tvivl om traktat-ja
Danmarks ja til Lissabon-traktaten er ugyldigt, hvis sagsøgere får medhold i kommende retssag, siger advokat.


 - Danmarks tiltrædelse af Lissabon-traktaten kan være ugyldig.
Det siger advokaten for de 28 sagsøgere, Ole Krarup, efter at Højesteret i en principiel dom enstemmigt har tilladt gruppen af danskere at sagsøge statsminister Lars Løkke Rasmussen (V) for grundlovsbrud, fordi Folketinget vedtog Lissabon-traktaten uden en folkeafstemning.
- Hvis den kommende dom giver os medhold, er loven efter min overbevisning ikke gyldigt vedtaget. Det betyder, at den danske tiltrædelse af Lissabon-traktaten ikke eksisterer. Så skal der komme en ny tiltrædelse, siger han og fortsætter:
- Men formålet med den sag, vi nu skal føre, er at sikre, at regeringen og Folketinget overholder grundloven. Jeg mener, at de i denne sag har sat sig ud over grundloven og tilmed sagt, at det ikke kan prøves ved domstolen, siger Ole Krarup.
Højesteretsdommen er enstemmig, og som begrundelse for afgørelsen mener Højesteret, at sagsøgerne har "fornøden retlig interesse" i at føre retssag mod statsministeren.
Peter Biering fra Kammeradvokaten har repræsenteret statsminister Lars Løkke Rasmussen (V) i Højesteret. Han er meget overrasket over dommen.
- Det er - som vi ser det - en meget, meget vidtgående forståelse af, hvilke krav der kan stilles til, at man har retlig interesse, siger Peter Biering.
I sagen om Lissabon-traktaten har sagsøgerne anført, at traktaten overfører lovgivning til henholdsvis EU-Parlamentet og EU's Ministerråd, som vedtager flere afgørelser med kvalificeret flertal. 
Højesteret understreger, at danskerne ikke har ubegrænset ret til at sagsøge statsministeren om overførsel af magt til EU. Det kræver, at det har "indgribende betydning for den danske befolkning i almindelighed", hedder det.
