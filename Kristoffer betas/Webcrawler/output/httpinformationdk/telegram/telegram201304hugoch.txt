Her er Hugo Chavez' efterfølger
Arvtageren efter landsfaderen Chavez er tidligere buschauffør og betegnes som fåmælt og afdæmpet.


 Venezuelas fungerende præsident, Nicolas Maduro Moros, var klar favorit til at vinde søndagens præsidentvalg og dermed blive afdøde Hugo Chavez' efterfølger.
* Han er tidligere buschauffør og aktiv i fagbevægelsen, før han indledte en politisk karriere. Maduro, som er født i 1962, var en nær ven af Chavez siden 1980'erne.
* Han blev Venezuelas udenrigsminister i 2006 og sidste år udpeget til vicepræsident af Chavez. Han har spillet en vigtig rolle i at styrke den alternative handelsblok Alba, som består af venstreorienterede, latinamerikanske stater.
* Iagttagere betegner Maduro som en fåmælt og afdæmpet person, der er åben for dialog.
* Efter Chavez's død har han dog antaget en del af dennes bombastiske retorik og stil. Han vil fortsætte en socialistisk revolution, som langt henad vejen er baseret på landets olieindtægter.
* Han harcelerer også mod USA som sin forgænger, og han har beskyldt amerikanerne for at konspirere mod Venezuela.
