Seks anholdt efter svensk storrøveri



 I alt er seks personer blev anholdt som mistænkte i helikopterrøveriet i Stockholm, oplyser Södertörns Tingsrätt til det svenske nyhedsbureau TT.
 - Der er blevet afholdt et antal afhøringer af de anholdte, siger Varg Gyllander fra Rikspolisstyrelsen i Stockholm. 
 Men politiet afviser at give yderligere oplysninger om de anholdte. Deres alder er ikke offentliggjort, og der er ikke oplysninger om, hvorvidt de kendte hinanden før planlægningen af røveriet. De er mistænkt for groft røveri. 
 - Der foregår et intensivt efterforskningsarbejde for at opklare det, og det gør vi bedst på denne måde, siger Varg Gyllander i en kommentar til, at myndighederne tilbageholder oplysningerne for offentligheden.
 Advokaten Leif Silbersky, der forsvarer en anholdt 34-årig, der formodes at have fløjet helikopteren, vil ikke kommentere, hvorvidt hans klient har certifikat til helikopter.
 Foruden den 34-årige pilot er en 29-årig mand fra Norsborg syd for Stockholm blandt de anholdte. Han er mistænkt for groft røveri. Det samme gælder en 38-årig stockholmer og en 36-årig mand fra Enskede i det sydlige Stockholm samt en 31-årig mand fra Hägersten.
 En 21-årig mand fra Bagarmossen er mistænkt for medhjælp til groft røveri siger kilder ved Södertörns tingsrätt.
