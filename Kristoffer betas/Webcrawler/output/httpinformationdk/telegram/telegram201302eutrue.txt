EU truer Danmark i sag om drægtige søer med pladsmangel
Danmark er to skridt væk fra en sag i EU-Domstolen, fordi nogle landmænd overtræder regler for dyrevelfærd.


 EU er ude med en stor løftet pegefinger i sagen om drægtige søer, der fortsat står for klemt i mange danske grisestalde. Danmark har netop modtaget en såkaldt åbningsskrivelse fra EU - det er første skridt på vej mod en sag ved EU-Domstolen.
Det sker, fordi flere danske landmænd ikke lever op til de nye regler om, at drægtige søer skulle have mere plads at boltre sig på fra 1. januar. Søerne skal gå frit i stalden i de 116 dage, de er drægtige.
Hidtil har de stået i smalle tremmebokse, hvor de kunne stå op eller ligge ned, men hverken vende sig eller gå frit rundt.
Ifølge Ministeriet for Landbrug og Fødevarer viste den seneste stikprøveundersøgelse før nytår, at omkring seks procent af landmændene på landsplan ikke ville nå at omlægge driften til tiden.
Landmændene risikerer bødestraf og træk i landbrugsstøtten, hvis kontrolbesøg viser, at deres drægtige søer fortsat står i smalle tremmebokse.
Landmændene har haft 10 år til at forberede sig på de nye regler, og landbrugsminister Mette Gjerskov (S) har tidligere i skarpe vendinger kritiseret de landmænd, som endnu ikke har omlagt driften.
Den såkaldte åbningsskrivelse fra EU kommer, efter EU's sundheds- og forbrugerkommissær, Tonio Borg, for nylig truede at tage indledende skridt mod et sagsanlæg mod de medlemslande, der bryder traktaten.
Ud over Danmark er EU-Kommissionen også ude med riven efter Belgien, Cypern, Frankrig, Tyskland, Grækenland, Irland, Polen og Portugal for ikke at leve op til reglerne for dyrevelfærd.
Medlemslandene har nu to måneder til at svare på åbningsskrivelsen. Hvis de ikke svarer tilfredsstillende, giver EU-Kommissionen dem en frist på to måneder til at rette ind. I sidste ende kan det altså ende med en retssag.
