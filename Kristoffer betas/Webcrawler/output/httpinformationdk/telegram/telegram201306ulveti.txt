Ulvetis og løvebrøl holder hjorte væk fra skinnerne
Alt for mange hjorte dør i trafikken på japansk ø, men bus- og togselskaber får dem skræmt væk på kreativ vis.


 Jernbaneselskaber og transportselskaber i det nordlige Japan tager specielle metoder i brug for at mindske antallet af hjorte, der mister livet ved påkørsler af køretøjer og tog.
Vejkanterne bliver sprøjtet med urin fra ulve, mens højttalere placeret i nærheden af togskinnerne udsender løvebrøl.
Busselskabet Nexco East importerer ulvetis fra Nordamerika og sprøjter det ud på de motorveje, selskabet benytter på Hokkaido, den nordligste af Japans fire hovedøer.
- Selv om vi har øget højden på motorvejshegnene til 2,5 meter, så falder de nogle gange sammen under kraftig snevejr, og så er det en måde at forhindre ulykker på, mens vi reparerer hegnene, fortæller en af selskabets medarbejdere.
Stanken af urin fra ulve forsvinde først efter en måneds tid. Det er dog ikke en løsning, der kan bruges for evigt, fordi hjortene på et tidspunkt vænner sig til lugten.
Hjortebestanden på Hokkaido var tæt på at uddø i begyndelsen af det 20. århundrede på grund af overdreven jagt og hårde vintre.
Men bestræbelser på at rette op på bestanden har været en succes. Blandt andet fordi den oprindelige ulvebestand er uddød.
Der er nu omkring 650.000 hjorte på øen, og de skaber ofte problemer for både landmænd og transportsystemet.
Tidligere i år opsatte Hokkaido Railway Co. udstyr, der udsender lyden af brølende løver for at skræmme hjortene fra at nærme sig skinnerne.
I 2012 blev der registreret 2581 ulykker, hvor hjorte var involveret.
