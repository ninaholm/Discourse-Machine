Liberal Alliances principper holder ikke i kommunerne
Spidskandidat for Liberal Alliance vægter indflydelse højere end moderpartiets principper.


 Liberal Alliances vælgere skal kunne stole på, at hvis Liberal Alliance er tungen på vægtskålen, når der skal vælges borgmester til kommunalvalget, peger det på en blå.
Sådan et princip har Liberal Alliance ifølge partiets politiske ordfører, Simon Emil Ammitzbøl.
- Har Liberal Alliance det afgørende mandat, går det til at få en borgerlig borgmester.
 Ledelsen har også besluttet, at partiet ikke indgår i valgforbund med Socialdemokraterne, SF eller Enhedslisten.
Liberal Alliance stiller op i 96 af landets 98 kommuner, og byrådskandidaterne kender godt til ledelsens princip.
Men det er ikke alle medlemmer af partiet, som er så principfaste.
Spidskandidaten for Liberal Alliance på Syddjurs, Per Zeidler, fortæller, at ingen kan vide, hvad der vil ske på konstitueringsnatten 19. november, hvor borgmester og udvalgsformænd udnævnes.
 - Kan jeg få min politik gennemført, bliver det under en blå borgmester. Hvis jeg ikke kan det, så må jeg se, hvad de kan tilbyde på den anden side, siger han.
Spørgsmål: Hvis I har det afgørende mandat i jeres kommune, så er det ikke principielt, at I peger på en blå borgmester lige meget hvad?
- Nej, det er det ikke. For sandheden er, at for mig handler det om at få mest mulig indflydelse, siger Per Zeidler.
Når valghandlingen er ovre, går han stærkt ud fra, at de blå sætter sig sammen og finder en løsning.
- Så skal det kun være, hvis man føler sig røvrendt eller slet ikke tilgodeset, at så siger man: Ved du hvad, jeg vil godt have lov til at snakke med de andre på den anden side af gaden, siger Zeidler.
Spørgsmål: Så hvis du kan få opfyldt dine ønsker under en rød borgmester, vil du godt kunne støtte ham?
- Eller også skulle han støtte mig, siger han.
I Københavns Kommune er Liberal Alliances spidskandidat, Lars Berg Dueholm, mere med på moderpartiets princip.
- Vi vil aldrig være dem, der ødelægger et borgerligt flertal. Det er der slet slet ingen tvivl om, siger han.
