Valg i Thailand kræver stop for protester
Regeringens forsoningsplan i Thailand er gået i stå, da rødklædte demonstranter ikke ville stoppe deres protester i Bangkok. Dermed er nyvalg udskudt.


 Thailands regering kræver et stop for rødklædtes demonstrationer i Bangkok for at iværksætte den forsoningsplan, som parterne har indgået. Dermed er et valg i landet i november indstillet.
- Det er tydeligt, at de rødklædte kun har accepteret forsoningsplanen verbalt, men ikke er gået med til at stoppe protester, siger premierministerens generalsekretær i Thailand Korbsak Sabhavasu.
De rødklædte vil kun stoppe deres protester, hvis vicepremierminister Suthep Thaugsuban bliver sigtet for hans rolle i myndighedernes drabelige nedslag mod demonstranter den 10. april, hvor 19 rødklædte, en journalist og fem soldater døde.
- Premierministeren har sagt, at hvis alle i dag kan arbejde frit og rejse frit uden afbrydelser inklusive regeringen, så kan der blive afholdt valg, men der sker ingen fremskridt, siger Korbsak.
Timer efter at regeringen onsdag havde meddelt, den vil lukke for elektricitets- og vandforsyningerne til de tusinder af regeringsfjendtlige demonstranter, udsatte myndighederne disse planer. 
Begrundelsen var, at det også vil gå ud over beboere i det fashionable distrikt i Bangkok, hvor de rødklædtes demonstrationer har udspillet sig.
Regeringen sagde, at den vil tage andre skridt til at afspærre det centrale Bangkok, der huser hoteller, ambassader, dyre ejerlejligheder og to hospitaler.
- I nat begynder vi at forhindre taxier og biler i at sætte demonstranter af i området, og i morgen vil vi omdirigere en del af de offentlige transportmidler, sagde Sansern Kaewkamnerd, talsmand for den thailandske hær onsdag.
Premierminister Abhisit Vejjajiva har tilbudt at opløse Thailands parlament i den anden halvdel af september og afholde valg den 14. november, hvis alle parter accepterer hans forsoningsplan.
