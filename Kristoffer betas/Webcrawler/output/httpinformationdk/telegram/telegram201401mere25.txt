Mere end 25 millioner passagerer fløj med SAS i 2013
Antallet af SAS-passagerer landede på 25,4 millioner i 2013. Det er omtrent samme antal som i 2012.


 Luftfartsselskabet SAS havde 25,4 millioner passagerer om bord i 2013. Det oplyser SAS i en pressemeddelelse.
I 2012 rejste 28,2 millioner passagerer med SAS, men faldet i antallet af rejsende skyldes, at SAS i mellemtiden har solgt selskabet Wiederøe fra, oplyser SAS' danske pressechef, Trine Kromann-Mikkelsen.
- Fratrukket Wiederøes passagerer havde SAS en minimal fremgang i 2013, siger hun.
Året sluttede med medvind for SAS. I december kunne selskabet spore en fremgang i antallet af passagerer på 2,5 procent i forhold til julemåneden i 2012. I alt rejste 1,7 millioner passagerer med SAS i december 2013.
Fremgangen glæder SAS' topchef, Rickard Gustafson.
- Det er glædeligt, at vi trods den kraftige konkurrencesituation øgede antallet af passagerer i december, siger han i en pressemeddelelse.
 - Kunderne vælger SAS, og månedens resultat viser et konkurrencedygtigt SAS, som gør det muligt at fastholde en positiv udvikling samtidig med, at vi investerer i vores tilbud til kunderne, tilføjer Rickard Gustafson.
Passagertrafikken, målt på antal fløjne passagerkilometer, steg i december 3,6 procent i forhold til samme måned i 2012. I november faldt passagertrafikken 0,9 procent.
Det er helt afgjort positivt, at SAS har kunnet præsentere en voksende passagertrafik for december, vurderer Jacob Pedersen, SAS-analytiker i Sydbank, over for Ritzau Finans.
Men på indtægtssiden ser det dog knap så fornuftigt ud for det skandinaviske flyselskab, mener han.
- Det er i hvert fald positivt, at SAS kan flyve flere passagerer end tidligere. Vi har i et par måneder set faldende passagertal, og spørgsmålet er så, om det skyldes, at man går mere og mere på kompromis med yielden, siger Jacob Pedersen.
Yielden dækker over, hvor meget SAS tjener for hver kilometer, som passagerne tilbagelægger i selskabets fly.
Tallet faldt i november med 4,6 procent, og for december venter SAS en negativ yieldudvikling. Yield'en udregnes altid en måned efter de øvrige tal.
SAS underskrev i maj salgsaftalen med investorgruppen anført af Torghatten for det norske flyselskab Widerøe for cirka 1,75 milliarder danske kroner. Frasalget af Widerøe er en del af den storstilede spareplan i SAS, som faldt på plads i slutningen af 2012.
