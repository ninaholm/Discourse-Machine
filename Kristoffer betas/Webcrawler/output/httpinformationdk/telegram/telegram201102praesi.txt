Præsident Obama lægger smøgerne på hylden
Præsident Obamas kamp for at kvitte smøgerne har været et varmt emne i de amerikanske medier. Nu er han røgfri


 USA's præsident, Barack Obama, har røget sin sidste cigaret. Det fortæller hans kone, Michelle, som er "meget stolt" af sin røgfri ægtemand.
Obamas kamp for at lægge smøgerne på hylden har været et varmt emne i de amerikanske medier - både under hans kampagne for at vinde præsidentposten og i de første to år i Det Hvide Hus.
Men nu afslører Michelle Obama, at det er mere end et år siden, at hendes mand slukkede sin sidste cigaret.
Det skete angiveligt kort efter Obamas første lægetjek som præsident i februar sidste år, hvor lægerne rådede ham til at kvitte røgen.
Michelle Obama siger, at hun ikke har villet presse sin mand, så længe han har et af verdens mest stressende job.
- Når nogen gør det rigtige, så skal man ikke presse dem, siger førstedamen til avisen USA Today.
Ifølge talsmand for Det Hvide Hus, Robert Gibbs, har flere af Obamas nære medarbejdere også valgt at følge præsidentens gode eksempel.
- Jeg tror ikke nødvendigvis, at folk bliver røgfri, fordi de selv ønsker det, men fordi andre ønsker det af dem, siger Gibbs.
Han tilføjer, at Michelle Obamas indflydelse helt klart har haft en positiv effekt på Obamas kamp for at kvitte smøgerne.
Den vigtigste årsag til præsidentens beslutning skulle dog være, at han nu kan erklære sig 100 procent røgfri over for døtrene, Sasha og Malia.
