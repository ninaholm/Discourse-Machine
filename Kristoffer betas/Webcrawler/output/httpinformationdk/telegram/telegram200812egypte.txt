Egypten: Hamas holder sårede tilbage



 Egypten beskyldte i dag den radikale Hamas-gruppe for ikke at tillade de palæstinensere, der er blevet såret under de omfattende israelske luftangreb mod Gaza, at krydse grænsen til Egypten for at blive behandlet.
 Snesevis af tomme ambulancer venter ellers ved grænsen for at tage sig af de sårede.
 Over 270 palæstinensere er blevet dræbt, og 600 andre er blevet såret, siden Israel i går indledte bombardementerne af Gaza.
 Men ingen sårede har indtil videre krydset grænsen til Egypten.
 - Ingen er kommet ind. Vi ved ikke, hvorfor de har lukket grænsen på den anden side, sagde en højtstående embedsmand på den egyptiske side af grænsen.
 - De sårede bliver forhindret i at krydse grænsen, sagde Egyptens udenrigsminister, Ahmed Abul Gheit, der skød skylden på dem, "der kontrollerer Gaza".
 Det er den radikale Hamas-gruppe, der kontrollerer området.
