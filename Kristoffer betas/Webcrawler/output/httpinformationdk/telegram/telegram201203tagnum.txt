Tag et nummer når du tjekker din skat for 2011
Et kø-system skal forhindre, at Skats hjemmeside går ned på mandag, når du kan tjekke skatten for 2011.


 Forrige år blev Skats hjemmeside lagt ned af de mange besøgende, som ville tjekke, om de fik skat tilbage eller skulle betale restskat, og sidste år var der også enkelte besværligheder med at logge sig på via selvbetjening.
Så når du fra i dag kan tjekke dine skatteoplysninger for 2011, forsøger Skat sig med et sindrigt køsystem som det, man kender fra posthuset eller apoteket, hvor man trækker et nummer og så bliver kaldt frem, når det er ens tur.
- Hvis man går ind på hjemmesiden, og den er optaget, får man en besked om, at man nu står i kø og at man kan regne med, at det tager 10 eller 25 minutter eller en time, før man kan forvente at kunne logge på.
- Når der så bliver ledig kapacitet, får man en ny besked op på hjemmesiden, som siger, at nu er det ens tur, og man har så 10 minutter til at logge på.
- Det skulle gerne sikre, at der ikke bliver problemer, siger Henrik Kähler, kontorchef i Skatteministeriet.
Han fortæller, at man løbende gennem årene har forbedret adgangen til skat.dk, og at der sidste år kun var mindre problemer og et enkelt udfald lørdag aften mellem 20 og 21, altså før skattepapirerne officielt var parat.
- Vi havde allerede betjent mere end to millioner mennesker, inden vi officielt åbnede mandag morgen. Så det betegner vi som en succes, selvom vi håber, at det går helt uden problemer i år, siger han.
Du kan tjekke dine skatteoplysninger fra i dag, hvis du logger ind i din skattemappe på skat.dk med dit nemID eller en tast-selv-kode..
Du har så frem til 1. maj til at rette eventuelt forkerte oplysninger.
