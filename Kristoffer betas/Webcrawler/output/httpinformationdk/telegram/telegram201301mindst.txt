Mindst tre er dræbt ved kæmpe bilulykke i Sverige
Der er adskillige dræbte og kvæstede i en stor trafikulykke ved Helsingborg. Mange sidder stadig fastklemt.


 Et voldsomt harmonikasammenstød i Skåne har kostet mindst tre personer livet.
Det siger pressetalsmand ved redningstjenesten i det sydlige Sverige, Jimmy Modin, ifølge netavisen Aftonbladet.se.
Der er imidlertid risiko for, at det ikke er det endelige dødstal, for ved 14-tiden sidder mange stadig fastklemt i deres biler.
Talsmanden siger videre, at mellem 15 og 20 mennesker vurderes at være moderat til hårdt kvæstet.
Det svenske nyhedsbureau TT skriver, at der ikke er børn blandt ofrene.
Omkring 50 lastbiler og 50 personbiler menes at være indblandet i den alvorlige ulykke, der er sket på E4-motorvejen nordøst for Helsingborg.
- Jeg har i mine 30 år i tjeneste aldrig set noget lignende, siger redningsleder Jonas Hellsten til avisen.
- Ulykken er to kilometer lang med 50 lastbiler og 50 personbiler involveret, siger han videre.
Ulykken skete tirsdag kort efter kl. 11 i nordgående retning.

- Der er flere både døde og kvæstede, og vi har mange fastklemte. Vi kan ikke sige mere lige nu, sagde indsatsleder Christer Haraldsson til Aftonbladet tidligere.
Der var tæt tåge og dårlig sigtbarhed i området, da ulykken indtraf, og det er derfor farligt at bevæge sig rundt mellem de mange havarerede køretøjer, fortalte brandchef i Helsingborg Kenneth Eriksson.
- Vi er på stedet, men vi kan ikke gøre så meget lige nu. Det er tåget, og sigtbarheden er så ringe, at det er livsfarligt at gå ud af bilerne, sagde han til Helsingborgs Dagblad.
Motorvejen er lukket i begge retninger.
Der er kørt to busser til stedet, hvor uskadte bilister kan opholde sig og få varmen, mens de venter på, at der bliver ryddet op.
