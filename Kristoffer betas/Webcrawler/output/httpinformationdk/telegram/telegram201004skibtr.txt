Skib trukket flot ved Great Barrier Reef
Det store kinesiske skib fragtskib, som har været grundstødt på det miljøfølsomme Great Barrier Reef ved Australien, er trukket fri.


 Bjærgningsspecialister har med held trukket det 230 meter lange kinesisk-indregistrerede fragtskib Shen Neng 1 fri a Great Barrier Reef ved Australien.
- Det er blevet stabiliseret, siger en talsmand for søredningstjenesten til det australske nyhedsbureau AAP.
Skibet, der grundstødte for over en uge siden, er lastet med 65.000 ton kul og har også lækket tonsvis af olie. Men bjergningsfolk har pumpet det meste af olien ud af skibet.
Der har været risiko for, at skibet ville brække over i det miljøfølsomme område, og bjergningsfolkene arbejdede på højtryk med at få skibet bragt flot, idet meteorologerne har advaret om blæsevejr og høj sø tirsdag.
De australske myndigheder har beskyldt besætningen på skibet for at have brugt en ulovlig sejlrute, der førte til grundstødningen på Great Barrier Reef den 3. april.
Regeringen har erklæret, at den agter at sende anklagemyndigheden efter de ansvarlige for grundstødningen, der har udløst vrede blandt mange australiere.
