TDC sluttede 2015 af med 5000 nye private mobilkunder
TDC fortsatte kundefremgang i mobilforretningen i slutningen af 2015, hvor nye privatkunder kom til.


 Omkring 5000 nye private mobilkunder kom til TDC i de tre sidste måneder af 2015, og TDC fortsætter dermed udviklingen fra de seneste tre kvartaler med kundefremgang.
I alt kom 25.000 nye private mobilkunder til i løbet af 2015, viser TDC's årsregnskab.
Ser man over hele sidste år, kom 25.000 mobilabonnenter ind i folden hos den danske telekoncern, hvor man dog samtidig har mistet 28.000 taletidskunder, der dog typisk er mindre favorable af have som kunder.
Der er således tale om en massiv fremgang fra 2014, hvor 149.000 private mobilkunder droppede deres TDC-abonnement ifølge Ritzau Finans.
Til gengæld tjener TDC fortsat færre penge per kunde. Den månedlige omsætning per kunde faldt i perioden oktober-december til 112 kroner fra 117 kroner kvartalet før og 119 kroner i samme periode året før.
De fleste tal fra regnskabet er allerede kendte, da TDC i sidste uge fremlagde en ny strategi for de kommende tre år, hvor hovedtallene for sidste år og forventningerne til 2016 også blev lagt frem.
Som en del af strategien ophører TDC som varemærke for privatkunder og overtages af YouSee.
I forbindelse med fremlæggelsen af den ny strategi blev værdien af erhvervsdivisionen nedskrevet med 4,6 milliarder kroner. Det er med til at give TDC underskud på bundlinjen i 2015 på 2,4 milliarder kroner.
