Danmark erstatter F-16-fly med mobil radar i kampen mod IS
Danmark leverer et radarbidrag til Irak, efter at de danske kampfly er trukket hjem. Det er vedtaget tirsdag.


 Alle Folketingets partier med undtagelse af Enhedslisten og Alternativet har vedtaget at forny den danske indsats mod Islamisk Stat i Irak.
Danmark sender nu et radarbidrag af sted med 30 mand, som skal bidrage til at overvåge luftrummet over det vestlige Irak og østlige Syrien.
Radarbidraget er tænkt som en erstatning for de danske F-16-kampfly, som i oktober vendte hjem efter et års indsats, hvor de danske kampfly har smidt mere end 500 bomber mod Islamisk Stat.
Ud over det nye radarbidrag vil Danmark fortsætte den hidtidige indsats med at træne irakiske soldater, som skal kæmpe på jorden mod Islamisk Stat.
Udenrigsminister Kristian Jensen (V) siger:
- Selvom kampen mod ISIL (et andet navn for Islamisk Stat, red.) bliver lang og hård, så har vores indsats gjort en forskel, og irakerne efterspørger fortsat vores hjælp.
Mens de danske kampfly er blevet trukket hjem fra Irak, har den amerikanske avis New York Times afdækket, at USA nærmest står alene med kampflyindsatsen i Syrien.
Det danske radarbidrag vil dog være værdifuldt, mener udenrigsministeren:
- Koalitionen har længe efterspurgt en mobil radar, som kan støtte luftangrebene mod ISIL i både Irak og Syrien. Det er den opgave, den danske radar og de danske operatører skal løse. Det betyder, at Danmark udvider sit engagement i kampen mod ISIL til også at omfatte Syrien.
Før vedtagelsen advarede Enhedslistens udenrigsordfører, Nikolaj Villumsen, om, at det danske radarbidrag måske kan ende med ufrivilligt at give kritiske oplysninger videre til præstestyret i Iran - eller til Syriens diktator Bashar al-Assad.
- Vi ved, at den irakiske regering er nær allieret med det iranske præstestyre, som er nær allieret med Assad, siger Nikolaj Villumsen.
Han er bekymret for, at den irakiske regering er en del af koalitionen mod Islamisk Stat og dermed formentlig har adgang til mange typer oplysninger om kampoperationer.
Forsvarsminister Peter Christensen (V) mener dog, at frygten er ubegrundet:
- Det materiale, som radarbidraget indsamler, bliver sendt til det amerikanske kontrol- og varslingscenter, som skaber et totalbillede med bidrag fra andre radarer.
- Amerikanerne har særlige procedurer for at sikre, at data ikke spredes uden for koalitionen.
Tirsdag behandler Folketinget også indsatsen i Mali, hvor et flertal ventes at stå bag udsendelse af danske soldater. Men debatten om de mange krigsindsatser mangler, mener ekspert i international sikkerhed på Dansk Institut for International Sikkerhed (Diis) Vibeke Schou Tjalve:
- Der er næsten ingen diskussion af, hvis vi går ind et sted, hvordan skal det så foregå? Vi nåede for eksempel ikke at diskutere konsekvensen for asylsituationen, da man besluttede at gå med i koalitionen mod Islamisk Stat.
- Og konsekvensen er jo, at vi får viklet os ind i nogle konflikter med meget langsigtede perspektiver. Vi binder os til aktiviteter, der kan stå på i 10-20 år, og vi kan jo ikke bare trække os ud fra den ene dag til den anden, når vi først er med, påpeger hun.
