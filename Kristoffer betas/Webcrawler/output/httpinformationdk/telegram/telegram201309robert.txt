Roberto Azevedo ny chef for WTO
Som den første latinamerikaner nogensinde er brasilianeren Roberto Azevedo søndag tiltrådt posten som WTO-chef


 Manden, som fremover skal lede verdenshandelsorganisationen (WTO), er søndag tiltrådt sin nye post.
Det er brasilianeren Roberto Azevedo, der som den første latinamerikaner nogensinde, skal lede verdenshandelsorganisationen.
Azevedo overtog posten efter franskmanden Pascal Lamy, der har ledet WTO siden 2005.
Azevedos ilddåb bliver et topmøde på den indonesiske ø Bali i december. Det er håbet, at man på dette møde vil kunne nedbryde en række barrierer for frihandlen.
Azevedo, der indtil søndag arbejdede som handelsdiplomat og WTO-ambassadør, er blevet valgt med støtte fra EU, men ikke fra USA, som støttede Mexicos kandidat, landets tidligere handelsminister Herminio Bianco, til topposten.
Verdenshandelsorganisationen blev dannet i 1995 og har hovedsæde i Geneve i Schweiz.
Organisationens overordnede mål er at styrke verdensøkonomien gennem en øget verdenshandel.
Den skal også sikre, at medlemslandenes indbyrdes handel med varer og tjenesteydelser foregår i henhold til WTO-aftalesystemet, der sigter på at skabe lige handelsbetingelser for medlemslandene.
