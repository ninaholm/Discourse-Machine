FOA: Der mangler læger til tidligt udskrevne ældre
FOA-medlemmer behøver ressourcer til at tage ordentligt imod, når ældre udskrives for tidligt fra hospitalerne


 Social- og sundhedsassistenter bliver i høj grad påvirket af at modtage ældre patienter, som udskrives fra hospitalerne i utide.
Sådan lyder det fra sektorformanden for FOA's social- og sundhedssektor, Karen Stæhr.
Hun reagerer på en undersøgelse fra fagbladet Sygeplejersken, hvor 82 procent af de kommunale sygeplejersker oplever, at borgere udskrives, før de er færdigbehandlet.
- Vores medlemmer kan se, at de ganske enkelt ikke har ressourcerne til at tage ordentligt imod den her patient og får ikke altid den nødvendige viden fra hospitalerne.
- Et af problemerne er, at der ikke er den lægelige bistand, der skal være, når man får en alt for tidligt udskrevet medicinsk patient hjem, siger hun.
Patienterne, der bliver udskrevet, kommer til plejehjemmene med diverse komplekse sygdomme og forskellige slags medicin. Og det kan hverken en sygeplejerske eller en social- og sundhedsassistent ifølge formanden stå alene med.
- Man bliver pålagt et stort ansvar, hvis man ikke har nogen til at understøtte sig.
- Der skal være den nødvendige lægelige ekspertise til rådighed, for så undgår man også, at den ældre bliver genindlagt igen inden for et par timer. For lægen kan komme ud og fortælle, hvad man skal gøre, siger Karen Stæhr.
Hun peger også på, at hendes medlemmer mener, at patienterne ofte udskrives sent på eftermiddagen, hvor der tit er tyndt med personale på plejehjemmene.
- Det er jo patienterne, der skal være i fokus. Det hører jeg jo konstant politikerne sige.
- Men det virker bare, som om det kun er personalet, der tænker på patienterne, og politikerne tænker på, hvor hurtigt man kan få dem ud af hospitalerne, siger hun.
Sundhedsminister Sophie Løhde (V) siger til Berlingske, at det er kritisabelt, at patienter udskrives før tid.
 - Når patienter udskrives for tidligt, er det ikke bare dårlig behandlingskvalitet og noget rod for patienterne. Ud fra et samfundsøkonomisk perspektiv er det også helt tosset, for mange af patienterne risikerer at blive genindlagt, og det er ikke billigt, siger hun til avisen.
