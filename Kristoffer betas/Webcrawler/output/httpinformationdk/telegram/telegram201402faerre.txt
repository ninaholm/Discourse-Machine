Færre job forsvandt ved konkurser i 2013
14.814 job gik tabt ved konkurser i 2013. Det er 478 færre end året før, viser en opgørelse fra FSR.


 Danmark tabte 14.814 job som følge af konkurser i 2013. I gennemsnit forsvandt tre job per konkurs, fremgår det af en opgørelse fra FSR- danske revisorer.
På trods af tabet går det fremad, idet der forsvandt 478 færre job ved konkurser end året før.
- Både antallet af konkurser og jobtabet som følge af konkurser er faldet fra 2012 til 2013, og ser vi længere tilbage, taber vi 5000 færre job i forhold til 2010, siger erhvervspolitisk direktør hos FSR Tom Vile Jensen.
 Han mener, at tallene støtter de positive tendenser, der i øjeblikket tegnes for dansk erhvervsliv, men der er også lidt malurt i bægeret.
- Ser vi på, hvor mange job der i gennemsnit går tabt per konkurs, er det antal steget fra 2,8 til 3. Samtidig stiger gennemsnitsalderen på de virksomheder, som går konkurs.
- Stigningen i alder og jobtab tyder på, at stadig mere veletablerede virksomheder må dreje nøglen om. Det kunne tyde på, at krisen endnu ikke er færdig med at kræve ofre, siger Tom Vile Jensen.
For et stort antal brancher er antallet af konkurser og jobtabet ved konkurser faldet fra 2012 til 2013. Det gælder eksempelvis for engroshandel, transport og videnservice. I andre brancher er billedet knap så positivt.
Detailhandlen og industrien slap gennem 2013 med et fald i antal konkurser på henholdsvis 19 og 11 procent i forhold til året før. Men der gik flere job tabt i de to brancher. I detailhandlen steg jobtabet med 10 procent og i industrien med 24 procent.
