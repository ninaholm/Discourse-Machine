Steen Gude fastholder uskyld og anker dom
Ejendomsspekulanten Steen Gude anker dommen på seks år, som han fik fredag i en stor konkurssag.


 Ejendomsspekulanten Steen Gude har fredag anket den dom, som han fik af Retten i Lyngby, og som gav ham seks års fængsel og en tillægsbøde på 18,5 millioner kroner for millionsvindel i forbindelse med konkursen i Stones Invest i 2008.
Steen Gudes forsvarer Anders Németh ankede straks efter domsafsigelsen. Hans klient var ikke til stede under dagens retsmøde.
- Baggrunden for anken er, at vi er uenige i rettens vurdering. Så nu har vi anket til landsretten, og så må vi tage sagen der. Jeg har ikke yderligere kommentarer til det, fortæller Anders Németh.
- Min generelle reaktion på dommen kan du sådan set udlede af frifindelsespåstanden, som Østre Landsret nu skal tage stilling til, tilføjer han.
Steen Gude gik konkurs med sit omfattende ejendomsimperium Stones Invest i sensommeren 2008 i forbindelse med den store finanskrise og efterlod en række kreditorer med et kæmpetab.
Ifølge kuratoren manglede der 1,8 milliarder kroner i konkursboet, mens Gude også er anklaget for at have ladet Stones Invest finansiere hans luksusliv. Blandt andet var hans Strandvejsvilla ejet af selskabet.
Forholdene er dog blevet afvist af Steen Gude og hans advokat gennem hele forløbet, og det er også på den baggrund, at man nu altså har valgt at anke dommen.
