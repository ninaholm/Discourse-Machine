Costa Concordia-kaptajn græder i retten på dommens dag
Kaptajn Francesco Schettino risikerer 26 års fængsel for uagtsomt manddrab og for at forsinke evakuering.


 Francesco Schettino, som var kaptajn på det forliste krydstogtskib Costa Concordia, brød sammen i tårer i en italiensk retssal, da han onsdag optrådte sidste gang, før dommen ventes onsdag aften.
Han føler sig chikaneret og som offer for et karaktermord siden ulykken i 2012, da 32 af de 4229 mennesker om bord omkom efter skibets kollision mod en mindre klippeø ud for Italiens kyst.
Den 54-årige kaptajn er blandt andet tiltalt for uagtsomt manddrab og for at have forladt skibet, mens hundredvis af passagerer fortsat ventede på at blive evakueret.
I en appel til dommerne beder kaptajnen om ikke at blive forlisets eneste syndebuk.
- De sidste tre år er jeg blevet trukket igennem mediernes kødhakker, siger Francesco Schettino.
- Al skylden er blevet lagt på mine skuldre uden respekt for sandheden eller for ofrenes erindring.
Kaptajnen gik derpå i detaljer omkring de anklager, han føler sig uretmæssigt mast under, men undervejs i udredningen brød han sammen med et "basta" - så er det nok.
Costa Concordia gik på grund om aftenen den 13. januar 2012, da Schettino sejlede væk fra den planlagte rute og kom for tæt på øen Giglio. Her stødte det store skib på klipperne og kæntrede delvist.
Forsvaret hævder, at kaptajnen forhindrede en langt mere alvorlig ulykke.
- Hvis domstolen skal give en straf, mener vi, at det skal være den minimale straf, sagde forsvarerne mandag.
Retssagen har varet 19 måneder, og anklageren har krævet en fængselsstraf på 26 år og tre måneder for blandt andet manddrab.
Schettino beskylder sin besætning for forliset, og han hævder, at den forsinkede evakuering kan have reddet liv.
Han påstår også, at han faldt i en redningsbåd og derefter blev beordret til ikke at kravle tilbage på det delvist kæntrede skib.
