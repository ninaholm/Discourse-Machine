Hamas: Vi bortførte og dræbte israelske teenagere
Eksilleder af Hamas indrømmer, at gruppen stod bag drabene, men siger, at ledelsen ikke var informeret.


 Eksil-lederen af den islamistiske Hamas-bevægelse, Khaled Meshaal, erkender, at medlemmer af hans bevægelse bortførte og dræbte tre israelske teenagere.
- Ledelsen af Hamas vidste ikke noget om dette, før det var sket, siger Meshaal i et interview med Yahoo News.
- Men vi forstår, at indbyggerne i Gaza er frustrerede over besættelsen og undertrykkelsen og prøver alt muligt, siger han.
De tre israelske teenagere blev bortført på Vestbredden i juni og senere fundet døde. Kidnapningen var startskuddet til den konflikt, som siden førte til Israels offensiv mod Hamas i Gazastriben.
En anden ledende person i Hamas sagde ifølge Reuters tidligere på ugen, at de medlemmer af bevægelsen, der begik drabene, undlod at fortælle noget til ledelsen.
- Der har været mange spekulationer om denne operation, og nogle har talt om en sammensværgelse, sagde Saleh al-Arouri ved en konference for Den Internationale Union for Islamiske Lærde i Istanbul onsdag, fremgik det fredag af et online-referat fra mødet.
Hamas, der kontrollerer Gaza, har hidtil afvist at oplyse, hvorvidt gruppen stod bag drabene på de tre teenagere.
Drabene førte til, at den nuværende konflikt blussede op. De tre unge israelere forsvandt på Vestbredden, da de blaffede og fik et lift fra en jødisk bosættelse.
Israel iværksatte en storstilet eftersøgning, hvor hundredvis af palæstinensere blev anholdt, mens den israelske premierminister, Benjamin Netanyahu, fastslog, at Hamas ville komme til at betale for forbrydelsen.
En ung palæstinenser blev senere slået ihjel af israelske bosættere i et øjensynligt hævndrab. Dette udløste gadekampe, hvor flere palæstinensere bliver dræbt.
 Forinden var militante palæstinensere begyndt at affyre raketter ind i Israel fra Gazastriben, og israelerne iværksætte 8. juli en militær offensiv mod Hamas under navnet "Protective Edge".
- Hamas og den palæstinensiske modstand svarer på de israelske aggressioner, siger Meshaal til Yahoo News.
Under kampene er der indtil nu blevet dræbt op mod 2100 palæstinensere, mens fire civile israelere og 64 israelske soldater har mistet livet.
