Ny blæst om Muhammedtegninger
Var Jyllands-Posten advaret om konsekvenserne af at trykke Muhammedtegningerne? Det hævder bl.a. Trykkefrihedsselskabets formand.


 Formanden for Trykkefrihedsselskabet, Lars Hedegaard, får opbakning til sin kontroversielle påstand om, at Morgenavisen Jyllands-Posten var varskoet om, at karikaturtegningerne af profeten Muhammed ville vække et ramaskrig.
Lars Hedegaard hævder således, at han fortalte avisens kulturredaktør, Flemming Rose, at "helvede vil bryde løs" - hvilket Flemming Rose i dag ikke blot afviser. Kulturredaktøren afviser overhovedet forud at have talt med den islamkritiske formand for Trykkefrihedsselskabet.
Men samfundsdebattøren Helle Merete Brix skriver i en artikel i Tidsskriftet Sappho, at Lars Hedegaard allerede for flere år siden - og altså før den seneste strid - fortalte hende om Flemming Roses opringning.
- Når jeg erindrer denne samtale er det, fordi Hedegaard i den fortalte mig, at Rose havde ringet ham op før trykningen af tegningerne og spurgt ham til råds. Hedegaard havde sagt, at der ville blive en helvedes ballade, men at Rose naturligvis skulle trykke dem, skriver Helle Merete Brix.
Ifølge Helle Merete Brix er det samtidig hendes "klare opfattelse", at Lars Hedegaard ikke var den eneste, Flemming Rose konfererede med før trykningen af de omstridte tegninger. 
Når Lars Hedegaards påstand vækker opsigt, skyldes det, at Flemming Rose i forbindelse med udgivelsen af sin nye bog, "Tavshedens tyranni", endnu engang har understreget, at hverken han eller andre på Jyllands-Posten på forhånd kunne forudse konsekvenserne af at trykke tegningerne - eller at de på nogen måde ønskede at provokere. 
Lars Hedegaard fortalte første gang offentligt om samtalen med Flemming Rose i et interview med den amerikanske antiislamist Pamela Geller, hvor han fortæller hende om "en hemmelighed, som du muligvis ikke er klar over". 
