Nordmænd vender tomlen ned for SAS-spareplan
SAS' norske medarbejderforening godkender ikke firmaets plan om lønskæringer og fyringer.


 Det kriseramte skandinaviske luftfartsselskab SAS præsenterede mandag en spareplan, der skal redde selskabet ud af det aktuelle dødvande.
Spareplanen medfører blandt andet, at de ansatte skal gå helt op til 15 procent ned i løn. Og den del af planen vil de norske medarbejdere umiddelbart ikke være med til.
Det fortæller formand for de norske SAS-ansattes medarbejderforening Asbjørn Wikestad.
- Først må jeg påpege, at vi er glade for, at selskabet nu ser ud til at overleve. Men samtidig er det vigtig, at understrege, at vi overhovedet ikke godtager lønreduktionen, siger Asbjørn Wikestad til NRK.
Den norske medarbejderforening mener heller ikke, at flere fyringer er vejen frem for det konkurstruede selskab.
- Man har arbejdet med effektiviseringer i flere år nu, og vi er allerede på et minimum. Der, hvor der tidligere var tre personer, er det nu blot én.
- Det er ikke muligt at undvære flere, siger Asbjørn Wikestad.
SAS-chef Rickard Gustafson kalder i en kommentar spareplanen for "final call" og siger:
- Jeg håber, at vores loyale og dedikerede medarbejdere har viljen til at kæmpe for, at SAS skal overleve og dermed sikre vores arbejdspladser.
SAS' bestyrelse mødes igen søndag den 18. november for at træffe beslutning om, hvorvidt forudsætningerne for planens gennemførsel er til stede, skriver SAS i en pressemeddelelse.
