20 dræbt i år: Tre bjergbestigere styrter ned i Alperne
Få dage efter at ligene af fem bjergbestigere blev opdaget, er yderligere tre styrtet i døden i Alperne.


 Endnu to franske bjergbestigere og deres guide er styrtet fra en klippetop i Alperne og fundet døde, oplyser lokale myndigheder mandag.
Ligene blev fundet søndag på det 3842 meter høje Aiguille du Midi, et klippebjerg nær Mont Blanc.
Politiet i Chamonix fortæller, at bjergbestigerne og guiden styrtede 800 meter ned i døden, formentlig fordi deres reb løsnede sig.
Ligene blev opdaget, fire dage efter at fem franskmænd på et bjergbestigerkursus blev fundet dræbt på Aiguille d'Argeniere, der er 3901 meter høj.
De seneste tre dødsfald bringer antallet af dræbte siden starten på klatresæsonen i Mont Blanc-området op på omkring 20 personer.
De mange dødsfald i denne klatresæson på det franske bjerg har fået flere professionelle guider til at ytre bekymring om, at uprøvede bjergbestigere ikke nærer tilstrækkelig respekt for bjergets farer.
