SF vil bruge 250 millioner på at inddrage patienter
SF er klar med syv konkrete forslag, der skal give patienter og pårørende adgang til at påvirke behandlingen.


 SF fremlægger torsdag et udspil med syv konkrete forslag til, hvordan patienter skal få bedre mulighed for at påvirke deres behandling i sundhedsvæsnet, og hvordan de pårørende skal inddrages bedre.
I alt vil SF bruge 250 millioner kroner på tiltagene. Pengene skal finansieres inden for den ramme på 15 milliarder kroner, som regeringen har sat af i sit sundhedsudspil. Regeringen finder de 15 milliarder ved at lade det offentlige forbrug stige med 0,6 procent om året.
Ifølge SF's sundhedsordfører, Özlem Cekic, vil forslaget især have betydning for patienter, hvor der er forskellige måder at behandle deres lidelse på.
Det kan eksempelvis være, når en læge skal afgøre, om det er bedst for en patient med slidgigt i knæet at blive opereret, eller om patienten i stedet bør forsøge at tabe sig og genoptræne derhjemme.
- Vi ved, at de sundhedsprofessionelle gerne vil inddrage mere, men ofte føler de, at der hverken er viden, tid eller plads til, at inddragelsen kan ske systematisk. Derfor skal vi give dem en håndsrækning, siger Özlem Cekic.
Hun henviser til, at over 40 procent af de indlagte patienter føler, at de og deres pårørende kun i nogen grad, i mindre grad eller slet ikke har mulighed for at deltage i beslutninger om behandling. Det fremgår af den Landsdækkende Undersøgelse af Patientoplevelser.
Den undersøgelse har fået foreningen Danske Patienter, Lægeforeningen og Dansk Sygeplejeråd til at lave fire anbefalinger, der skal styrke inddragelsen af patienter og pårørende.
Det skal blandt andet ske gennem en samlet "national platform", som indsamler og formidler viden om patientinddragelse.
Et nationalt kompetencecenter er også et af forslagene fra SF, der samtidig vil ændre lovgivningen efter norsk forbillede, så patienter får ret til at medvirke til valget mellem forsvarlige undersøgelses- og behandlingsmetoder.
SF vil også ændre de nuværende produktivitetskrav til sundhedsvæsnet, så de indeholder "klare mål for kvalitet, patientsikkerhed og patientinddragelse".
Det vil sende tydelige politiske signaler om, at inddragelse er væsentligt for at sikre et sammenhængende sundhedsvæsen med patienten som partner, mener Özlem Cekic.
