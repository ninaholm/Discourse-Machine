Netanyahu: Jerusalem bliver aldrig delt



 Den israelske premierminister, Benjamin Netanyahu, sagde i dag, at Jerusalem aldrig bliver delt, og at byen vil forblive den jødiske stats hovedstad.
 Udtalelserne kom efter drøftelser tidligere på ugen med USA's præsident, Barack Obama, i Washington, hvor Netanyahu afviste muligheden af, at der kan etableres en palæstinensisk stat side om side med Israel.
 - Et forenet Jerusalem er Israels hovedstad. Jerusalem var og vil altid være vores, sagde Netanyahu ved en ceremoni, der skulle markere Israels erobring af det arabiske Østjerusalem i seksdageskrigen i 1967.
 Netanyahus skarpe melding bliver kritiseret af ledende palæstinensere. Den palæstinensiske fredsforhandler Saeb Erekat siger, at den israelske regeringschefs standpunkter er et tilbageslag for målet om en tostatsløsning, som Obama tilslutter sig.
 - Hr. Netanyahu siger - ved at sige sådan - at konflikttilstanden vil vare evigt, konstaterer Erekat.
 Palæstinenserne forestiller sig, at Østjerusalem bliver hovedstad i en palæstinensisk stat.

