USA's kystvagt gør kæmpe kokain-fangst i Caribien
Kokain til en værdi af 80 millioner dollar flød rundt i nærheden af fiskerbåd ved Jamaica.


 Den amerikanske kystvagt har i to aktioner i Caribien beslaglagt kokain til en estimeret gadeværdi på over 110 millioner dollar eller næsten 600 millioner kroner. Det oplyser US Coast Guard tirsdag.
Den kombinerede fangst på 3300 kilo er "en af de største i lang tid", siger Mark Barney, officer i kystvagten.
Den første beslaglæggelse fandt sted 15. marts syd for Jamaica. Her opdagede kystvagten 97 baller med totalt 2400 kilo kokain, der flød rundt i nærheden af en fiskerbåd, der menes at have smuglet kokainen.
Den anslåede værdi af fundet er 80 millioner dollar.
Fire dage senere slå kystvagten til mod en colombiansk båd. De fem personer om bord er blevet udleveret til myndighederne i deres hjemland.
Kystvagten forfulgte skibet i den sydvestlige del af Det Caribiske Hav og affyrede advarselsskud mod narkosmuglerne. Besætningen kastede 900 kilo kokain til en værdi på 30 millioner dollar over bord under forfølgelsen.
