Bupl: Thorning må kigge langt efter flere pædagoger
Frustrerende, at regeringens ekstra penge til daginstitutioner, ikke bruges på bedre normeringer.


 Fire ud af 10 kommuner er fortsat med at skære ned på daginstitutionerne i 2015, selv om regeringen ved to finanslove har tilført henholdsvis 500 millioner kroner og 250 millioner kroner til børnene.
Det viser beregninger, som det uafhængige Bureau 2000 har lavet for DR Nyheder. Og det er frustrerende og statsminister Helle Thorning-Schmidt (S) må kigge langt efter de flere pædagoger, som hun lovede i sin nytårstale.
- Det er dybt frustrerende, at kommunerne ikke bruger de ekstra midler til at løfte børneområdet og skabe bedre normeringer.
- Og jeg er ærlig talt rystet over, at nedskæringerne fortsætter, når kommunerne udmærket ved, at børneområdet i forvejen er skåret helt ind til benet, siger Elisa Bergmann, formand for pædagogernes faglige organisation, Bupl, i en pressemeddelelse.
Dermed må Helle Thorning-Schmidt (S) kigge langt efter de bedre daginstitutioner og flere pædagoger.
- Måler man kvaliteten i daginstitutionerne op imod niveauet i 2009, så mangler der 4500 pædagogstillinger.
- Det kan blandt andet mærkes ved, at pædagoger ofte står alene med store børnegrupper. Og med de yderligere besparelser, der nu er gennemført i år, går udviklingen den forkerte vej for børnene, anfører Elisa Bergmann.
Tallene fra Bureau 2000 viser, at 38 kommuner sparer på børneområdet i 2015.
28 kommuner vil tilføre flere midler, mens de resterende kommuner har et uændret budget, viser tallene fra Bureau 2000, der er kommet frem til resultatet for Danmarks Radio på baggrund af nye tal fra Danmarks Statistik.
Bupl-formanden fremhæver, at der er store forskelle på de enkelte kommuner. Ifølge de seneste tal fra Danmarks Statistik lyder normeringerne på 3,5 børn pr. pædagog i vuggestuerne, 6,7 i børnehaverne og 14,8 i SFO og fritidshjemmene.
Det er langt fra Bupl's faglige anbefaling på 2,5 børn pr. pædagog i vuggestuerne, fem i børnehaverne og otte i SFO og fritidshjemmene, fastslår Elise Bergmann.
