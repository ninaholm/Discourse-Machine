Boligselskaberne og KL angriber regeringen



 Boligselskabernes Landsforening (BL) og Kommunernes Landsforening (KL) mistænker regeringen for at forsøge at sabotere nybyggeriet af almene boliger.  
 - Vi frygter, at regeringen er ude på at slagte byggeriet af almene boliger, siger direktøren for Boligselskabernes Landsforening (BL), Gert Nielsen, efter at han for femte gang på mindre end to måneder har fået besked på, at et møde om den almene boligsektor i boligudvalget under Velfærdsministeriet er blevet aflyst.
 Gert Nielsen kalder aflysningerne "højst aparte". Men Gert Nielsen behøver ikke at være bekymret, lyder det fra Karen Jespersen.
 - Det er kompliceret stof, og det er også årsagen til, at møderne har været udskudt. Jeg håber dog, at de snarest kan finde sted, siger hun.
 - Men så kompliceret er det heller ikke, siger kontorchef for teknik- og miljøafdelingen i Kommunernes Landsforening Eske Groes, som også er medlem af udvalget. 
 - Jeg har ingen forståelse for udsættelsen. Der må være nogen, der har en interesse i at trække det ud, siger  
han.

