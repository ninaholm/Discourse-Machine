Skuespiler i Iran slipper for pisk
En appeldomstol har ophævet en dom mod en skuespillerinde, der var dømt et års fængsel og pisk, siger Amnesty.


 Den iranske skuespillerinde Marzieh Vafamehr er løsladt fra fængslet, siger Amnesty International.
Hun er ellers blevet dømt et års fængsel og 90 piskeslag for at have deltaget i en film, der er kritisk over for den islamiske stats politik.
Men Amnesty fortæller, at hun tidligere på ugen blev løsladt, fordi en appeldomstol har omstødt hendes tidligere dom.
Der har ikke været meldinger om sagen i iransk presse.
En kilde tæt på hendes familie siger til det franske nyhedsbureau AFP, at straffen på et år og 90 piskeslag i forvejen var blevet reduceret til tre måneders fængsel og en bøde på 1000 dollar i stedet for pisk.
Vafamehr var med i den australske film "My Teheran for Sale", som blev optaget i den iranske hovedstad, Teheran.
Den fortæller historien om en ung skuespillerinde, hvis arbejde på scenerne forbydes af myndighederne.
Den havde premiere tilbage i 2009 på Adelaide Film Festival, men den er forbudt i Iran.

