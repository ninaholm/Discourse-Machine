John Dyrby Paulsen forlader Folketinget ved næste valg
Socialdemokraternes udenrigsordfører stiller ikke op ved det kommende valg, meddeler han tirsdag.


 Socialdemokraten John Dyrby Paulsen vil ikke være at finde i Folketinget efter det kommende valg.
Tirsdag oplyser regeringspartiets udenrigsordfører i en pressemeddelelse, at han ikke genopstiller som kandidat i Slagelse-kredsen.
- Jeg har valgt ikke at genopstille, fordi jeg efter 10 år i Folketinget gerne vil prøve noget andet, og jeg vil ikke bede vælgerne om at stemme på mig eller vores gode lokale folk om at arbejde for mit genvalg, vel vidende at jeg har lyst til at lave noget andet, erklærer han.
John Dyrby Paulsen blev efter to vikartjanser fast medlem af Folketinget i 2006. Inden da sad han syv år i byrådet i Korsør.
Han afviser, at exiten skyldes partiets manglende momentum i meningsmålingerne.
- Min beslutning om ikke at genopstille er ikke et resultat af de svigtende meningsmålinger på landsplan eller overvejelser om mulighederne for genvalg, siger han og fastslår:
- Selvom jeg fik en garanti for at blive genvalgt, ville det ikke ændre min beslutning om ikke at genopstille.
Den 51-årige politiker har haft adskillige, betydningsfulde poster i den socialdemokratiske gruppe som blandt andet forsvars-, finans- og skatteordfører.
I forlængelse af dette har John Dyrby Paulsen også været nævnt i forbindelse med den nuværende regerings rokader, og senest var han i sensommeren et varmt navn til den ledige post som skatteminister, der gik til partifællen Benny Engelbrecht.
John Dyrby Paulsen er i dag Socialdemokraternes grundlovs- og udenrigsordfører, ligesom han har plads i blandt andet Natos Parlamentariske Forsamling og Udenrigspolitisk Nævn.
Hvilken retning karrieren skal tage efter valget, melder historien intet om, men John Dyrby Paulsen er uddannet cand.polit. og HD i udenrigshandel og har tidligere arbejdet som konsulent i Deloitte, Kommuneinformation og Vestsjællands Erhvervsråd.
