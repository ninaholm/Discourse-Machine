Tærsbøl prøver at kuppe sig tilbage.



 Alt tyder på, at Helsingørs borgmester, Per Tærsbøl (K), alligevel overlever på borgmesterposten, skriver de lokale medier.
 På valgnatten blev der ellers indgået en konstitueringsaftale mellem Socialdemokraterne, Socialistisk Folkeparti og Dansk Folkeparti, som gjorde Henrik Møller (S) til borgmester. Dermed blev bykongen gennem 16 år, Per Tærsbøl, væltet af posten.
 Men onsdag morgen tog sagen en uventet udvikling, skriver Frederiksborg Amts Avis og Helsingør Dagblad.
 Dansk Folkepartis Ib Kirkegaard har således indgået en aftale med de Konservative, Venstre og Lokaldemokraterne, og dermed har de sikret sig 13 af byrådets 25 mandater.
 Dermed er Henrik Møller alligevel ikke Helsingørs nye borgmester. 

