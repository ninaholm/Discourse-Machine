SF-ordfører: Ikke overrasket over Vigsø-farvel
SF's politiske ordfører Jesper Petersen beklager, at Pernille Vigsø Bagge trækker sig som gruppeformand.


 Det kommer ikke som den store overraskelse for SF's politiske ordfører Jesper Petersen, at formanden for partiets folketingsgruppe, Pernille Vigsø Bagge, mandag meddeler, at hun ikke ønsker at fortsætte som gruppeformand.
Det skyldes, at Jesper Petersen og partiets daglige ledelse siden engang før sommerferien har vidst, at Pernille Vigsø Bagge ikke vil genopstille ved næste folketingsvalg.
- Når man meddeler, at man ikke stiller op igen, så har det selvfølgelig en betydning for ens virke.
- Og Pernille har besluttet, at det var nu i forbindelse med formandsvalget, at det var den rette timing også at gå af som gruppeformand, så en ny partiformand kan få frie hænder, siger Jesper Petersen.
Om det er en klog beslutning, Vigsø Bagge har truffet, vil Jesper Petersen ikke bedømme.
- Det er suverænt Pernilles beslutning. Nu har hun fundet, at det var den rigtige lejlighed til, at alle skulle vide, at hun ikke genopstiller.
- Og give den ny formand mulighed for at sætte sit nye hold. Det må vi jo respektere, selvom jeg godt vil beklage det, siger Jesper Petersen.
- Jeg har været glad for at arbejde sammen med Pernille, som gruppeformand, siger Jesper Petersen.
