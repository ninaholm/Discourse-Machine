Zornig stopper som børnerådsformand
Efter tre år i spidsen for Børnerådet stopper Lisbeth Zornig Andersen til oktober.


 Formanden for regeringens rådgivende organ Børnerådet, Lisbeth Zornig Andersen, stopper, når formandsperioden udløber til oktober, skriver Politikens netavis.
Zornig har været en fremtrædende formand i tre år, og socialminister Karen Hækkerup (S) havde ifølge politiken.dk gerne set hende fortsætte. Men hun vil hellere arbejde mere med de dårligst fungerende børnefamilier, lyder det.
- Jeg kan mærke, at jeg brænder så meget for at gøre noget mere for de allermest udsatte familier. At finde ud af, hvorfor de ikke fungerer, og hvad stiller vi op med det.
- Det kan jeg ikke gøre i Børnerådet, hvor fokus primært er på børnene, forklarer Lisbeth Zornig Andersen til avisen.
Lisbeth Zornig Andersen betegner tiden i spidsen for Børnerådet som "de hårdeste og sjoveste tre arbejdsår i mit liv".
Hun har undervejs fået kritik for at være besøgsven i fængslet for moderen i den såkaldte "Brønderslev-sag", der er en af historiens værste sager om overgreb mod børn.
Senest har hun været massivt eksponeret og fået både ris og ros for at stå frem på TV med sin egen barndomshistorie om vold, seksuelle overgreb og massive svigt i familien.
- Jeg er så ærgerlig over, at det debatindlæg kom lige nu, for jeg har planlagt dette skift siden december, siger Lisbeth Zornig med henvisning til kritikken fra tidligere formand for Børns Vilkår John Aasted Halse.
I forbindelse med sin exit som formand, starter Zornig Andersen ifølge politiken.dk både en rådgivningstjeneste, en tænketank og en fond.
De har alle til formål at skabe bedre vilkår for familier, der lever i ekstremt fysisk og mental armod, og hvor børn nemt kan lide overlast.
Derudover ansætter Socialministeriet Lisbeth Zorning Andersen til at lave opsøgende og undersøgende arbejde blandt de socialt truede børnefamilier.
