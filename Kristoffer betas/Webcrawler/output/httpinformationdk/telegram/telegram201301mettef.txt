Mette Frederiksen: Jobcentre spilder de lediges tid
Beskæftigelsesminister Mette Frederiksen varsler "grundlæggende forandringer" i beskæftigelsesindsatsen.


 Det system, som skal hjælpe ledige i arbejde, har slået fejl. Sådan lyder en sønderlemmende kritik fra beskæftigelsesminister Mette Frederiksen (S) over for Politiken.
Ministeren riser de kommunale jobcentre for at "spilde de langtidslediges tid", og hun varsler samtidig "grundlæggende forandringer" i regeringens indsats for at øge beskæftigelsen.
Mette Frederiksen mener, at jobcentrene ikke har gjort nok for at mindske antallet af ledige, der mister dagpengene i de kommende måneder.
- Da vi lavede den første akutpakke (i august 2012, red.), hvor vi sikrede de udfaldstruede ekstra samtaler og en personlig jobformidler, sagde alle kritikerne: "Alt det gør vi i forvejen på jobcentrene." Men det gjorde de ikke, påpeger ministeren.
- For efterhånden kom det jo frem, at de ledige siger: "Nej, jeg har ikke haft en personlig jobformidler før, nej, jeg er ikke blevet tilbudt jobrotation før, nej, jeg har ikke fået tilbudt en afklarende samtale for at finde ud af, hvordan jeg kommer videre.
- Hvis du spørger mig, hvad de så har lavet på jobcentrene, svarer jeg: Det må du nok spørge om, siger Mette Frederiksen.
Hos Kommunernes Landsforening accepterer formand Erik Nielsen (S) ikke ministerens kritik.
- Kendsgerningen er, at de kommunale jobcentre leverer en mere intensiv og mere effektiv indsats, end da staten havde opgaven, siger han.
Ministeren oplyser til Politiken, at regeringen netop er ved at lægge sidste hånd på planerne for den fremtidige beskæftigelsesindsats, og hun vil derfor ikke afsløre sine tanker om jobcentrenes fremtid.
Erik Nielsen advarer dog mod, at flytte jobcentrene bort fra kommunalt regi.
- Det er lovgivningen, der er noget galt med, siger han.
I Dansk Arbejdsgiverforening er man derimod mere på linje med ministeren.
 - Mette Frederiksen har gjort sig til talsmand for rigtig fornuftige synspunkter om, at beskæftigelsessystemet skal fungere bedre. Vi vil meget gerne have drøftelser, siger direktør Henrik Bach Mortensen.
