Elbæk: Riskær-eksklusion er foregået helt efter bogen
- Jeg oplever eksklusionen som fuldstændig efter bogen, siger Uffe Elbæk, der bakker op om beslutningen.


 Det blev kun til én uge i det nye politiske parti, Alternativet, for Klaus Riskær. Den bedrageridømte finansmand blev fredag ekskluderet som medlem af partiet, efter hans udtalelser gik imod partiets værdigrundlag.
Det fortæller Alternativets formand, Uffe Elbæk, til Ritzau.
- Det han har sagt, det han har gjort, måden han har udtalt sig til medierne, ligger til grund for beslutningen, hvor vi føler, han har ageret fuldstændig i modstrid med partiets grundlag, siger han.
I den seneste uge har der været flere udtalelser i medierne fra Klaus Riskær, som, ifølge Uffe Elbæk, strider imod partiets værdier og har været medvirkende til eksklusionen.
Den 9. marts udtalte Klaus Riskær for eksempel til BT:
- Det kan blive et problem, hvis man efterlader det indtryk ude i befolkningen, at Alternativet er en del af en uregerlig venstrefløj. Man kan ikke vinde valg på peace and love og sunde fødevarer. Programmet kræver en opstramning, sagde han dengang.
Elbæk fortæller at eksklusionen sker på baggrund af indberetninger fra lokale kredsbestyrelser, der har modtaget bekymrede henvendelser fra menige medlemmer.
Efterfølgende har kredsbestyrelsen lavet en indstilling til hovedbestyrelsen, som på baggrund af de fremlagte argumenter har valgt at ekskludere Riskær. Og den beslutning er Uffe Elbæk helt enig i.
- Det har været en svær beslutning, men jeg synes, det er den helt rigtige beslutning, der er truffet, og jeg bakker fuldstændig op om hovedbestyrelsens beslutning, siger Uffe Elbæk.
Elbæk oplyser, at Riskær fik tilbud om at fortsætte som medlem, men uden mulighed for at stille op til tillidsposter i partiet.
Det nægtede Riskær at forholde sig til og er efterfølgende slettet fra databasen samt har fået sit kontingent tilbagebetalt, oplyser partiet.
Det har lørdag ikke været muligt at få en kommentar fra Klaus Riskær, men på hans twitterprofil har han skrevet:
- Det blev så til 5 dage i dansk politik. Og tak for det. Gider ikke spilde mere tid på det.
