Jesper Petersen støtter Krag som SF-leder
Sundhedsminister Astrid Krag får opbakning som formand for SF fra politisk ordfører Jesper Petersen.


 Sundhedsminister Astrid Krag får nu åben opbakning fra partiets politiske ordfører, Jesper Petersen, i SF's formandsopgør mellem Krag og erhvervs- og socialordfører Annette Vilhelmsen.
- Jeg har besluttet mig for at pege på Astrid Krag. Jeg mener, at en ny formand for SF skal kunne lede og samle SF som regeringsparti. Hun skal kunne skaffe resultater i hårde forhandlinger, siger Jesper Petersen.
En formand skal kunne trænge igennem med en selvstændig SF-profil uden at forholdet til regeringspartneren sættes over styr, fremhæver han.
- Jeg kender Astrid rigtigt godt igennem mange år og ved, at hun kan alt det her, siger Jesper Petersen.
Spørgsmål: Tror du, at Annette Vilhelmsen ville sætte forholdet til regeringspartnerne over styr?
- Jeg har sat de her parametre op som nogle af dem, der er vigtigst for, hvad en ny formand skal kunne. I en sammenligning mellem de to, er jeg ikke i tvivl om, at Astrid Krag vil være den stærkeste leder for SF, siger han.
Trods sin alder på kun 29 år har Astrid Krag den største ledererfaring som leder af hele Danmarks sundhedsvæsen, fremhæver Jesper Petersen.
Fredag middag udløber fristen for at stille op som kandidat til at være formand for SF efter Villy Søvndal.
Den nye formand udpeges gennem en urafstemning i partiet.
Folketingsgruppen menes at være delt i nogenlunde lige store lejre for Krag og den 52-årige Vilhelmsen. Langt fra alle har bekendt kulør.
 Bag Krag står blandt andre miljøminister Ida Auken og energiordfører Steen Gade.
 Vilhelmsen har åben støtte fra arbejdsmarkedsordfører Eigil Andersen, retsordfører Karina Lorentzen Dehnhardt og EU-ordfører Lisbeth Bech Poulsen.
Trafikordfører Anne Baastrup har talt rosende om Vilhelmsen uden direkte at pege på hende.
