Norges Stoltenberg er klimaoptimist
Norges Stoltenberg, der leder særlig FN-klimagruppe, siger, at han ikke er klimapessimist.


 Selv om udsigterne er dystre, mener Norges statsminister, Jens Stoltenberg, at der er grund til nogen optimisme med hensyn til verdens klima.
Stoltenberg, som er formand for en FN-gruppe, der skal skaffe penge til at imødegå klimaforandringer i fattige lande, redegør i et maratoninterview i bogen "Klimaparadokset" for sit syn på klimaforandringerne.
- Jeg er mindre optimist, end jeg plejer at være, men vi har tidligere set miljøudfordringer, hvor det er lykkedes at løse dem langt hen ad vejen. Klimaproblemet er derimod meget større og langt vanskeligere, men jeg mener, at det er muligt at få en aftale på plads, siger Stoltenberg.
I løbet af få år vil jordkloden have ni milliarder mennesker, som alle vil stræbe efter øget levestandard. Dette vil kræve en kraftig øget efterspørgsel efter mere energi, hvormed truslerne mod klimaet vil tage til. I samme tidsrum må CO2-udslippene reduceres med 50 procent, hvilket anses for umuligt uden radikale forandringer. 
Stoltenberg understreger, at kampen mod fattigdom og kampen mod klimaforandringer er de to vigtigste opgaver i de kommende år.
 Han påpeger, at der er et paradoks ved, at det tilsyneladende ikke går an at løse fattigdomsproblemet uden, at klimaet bliver skadet - eller omvendt.
Den norske statsminister vil bruge økonomiske virkemidler for at tvinge landbrug og industri til at udvikle ny og ren teknologi. Han kan se en løsning, hvor det vil koste langt mere at forurene end i dag, hvilket vil kunne redde klimaet.
Stoltenberg leder Klimarådgivningsgruppen, som blev oprettet af FN's generalsekretær, Ban Ki-moon, under klimatopmødet i København i december. Interviewbogen er skrevet af journalisten Kjetil Alstadheim.
