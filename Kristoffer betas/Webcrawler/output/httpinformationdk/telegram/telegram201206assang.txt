Assange vil have genåbnet udleveringssag
I Storbritannien kæmper grundlæggeren af WikiLeaks, Julian Assange, mod at blive udleveret til Sverige.


 Grundlæggeren af WikiLeaks, Julian Assange, har bedt Storbritanniens højesteret om at genåbne kæren af hans udlevering til Sverige, siger en talsmand for retten tirsdag.
- Julian Assanges advokater har som forventet indgivet papirer med en ansøgning om at få genåbnet appellen af de årsager, der er anført i retsmødet, siger talsmanden og tilføjer, at dommerne nu vil overveje ansøgningen.
Det meget usædvanlige skridt kommer, efter at retten i sidste måned afviste Assanges sidste mulighed for at kære udleveringen til Sverige, som ønsker at afhøre ham om beskyldninger om voldtægt og seksuelle overgreb.
Storbritanniens højesteret afsagde sin afgørelse i den 18-måneder lange retssag efter at have afvist Assanges argument om, at den svenske anklagemyndighed, der har udstedt arrestordren på ham, ikke var berettiget til at gøre det.
Men Assanges advokat, Dinah Rose, foretog et overraskende skridt ved at bede om 14 dages betænkningstid til en anmodning om en genåbning af sagen med den begrundelse, at afgørelsen refererer til materiale, der ikke blev nævnt i appelsagen i februar.
Højesteretsdommerne kan enten vælge at afvise Assanges appel, at bede om skriftlige bemærkninger eller at gennemføre en ny retssag. Rettens talsmand siger, at han ikke var i stand til at angive nogen tidsplan for en afgørelse.
Australieren Assange, der har en fortid som computerhacker, har kæmpet for at modsætte sig udlevering, siden han blev anholdt i London i december 2010 på baggrund af en europæisk arrestordre, som var udstedt i Sverige.
Højesteret er i følge britisk lovgivning hans sidste skud i bøssen, efter at to lavere retsinstanser har bestemt, at han skal udleveres til Sverige til afhøring.
Assanges store bekymring ved at blive udleveret til Sverige er, at han er nervøs for derfra at blive udleveret til USA, der gerne vil retsforfølge og straffe ham for offentliggørelsen af en lang række hemmeligstemplede dokumenter.
