Dansk F-16-jager nødlandet på Malta
Dansk kampfly måtte nødlande, da det fik problemer under en mission i Libyen. Flyet venter nu på en ny motor.


 Et af de danske F-16-fly fra enheden på Sigonella-basen på Sicilien måtte fredag nødlande på Malta efter at have oplevet problemer med motoren under en flyvning i forbindelse med missionen i Libyen.
Malta, der er naboø til Sicilien, der huser Sigonella-luftbasen, blev valgt som alternativ, da øens lufthavn var den nærmeste, da problemerne opstod.
Flyet landede der uden yderligere problemer, og F-16-flyets pilot led ingen overlast under nødlandingen, oplyser Flyvertaktisk Kommando.
- Årsagen til problemerne er endnu ikke klarlagt. Planen er at flyve en ny motor over til flyet, hvorefter det kan flyves tilbage til Sigonella-luftbasen på Sicilien, siger pressevagt ved Flyvertaktisk Kommando Thorbjørn Forsberg.
Det er ikke tidligere sket, at et dansk jagerfly har oplevet problemer og har måttet nødlande under en missionsflyvning.
Ifølge Flyvertaktisk Kommando er der nu fløjet 418 missioner over Libyen, hvor flyene tilsammen har kastet 678 bomber.
