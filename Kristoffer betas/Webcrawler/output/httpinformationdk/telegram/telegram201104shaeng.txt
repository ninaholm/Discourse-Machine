S hænger på i efterlønsforhandlinger
Socialdemokraterne kritiserer regeringen for at regne for negativt på S-forslag, men de bliver indtil videre.


 Socialdemokraterne hænger stadig på i forhandlingerne om efterlønnen, som tirsdag i Finansministeriet er genoptaget efter påsken.
S-formand, Helle Thorning-Schmidt gør det klart, at partiet ikke medvirker til at afskaffe efterlønnen. Men hun siger samtidig, at hun møder op til forhandlinger, så længe regeringen vil.
 Og finansminister Claus Hjort Frederiksen (V) smider dem ikke ud. Ikke endnu i hvert fald.
 - Vi må gøre regnebrættet op, når vi har været runden igennem og hørt partiernes indstillinger, siger han med henvisning til, at De Radikale kommer til forhandlinger senere tirsdag, og Dansk Folkeparti kommer onsdag.
Samtidig efterlyser han, at Socialdemokraterne fremlægger deres bud på en økonomisk 2020-plan, eftersom partierne langt hen ad vejen er enige i de økonomiske udfordringer.
- Det fremstår lidt uklart, hvorfor vi ikke kan få deres plan på bordet, siger han.
Helle Thorning Schmidt afviser dog, at de skulle være særligt forpligtet til at lægge deres plan frem nu.
- Hvis de vil forhandle 2020-planer, så må de invitere til egentlige forhandlinger om det, siger hun med henvisning til, at forhandlingerne lige nu handler om efterløn.
- Vi kommer med vores plan, når vi synes, det er passende at komme med den, siger hun.
Samtidig kritiserer hun regeringen for at regne på Socialdemokraternes forslag på en overdreven negativ måde:
- De har regnet på deres egen måde, vil jeg sige, hvor de har lagt nogle forudsætninger ind, så vores forslag ikke giver noget som helst, siger Thorning.
Hun forventer dog, at forhandlingerne fortsætter - også for S' vedkommende - hvis ikke finansministeren smider dem ud.
- Vi forlader ikke forhandlingerne, så længe vi bliver inviteret tilbage, siger hun.
Finansministeren gør det klart, at hvis Socialdemokraterne ryger ud, så vil regeringen opsige velfærdsforliget om efterlønnen og gå efter en politisk aftale, som kan gennemføres efter et valg.
Kritikken af regeringens regnemetoder afviser han.
