Tam tysk tv-duel endte uafgjort



 Hverken Tysklands borgerlige forbundskansler, Angela Merkel, eller hendes socialdemokratiske udfordrer og udenrigsminister, Frank-Walter Steinmeier, formåede at hive en sejr i land, da de søndag aften dystede i deres eneste tv-duel i valgkampen op til forbundsdagsvalget den 27. september.
 Det viser de første rundspørger efter den 90 minutter lange duel, der lige fra begyndelsen snarere udviklede sig til en duet, som en af studieværterne konstaterede det.
 43 procent af de seere, som infratest-dimap udspurgte for tv-stationen ARD under duellen, mener, at Steinmeier klarede sig bedst, mens 42 procent synes, at Merkel var mere overbevisende. I en rundspørge fra Forsa for tv-stationen RTL tildeler 37 procent af de adspurgte Merkel sejren, mens 35 procent ser Steinmeier som vinder.
 De fleste kommentatorer er enige i denne vurdering, dog ser de Steinmeier et mulehår foran Merkel, fordi socialdemokraten modsat kansleren prøvede at gå i offensiven og udstille Merkels CDU's politik som socialt uretfærdig.
 Merkel og Steinmeier har regeret sammen i fire år, og begge fremhævede, at den store koalition faktisk har arbejdet ganske godt sammen, hvilket lagde en dæmper på diskussionen. 
 Debattens store tema var den økonomiske krise og den stigende tyske arbejdsløshed, og begge prøvede at overbevise vælgerne om, hvorfor de hver især vil være bedre til at håndtere problemerne i EU's største land - uden den anden som fremtidig koalitionspartner.
 SPD's Steinmeier kunne ifølge eksperter kun overraske positivt, fordi han i samtlige meningsmålinger har haft yderst svært ved at hamle op med den populære, pragmatiske kansler. 
 - Det her var vores gennembrud i valgkampen, siger SPD's formand, Franz Müntefering, mens CDU-folk hylder Merkels præstation.
 Det var på forhånd ventet, at 20 millioner seere ville se tv-duellen hos ARD, ZDF, RTL og Sat 1.
