Undervisningsminister: Kom i gang med praktikpladserne
Der er ikke længere undskyldninger for ikke at oprette praktikpladser, mener Christine Antorini.


 Danmark er tilbage på vækstsporet, og derfor er der ikke længere nogen undskyldninger for virksomhederne for ikke at tage lærlinge.
Det er bare at oprette praktikpladser, for ellers kommer de selv til at stå og mangle faglærte medarbejdere i fremtiden, siger undervisningsminister Christine Antorini (S).
- Vi kan se, at når der er gang i væksten, er der også praktikpladser. Vi har været ramt af, at der har været en international krise. Når virksomhederne ikke har haft ordrer, har man heller ikke praktikpladser.
- Men det er ændret nu. Der er gang i væksten, så nu er der ikke noget at rafle om. Det er nu, der skal leveres praktikpladser, for ellers har vi ikke nok dygtige faglærte i fremtiden, mener undervisningsministeren.
Hun er tilfreds med, at Dansk Industri (DI) med en ny kampagne vil forsøge at øge antallet af praktikpladser.
- De små virksomheder optager relativt flere elever per faglært. Også af den grund er det et vigtigt initiativ, som DI tager, for DI repræsenterer nogle af de store virksomheder. Det er vigtigt, at store virksomheder tager et større uddannelsesansvar, siger ministeren.
- Vi har etableret praktikcentre rundt omkring i landet sammen med arbejdsmarkedets parter, som hjælper de unge i gang, men vi skulle gerne se flere ordinære praktikpladser i virksomheder, siger hun.
I første omgang rettes DI's kampagne mod 1000 industrivirksomheder, der skal overbevises om, at de skal finde pladser til unge, der for eksempel drømmer om en fremtid som industriteknikere, værktøjsmagere og klejnsmede.
DI vil også have fokus på de uddannelser, hvor unge søger praktikplads forgæves, og hvor der samtidig er virksomheder, som mangler dygtige lærlinge.
