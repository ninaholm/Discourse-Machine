Borgmester er utilfreds med togforsinkelser
Frederikshavns borgmester opfordrer DSB til at forhindre, at togpassagerer skal vente en halv time i Aalborg.


 Togpassagerer skal vente en halv time ekstra i Aalborg, når de skal syd på fra Nordjylland. Men det er ikke i orden, siger Lars Møller (V), der er borgmester i Frederikshavn.
Den ødelagte Limfjordsbro betyder, at DSB har sat busser ind mellem Lindholm og Aalborg - men for ikke at forsinke den øvrige togtrafik, kører toget lige før buspassagererne ankommer fra Lindholm.
- Det synes jeg ikke er i orden. Det er et spørgsmål om logistik, som de skulle være bedre til, siger han.
Han glæder sig dog over, at transportminister Henrik Dam Kristensen (S) har sagt, at det skal reperares så hurtigt som muligt. Derfor tvivler han også på, at det virkelig kommer til at vare et halvt år, som der har været snakket om.
- Man skal passe på med at male fanden på væggen. Et halvt år - det tror jeg ikke, kan passe. Det her må man give den prioritering, som det skal have, og få det repareret hurtigt, siger Lars Møller.
Borgmesteren påpeger, at der i forvejen er planlagt et større sporarbejde i Vendsyssel hen over sommeren, som betyder, at der ikke er tog fra juni til september.
- Der tænker jeg: Kan de ikke få det til at passe, så de går i gang med det med det samme, når der er lukket i forvejen, siger Lars Møller.
Et finsk containerskib sejlede onsdag aften ind i jernbanebroen, der løber hen over Limfjorden mellem Aalborg og Nørresundby. Broen har fået svære skader ved sammenstødet.
Jernbanebroen er afgørende for togdriften, da den forbinder nordjyderne nord for Aalborg med resten af landet. Det betyder, at resten af Danmark er afskåret fra Nordjylland i øjeblikket og indtil reparationen er færdig.
Det er endnu for tidligt at sige, hvor lang tid det vil tage, før togene igen kan køre.
