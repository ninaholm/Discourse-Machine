Radioaktivt vand løber ud i Stillehavet
Japanske myndigheder har opdaget en stor lækage af radioaktiv vand på det havarerede atomkraftværk Fukushima.


 Cirka 12 ton radioaktivt vand er lækket ud fra det havarerede japanske atomkraftværk Fukushima og en del af vandet er måske løbet ud i Stillehavet.
Det oplyser værkets ejer Tokyo Electric Power. Co. - også kaldet Tepco.
Lækagen blev opdaget torsdag i et rør, der er forbundet til værkets midlertidige rensningsanlæg. En del af det radioaktive vand er løbet igennem rensningsanlægget og sandsynligvis ud i havet.
Vandet, der anvendes til at holde Fukushimas nedsmeltede atomreaktorer nedkølet, indeholder store mængder radioaktive materialer, efter det har været igennem nedkølingsprocessen.
Vandet renses for at anvendes igen til nedkølingen.
- Vore eksperter bekræfter, at kølevand er lækket ud fra et rør. Det er muligt, at en del af vandet er løbet ud af anlægget og ud i havet, siger en talsmand for Tepco.
Lækagen er nu lukket, og eksperter er ved at finde ud af, hvor meget af det radioaktive vand, der er løbet ud af anlægget.
Episoden er den seneste af en række uheld på Fukushima. I marts måned løb 120 ton radioaktiv vand også ud af rensningsanlægget, og cirka 80 liter løb ud i havet.
Fukushima havarerede i marts i fjor efter et voldsomt jordskælv uden for den japanske kyst. En efterfølgende tsunami slog kraftværket ud, og tre af værkets seks reaktorer nedsmeltede.
Hele Fukushimaværket er lukket, og et langvarig og omfattende oprydningsarbejde er i gang.
