Hovedstadens sygehuse har underskud



 Hospitalerne i Region Hovedstaden kommer ud af 2009 med et underskud på 300 millioner kroner. Ni af hospitalerne har brugt for mange penge, og en af årsagerne er, at de har behandlet for få patienter. Kun Rigshospitalet har overskud. Det skriver Politiken.
 Alvorligst er det gået på Herlev Hospital, der kommer ud med et underskud på 135 millioner kroner. Men også Hvidovre Hospital har et stort underskud på 70 millioner kroner, hvilket blandt andet skyldes, at hospitalet har manglet patienter.
 Tallene fremgår af en økonomirapport til Region Hovedstadens forretningsudvalg. Underskuddet betyder, at de ni hospitaler, der har underskud, skal betale pengene tilbage i 2010. Samtidig bliver alle regionens sygehuse pålagt et skærpet krav om at effektivisere for 3,6 procent næste år. 
 - Det er en vanskelig tid at drive sygehuse i, siger regionsformand Vibeke Storm Rasmussen (S).
 - Men budgetterne skal overholdes, og derfor har vi et problem, fastslår hun.
 Herlev Hospitals direktør Helge Kjersem arbejder allerede på en spareplan, som forventes klar i det nye år. Hospitalet regner med at måtte nedlægge 400-500 stillinger.
