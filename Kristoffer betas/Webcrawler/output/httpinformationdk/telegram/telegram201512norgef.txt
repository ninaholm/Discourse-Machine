Norge forlænger grænsekontrol efter færre asylansøgere
Hensigten med den skærpede grænsekontrol er at stoppe folk, som ikke har krav på beskyttelse.


 Den midlertidige grænsekontrol i Norge bliver forlænget med yderligere 20 dage, efter at myndighederne skærpede kontrollen for halvanden uge siden.
Det skete som direkte reaktion på de svenske asylstramninger, som blev annonceret samme dag 24. november, hvor der blev indført identitetskontrol af samtlige passagerer på færger fra Europa til Norge.
- Tiltaget videreføres for at hindre, at personer, som ikke har nødvendige rejsedokumenter, kommer ind i landet, og vi sørger for at få bedre kontrol med asyltilstrømningen til Norge, siger justitsminister Anders Anundsen.
Justitsministeriet understreger desuden, at der kan blive vedtaget nye udvidelser af grænsekontrollen.
Der er yderligere indført kontrol af samtlige flyrejsende i de norske lufthavne, og grænsekontrollen i fylkerne (amter, red.) Østfold og Hedmark i det østlige Norge er optrappet.
I udgangspunktet skulle den skærpede kontrol gælde i ti dage, men justitsministeriet har fredag besluttet at udvide kontrollen med yderligere 20 dage, skriver det norske medie NRK.
- Vi følger de regler, som Schengen lægger til grund, siger Anders Anundsen.
Hensigten med den øgede grænsekontrol er ifølge statsminister Erna Solberg, at det skal være lettere at stoppe folk, som ikke har krav på beskyttelse.
Strengere grænsekontrol i Sverige har ført til et stort fald i antallet af nytilkomne, som søger asyl i Norge, lød det mandag fra Utlendingsdirektoratet, UDI.
I sidste uge modtog Norge - med en befolkning på omkring fem millioner - 968 asylansøgere.
Antallet af syrere, som kom til Norge i sidste uge, er faldet fra 699 til 270. For afghanere er antallet faldet til 256 mod 606 ugen før. Fra Irak kom 106, mens der fra Iran kom 102.
