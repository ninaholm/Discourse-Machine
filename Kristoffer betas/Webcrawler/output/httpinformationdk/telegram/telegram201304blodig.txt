Blodig slagmark i USA er sat til salg
Wounded Knee skal sælges. Her fandt det sidste store slag mellem hvide og indianere sted, og indianerne raser.


 Der er næppe mange indianere i USA, der ikke kender til Wounded Knee.
Det er det sted i South Dakota, hvor indianerne udkæmpede deres sidste store slag mod de hvide.
Eller rettere hvor hvide begik den sidste store massakre på indianere.
Mindst 150 indianere, herunder kvinder og børn, lå døde tilbage, da soldaterne fra USA's hærs syvende kavaleri indstillede skydningen den 29. december 1890.
 25 soldater var dræbt, mange ifølge vidner skudt af kammerater i forvirringen.
Wounded Knee har derfor en meget central plads i de amerikanske indianeres sind og historie, så derfor har det vakt noget opsigt, at området nu er sat til salg.
The New York Times skriver, at James A. Czywczynski ejer et stykke jord, der omfatter 16 hektarer, herunder Wounded Knee, i indianerreservatet Pine Ridge.
Han kræver 3,9 millioner dollar for jorden - det er godt 22,5 millioner kroner - og han har meddelt indianerne i Oglala-Sioux-stammen, der bor ved Wounded Knee, og hvis forfædre blev skudt ned, at de har frist til at købe jorden frem til 1. maj.
Problemet er imidlertid, at indianerne er dybt fattige og ifølge New York Times kun kan rejse 7000 dollar.
Desuden mener nogle indianere, at de ikke skal betale for jord, der efter deres opfattelse er stjålet fra dem. Andre beskylder Czywczynski for at være grådig.
- Den historiske værdi betyder noget for os, ikke for ham, siger Garfield Steele, medlem af stammerådet, der repræsenterer Wounded Knee.
- Vi ser hele tiden denne grådighed hos ikke-indianere. For mig kan man ikke prissætte de liv, der blev taget her, siger han.
Czywczynski, der har ejet jorden siden 1968, siger, at han i tre årtier har forsøgt at sælge jorden til Oglala- Siouxindianerne.
- De har aldrig været i stand til at blive enige. Enten havde de ikke nok penge, så ville nogle have jorden, andre ville ikke. Jeg er nået frem til, at jeg som 74-årig vil sælge, siger han til New York Times.
Slår indianerne ikke til inden 1. maj, sælges Wounded Knee på auktion, siger ejeren.
