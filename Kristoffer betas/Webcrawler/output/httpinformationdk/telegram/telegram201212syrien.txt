Syriens hær angriber oprørere i Damaskus
Granater regner ned over Damaskus' forstæder, hvor oprørere er blevet mål for regeringshærens offensiv.


 Den syriske regeringshær har lørdag bombarderet den sydvestlige udkant af hovedstaden Damaskus, da den indledte en offensiv mod oprørskrigere, der er spærret inde i området, oplyser Syriens Observatorium for Menneskerettigheder.
- Hæren sendte granater ned over frugtplantager, der strækker sig fra Kfar Sousa til Daraya, for at få ram på de oprørere, der kontrollerer regionen, siger den britisk baserede organisation, der får oplysninger fra aktivister og læger på stedet.
Den Syriske Revolutions Generalkommission, et græsrodsnetværk af oppositionsaktivister, oplyser, at regeringsstyrker også har bombarderet Douma, en by godt 10 kilometer nordøst for Damaskus.
Douma, der ligger i den stridslystne Øst-Ghouta-region, hvor regimet har indledt en større operation for at sikre hovedvejen til lufthavnen.
Eksperter siger, at præsident Bashar al-Assads regime forsøger for enhver pris at sikre en otte kilometer stor radius omkring Damaskus i et forsøg på at være i stand til at forhandle sig frem til en løsning på konflikten.
Syriens Observatorium for Menneskerettigheder taler også om granatangreb og kampe i Aleppo, Syriens kommercielle hovedstad i nord, som har været scene for bykrig gennem mere end fire måneder.
Der bliver også rapporteret om kampe i den centralt beliggende by Homs, der af aktivister betegnes som revolutionens hovedstad.
Vold i hele landet har fredag kostet 122 mennesker livet, heriblandt 73 civile og 22 krigere fra nabolandet Libanon ifølge Observatoriet.
Flere end 41.000 mennesker er ifølge Syriens Observatorium for Menneskerettigheder blevet dræbt siden den folkelige opstand brød ud i marts 2011.
