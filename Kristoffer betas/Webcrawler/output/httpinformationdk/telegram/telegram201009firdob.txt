Firdobling af ledige med privat løntilskud
Både i kommunerne og i de private virksomheder stiger antallet af løntilskudsjob markant. I det private er antallet firedoblet det seneste år.


 Antallet af ledige, der bliver ansat i private virksomheder med løntilskud, boomer. 
I juni var 4410 ledige i løntilskudsjob i en privat virksomhed. Det er mere end en firedobling fra samme måned sidste år, hvor tallet var 975. 
- Når ledigheden kradser, er løntilskudsjob et godt alternativ til et ordinært job, siger Erik Nielsen (S), formand for Kommunernes Landsforenings Arbejdsmarkeds- og Erhvervsudvalg. 
Derfor mener han, det er flot, at jobcentrene har firedoblet antallet af ledige i løntilskudsjob i det private. 
- Men vi har brug for endnu flere private løntilskudsjob, understreger han.
- Selvfølgelig er det allerbedst, hvis virksomhederne ansætter de ledige i ordinære job. Men vi ved, at løntilskudsjob i en privat virksomhed kan være et godt alternativ og fungere som springbræt til ordinære job, siger Erik Nielsen. 
Også løntilskudsjob i kommunerne ser han som et godt alternativ til ledighed. Kommunerne har det seneste år næsten fordoblet antallet af løntilskudsjob til 10.345 i juni i år.
Ifølge en opgørelse fra Ugebrevet A4 udskifter flere kommuner faste medarbejdere med ansatte med løntilskud. En tendens der bekymrer både   fagforeninger og politikere. 
- Jeg vil gerne understrege meget tydeligt, at det stigende antal personer i løntilskudsjob i kommunerne ikke på nogen måde er en erstatning for ordinært ansatte, siger Erik Nielsen. 
Men han mener som beskæftigelsesminister Inger Støjberg (V), at reglerne for job med løntilskud er klare og ikke kan fifles med. 
- Job med løntilskud i en kommune er ikke den perfekte løsning. Men så længe de private arbejdsgivere hverken ansætter flere eller opretter nok løntilskudspladser, så er det et godt alternativ til ingenting at lave, siger Erik Nielsen. 
