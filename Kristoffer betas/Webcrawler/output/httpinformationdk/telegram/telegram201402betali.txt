Betalingsbalancen satte endnu en rekord i 2013
Overskuddet på betalingsbalancen i 2013 var 133,9 milliarder kroner - eller omkring 250.000 kroner i minuttet.


 2013 bød på et rekordoverskud på betalingsbalancen på 133,9 milliarder kroner, oplyser Danmarks Statistik. Det er 24,7 milliarder kroner mere end den hidtidige rekord i 2012.
Overskuddet i 2013 svarer ifølge en beregning fra Sydbank til cirka 250.000 kroner i minuttet hele sidste år.
- Mens dansk økonomi stod i stampe i 2013, buldrede overskuddene på betalingsbalancen derudad, siger makroøkonom Peter Bojsen Jakobsen fra Sydbank.
Det rekordstore overskud underbygger Danmarks position som sikker havn for investorerne og sikrer dermed lave renter til gavn for dansk økonomi. Men alligevel er det ikke ubetinget en god nyhed, skriver Peter Bojsen Jakobsen i en kommentar:
- Det rekordstore betalingsbalanceoverskud er nemlig et spejlbillede af, at efterspørgslen i dansk økonomi fortsat er svag og særligt, at investeringerne i Danmark er lave, hvilket kan hæmme den slunkne danske produktivitetsudvikling yderligere.
Samtidig med rekorden på betalingsbalancen oversteg eksporten af varer og tjenester for første gang 1000 milliarder kroner.
Danmarks samlede eksport steg med 2,1 procent til 1014,3 milliarder kroner. Overskuddet fra handel med udlandet bidrog alene til overskuddet med 106,6 milliarder kroner.
 Indtægterne fra danske investeringer i udlandet, formueindkomsten, steg med 9,3 procent til rekordstore 167,4 milliarder kroner og bidrog til overskuddet med 74,3 milliarder kroner.
Den danske betalingsbalance endte i december med et overskud på 9,4 milliarder kroner. Set i forhold til november faldt overskuddet dermed med 2,7 milliarder kroner.
Det er fjerde år i træk, at den danske betalingsbalance sætter rekord.
