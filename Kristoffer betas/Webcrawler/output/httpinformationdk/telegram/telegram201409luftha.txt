Lufthansa-piloter varsler strejke i Frankfurt tirsdag
Lufthansas langdistanceflyvninger fra Frankfurt Lufthavn vil tirsdag være ramt af pilotstrejke.


 Lufthansa-piloter vil tirsdag strejke i 15 timer i Frankfurt Lufthavn, der er den største i Tyskland.
Det er piloternes fagforening, Cockpit, der har varslet strejken. Lufthansa anslår, at strejken vil ramme op til 56 flyvninger.
Strejken rammer langdistanceflyvninger, som letter fra Frankfurt mellem klokken 08 og klokken 23, og det gælder flytyperne Airbus A380, A330 og A340 samt Boeing 747.
Strejken skyldes, at piloternes fagforening og luftfartsselskabets ledelse ikke er nået til enighed om vilkårene i en langstrakt strid om ændrede pensionsaftaler.
- Vi føler os tvunget til at skride yderligere til handling, da Lufthansas ledelse ikke er lykkedes med at komme med et tilbud, der har været værdigt til et kompromis, hedder det i meddelelsen fra Cockpit.
- Vi er fortsat åbne for at finde en løsning med henblik på at afværge strejker, og vi beklager ulejligheden for kunderne, skriver Cockpit.
Lufthansas ledelse, der ind til videre ikke har kommenteret tirsdagens strejke, ser blandt andet gerne, at piloterne skal arbejde længere.
I øjeblikket har Lufthansas piloter mulighed for at gå på pension i en alder af 55 år og stadig modtage op til 60 procent af deres løn, indtil de almindelige pensionsudbetalinger starter.
Lufthansa vil blandt andet gerne have piloterne til at arbejde længere, men det kan parterne altså ikke blive enige om.
Det er ikke første gang, at Lufthansa-piloterne strejker.
Tidligere på måneden strejkede Lufthansa-piloter i München, mens Frankfurt Lufthavn var ramt af strejke i begyndelsen af september.
Også piloterne i Lufthansas datterselskab Germanwings har tidligere nedlagt arbejdet som følge af de nuværende uenigheder.
Strejkerne har ført til flere hundrede aflysninger og ramt tusindvis af passagerer.
