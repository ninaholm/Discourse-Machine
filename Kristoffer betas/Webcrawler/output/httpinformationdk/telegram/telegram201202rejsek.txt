Rejsekortet når først jyske tog til sommer
Uenighed om taksterne betyder, at det nye billetsystem først kan bruges i togene vest for Storebælt til juni.


 Togpassagererne på de jyske og fynske stationer må vente med at tage det nye billetsystem, Rejsekortet, i brug indtil sommerens komme.
Problemer med den takstmodel, der skal fastsætte priserne og fordele betalingen mellem operatørerne DSB og Arriva har udskudt indfasningen af kortet, som DSB havde håbet på kunne ske den 27. februar.
- Hvis vi tog de takster, vi var kommet frem til, så ville det ikke være til gunst for hverken trafikselskaberne eller for kunderne. Så vi har valgt at trække i nødbremsen og sige, at tingene skal have en ekstra omgang, forklarer DSB's salgsdirektør, Anne-Lise Bach Sørensen.
Takstproblemerne har fået hende til at skrotte den hidtidige plan og sætte en ny forventet startdato den 5. juni.
Hos Arriva, som kører tog på en række jyske strækninger, har Rejsekortet vist at være en markant økonomisk udfordring.
Kortet beregner således rejsens pris på baggrund af afstanden i fugleflugt og ikke på den faktiske længde, som selskabet har været vant til.
- På nogle af vores strækninger kører vi en stor omvej i forhold til fugleflugtslinjen, og derfor bliver vores betaling lavere, end den har været tidligere, forklarer kommunikationschef Martin Wex.
Arriva har hidtil ikke meldt ud, hvornår man regner med at være klar til Rejsekortet, men det bliver ikke til DSB's nye dato.
- Vi har nogle ret store sporarbejder hen over foråret og sommeren, så det bliver først, når vi er færdige med dem. Og der snakker vi nok midten af august, forudser Martin Wex.
DSB og Arriva forhandler nu videre om en takstmodel med Trafikstyrelsen, og imens må selskabet bag Rejsekortet væbne sig med tålmodighed.
- Jeg havde da meget gerne set, at vi var begyndt at få nogle erfaringer fra rejser mellem Øst- og Vestdanmark tidligere, men alting skal jo være på plads, siger direktør Bjørn Wahlsten fra Rejsekort A/S.
