EU giver Ungarn en måned til at rette ind
EU-Kommissionen har givet Ungarn en måned til at ændre to omstridte love, der måske strider med EU's værdier.


 En måned.
Så lang tid har den ungarske premierminister, Viktor Orban, og hans regering nu til at ændre Ungarns lovgivning på to punkter. Ellers risikerer landet at blive sendt for EU-Domstolen.
Den ene af lovene omfatter dommeres pensionsalder, som allerede næste år ændres fra 70 til 62 år. En lov, som ifølge kritikere bare er en gylden mulighed for hurtigt at komme af med nogle bestemte dommere.
Den anden relaterer sig til et nyt datatilsyn, hvor premierministeren nu indirekte har mulighed for at fyre chefen for det ellers uafhængige tilsyn.
Onsdag har EU-Kommissionen sendt en såkaldt begrundet udtalelse til ungarerne, der er det sidste formelle skridt, der skal tages, før en retssag kan komme på tale.
- Jeg vil gerne se rigtige ændringer i den pågældende lovgivning for at lette vores bekymringer, siger justitskommissær Viviane Reding, som dog noterer sig, at der i nogen grad er sket fremskridt.
Reaktionen fra EU kommer efter længere tids bekymringer, der startede i december sidste år. De tog for alvor fart ved årsskiftet, da forfatningsændringerne i Ungarn trådte i kraft.
I januar tog kommissionen det første skridt imod en retssag mod Ungarn ved at sende en såkaldt åbningsskrivelse, der beskrev kommissionens bekymringer om ny lovgivning inden for centralbankens uafhængighed, datatilsynet og domstolene.
En måned senere modtog kommissionen så et svar fra den ungarske regering. Det svar var altså ikke tilstrækkeligt på to af punkterne.
Bekymringerne om centralbankens uafhængighed blev i nogen grad manet til jorden, men kommissionen har fortsat enkelte ting, som den ønsker uddybet.
Den ungarske regering glæder sig over, at kommissionen har accepteret store dele af dens svar.
- Hvad angår de tilbageværende ubesvarede spørgsmål, så er regeringen klar til at fortsætte dialogen med kommissionen, skriver talsmænd fra regeringen i en kommentar.
