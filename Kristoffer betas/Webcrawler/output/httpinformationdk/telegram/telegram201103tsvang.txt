Tsvangirai: Zimbabwe er en politistat
Zimbabwes premierminister beder regionale ledere om at blande sig for at styrke civile myndigheder.


 Zimbabwe er ved at udvikle sig til en politistat, og regionale ledere bør blande sig for at redde enhedsregeringen, siger Zimbabwes premierminister, Morgan Tsvangirai.
Hans udtalelser falder, efter at politiet har forbudt et møde i weekenden, hvor Tsvangirai skulle have talt.
- Det ser ud til, at de civile myndigheder bliver undermineret, og at vi i al hast er ved at degenerere til en politistat, siger Tsvangirai.
Der er voksende spændinger i Zimbabwe på grund af uenighed mellem Tsvangirais Bevægelse for Demokratiske Forandring (MDC) og præsident Robert Mugabes Zanu-PF.
MDC er for eksempel uenig i Zanu-PF's ønske om at nationalisere landets miner på et tidspunkt, hvor landets økonomi så småt er ved at vise fremgang.
Tsvangirai og Mugabe blev tvunget til at danne en enhedsregering for to år siden efter et omstridt valg i 2008, der udløste politisk vold, en strøm af flygtninge til nabolandet Sydafrika og en endnu dybere økonomisk krise i det ellers frugtbare og ressourcerige land.
Den langsomhed, hvormed de demokratiske reformer bliver gennemført, er en anden årsag til spænding mellem de to partier.
