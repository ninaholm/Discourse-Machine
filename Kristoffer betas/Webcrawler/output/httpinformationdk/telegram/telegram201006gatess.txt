Gates sår tvivl om McChrystals fremtid
Den amerikanske forsvarsminister kalder general McChrystals kommentarer i Rolling Stone for "en betydelig fejl".


 USA's forsvarsminister, Robert Gates, retter en kraftig kritik imod Natos øverskommanderende i Afghanistan, den amerikanske general Stanley McChrystal, der i magasinet Rolling Stone citeres for meget kritiske kommentarer om regeringen i Washington. 
Gates siger i en erklæring, at McChrystal har begået "betydelige fejl og udvist dårlig dømmekraft". Forsvarsministeren lader det hen i det uvisse, hvorvidt generalen vil blive fjernet fra sin post.
Det Hvide Hus har kaldt McChrystal til Washington for at drøfte sagen, og Gates siger, at han vil drøfte kommentarerne personligt med generalen, der har undskyldt.
I Rolling Stone-artiklen forklares årsagen til det pludselige møde, som præsident Barack Obama havde med McChrystal i Air Force One i Københavns Lufthavn. Det var i oktober, da Obama var i Danmark i forbindelse med OL-topmødet.
"Selv om McChrystal kun har stået i spidsen for krigen i et år, er det i denne korte tid lykkedes ham at gøre sig ud til bens med næsten alle af betydning i konflikten.
Sidste efterår affærdigede McChrystal den terrorbekæmpelsesstrategi, der blev anbefalet af vicepræsident Jose Biden, som "kortsigtet", og sagde, at den ville føre til et "Kaos-istan".
Disse bemærkninger førte til en overhaling af præsidenten personligt, som indkaldte generalen til et kort og fyndigt privat møde på Air Force One. Beskeden til McChrystal syntes klar: Shut the fuck up, and keep a low profile", skriver Rolling Stone.
I interviewet, der offentliggøres fredag, er McChrystal kritisk over for vicepræsident Joe Biden og USA's særlige Afghanistan-udsending Richard Holbrooke, mens medlemmer af hans stab kalder Obamas nationale sikkerhedsrådgiver Jim Jones for en "klovn". 
