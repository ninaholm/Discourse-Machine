Elever skal sikres særlig støtte
Skolerådet kræver minimumskrav for læring. Hvis en elev ikke opfylder kravene, skal der gives massiv støtte.


 Der skal indføres klare mindstemål i folkeskolen for, hvad eleverne skal kunne på hvert klassetrin. Hvis der er elever, der ikke kan opfylde kravene, skal skolerne og kommunerne forpligtes til at sætte ind med massiv støtte.
 Sådan lyder den markante melding fra Skolerådet til undervisningsminister Tina Nedergaard (V), skriver Berlingske Tidende.
- Vi er nødt til at have nogle objektive mål for, hvor lidt en elev skal kunne i f.eks. fag som dansk og matematik, før eleven skal visiteres til specialundervisning, siger professor i specialpædagogik Niels Egelund, medlem af Skolerådets formandskab, til avisen.
Han siger, at de objektive mål skal forhindre, at elever eksempelvis begynder i 3. klasse uden at have de mest fundamentale og nødvendige færdigheder.
-  Det er ikke meningen, at eleven skal dumpe og gå klassen om. Men mindstemål for læring skal være et kriterium for, hvornår en skole er forpligtet til at sætte massivt ind med hjælp til en elev, forklarer Niels Egelund i Berlingske Tidende.
Undervisningsministeren vil ikke udtale sig, før hun har læst rapporten. Men de Konservatives undervisningsordfører, Rasmus Jarlov, mener, at Skolerådet rammer plet.
- Det lyder som noget, vi skal arbejde videre med. Minimumskrav vil også betyde, at man landet over vil få en mere ensartet undervisnings, siger han til Berlingske Tidende.
Også formanden for børne og kulturudvalget i KL, SFs Jane Findal er positiv, men vil endnu ikke kommentere om kommunerne så skal forpligtes til at hjælpe elever, der falder gennem systemet.
