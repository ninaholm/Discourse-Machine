Mystik om cd med torturbilleder af fanger
Mystikken omkring torturbillederne fra Afghanistan breder sig. Hverken Kammeradvokaten eller forsvaret ved om de eksisterer. Ophavsmand holdes også hemmelig.


 Mens oppositionen opfordrer forsvarsminister Gitte Lillelund Bech (V) til at offentliggøre torturbilleder fra Afghanistan, så er det fortsat et åbent spørgsmål, om billederne overhovedet eksisterer.
Hvis billederne eksisterer vil de muligvis kunne kaste lys over, om danske soldater har et medansvar for en mishandling af afghanske fanger i 2002. 
Men ifølge Ritzaus oplysninger har forsvarsministeren ikke set billederne, som hun ifølge Politiken beskriver som "Abu Ghraib-lignende". 
Oplysningerne om billedernes eksistens kom i første omgang fra Kammeradvokaten. Men her afviser advokat Peter Biering, at have set billederne eller være i besiddelse af en cd med billeder af mishandlede fanger.
- Vi har alene hørt et rygte om, at billederne eksisterer. Det var nyt for os, og det rygte har vi givet videre til vores klient, som i dette tilfælde er Forsvarsministeriet. Men om der overhovedet eksisterer en cd med billeder, og om billederne i givet fald er ægte eller falske, ved vi ikke, siger Peter Biering.
Han vil ikke kommentere, hvorfra Kammeradvokaten fik oplysningen, eller hvorvidt han tror cd'en eksisterer. 
Men Peter Biering siger, at han fik oplysningerne i august og derefter orienterede forsvarsminister Gitte Lillelund Bech (V). 
Gitte Lillelund Bech orienterede derefter Udenrigspolitisk Nævn den 20. august, hvilket tyder på, at hun mener, oplysningerne har en vis troværdighed.
Peter Biering understreger, at han ikke ved, om forsvarsministeren siden har fået fat i cd'en, men ifølge Ritzaus oplysninger er det altså ikke tilfældet.
Gitte Lillelund Bech har bedt Forsvarets Auditørkorps om at undersøge sagen.
