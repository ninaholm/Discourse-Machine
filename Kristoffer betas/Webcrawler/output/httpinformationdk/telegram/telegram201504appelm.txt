Appelmulighed giver håb for dødsdømte australiere
Forsvarer forsøger at appellere henrettelse af to australske narkodømte, men myndighederne vil gennemføre.


 Indonesiens forfatningsdomstol har indvilliget i at overveje en sidste juridisk chance for to dødsdømte, australske narkosmuglere, siger en advokat, der repræsenterer parret, mandag. Det giver håb om endnu en udsættelse, skriver nyhedsbureauet Reuters.
- Vi har forfatningsdomstolens appel, vi har et journalnummer, og sagen er berammet til 12. maj, siger Leonard Arpan, der er forsvarer for de australske statsborgere Myuran Sukumaran og Andrew Chan.
- Vi håber, at den igangværende juridiske proces vil blive respekteret, tilføjer Arpan.
De indonesiske myndigheder har dog ifølge Reuters meldt ud, at de vil ignorere forfatningsdomstolens beslutning om at overveje appellen og henrette de tiltalte inden ugens udløb.
Australien opfordrede mandag Indonesien til at udsætte henrettelsen af to narkodømte, indtil en korruptionsanklage mod dommerne er fuldt belyst. Samtidig er de pårørende ved at forberede et sidste farvel til de dødsdømte.
De to australske statsborgere var stillet i udsigt at skulle henrettes ved skydning i løbet af få dage sammen med andre dødsdømte fra Brasilien, Nigeria, Filippinerne samt en indonesisk fange.
Australiens udenrigsminister, Julie Bishop, talte søndag aften med sin indonesiske kollega, Retno Marsudi, mens premierminister Tony Abbott i et brev til præsident Joko Widodo endnu en gang opfordrer til, at henrettelsen udsættes.
- Der er en separat undersøgelse på vej fra den indonesiske juridiske kommission om beskyldninger for korruption i den oprindelige retssag, og begge disse retssager rejser spørgsmål om dommens integritet og benådningsprocessen.
Fairfax Media offentliggjorde mandag beskyldninger om korruption blandt de dommere, der dømte parret i 2006, og mediet hævder, at de bad om mere end en milliard rupier (713 millioner kroner) på daværende tidspunkt for at idømme dem mindre end 20 års fængsel.
