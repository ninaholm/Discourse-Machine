Tysk finansminister på sygehus i Bruxelles
Tysklands finansminister Schäuble er kommet på hospitalet i Bruxelles, hvor han ellers skulle drøfte en ny milliardfond til kriseramte euro-lande.


 Tysklands finansminister, Wolfgang Schäuble, er blevet indlagt på hospitalet i Bruxelles, meddeler hans talsmand.
Finansministeren er i Bruxelles for at drøfte oprettelsen af en milliardfond til hjælp for eurolande i knibe med de øvrige finansministre i EU-landene.
Men Schäuble deltager ikke i møderne nu. Talsmanden siger, at Schäuble tilsyneladende har haft en uheldig reaktion på noget medicin, han har fået for første gang.
Tysklands indenrigsminister Thomas de Maiziere rejser nu til Bruxelles for at deltage i mødet i stedet for Schäuble.
