Australien skrotter som det første land CO2-skat
Kontroversiel miljøafgift rammer forbrugerne, mener regeringen. Oppositionen kalder beslutningen for pinlig.


 Australien er det første land i verden, som nu dropper en omdiskuteret CO2-skat.
Et flertal i Senatet stemte torsdag lokal tid for at droppe den kontroversielle afgift, som de australske politikere har debatteret i årevis. 39 senatorer stemte for, mens 32 var imod. Beslutningen påvirker omkring 350 australske virksomheder.
Landets største udledere af CO2 har indtil nu betalt en afgift på 24 australske dollar per ton kulstof, de udleder. Afgiften havde til formål at gøre virksomhederne mere miljøvenlige.
Den australske regering med premierminister Tony Abbott i spidsen har arbejdet for at fjerne afgiften, da omkostningerne i sidste ende bliver sendt videre til forbrugerne, som må betale højere regninger.
Tony Abbott har argumenteret for, at uden en kulstofskat vil australske husstande spare omkring 550 australske dollar om året.
- Det her er fantastisk nyt for australske familier og for mindre virksomheder i vores land, lyder det fra premierministeren ifølge nyhedsbureauet AFP.
Men det er ikke alle, der er lige glade for, at afgiften bliver skrottet. Lederen af De Grønne, Christine Milne, mener, at Australien nu bliver en international "paria", mens Labors leder, Bill Shorten, kalder det pinligt.
- Tony Abbott skubber Australien baglæns, mens resten af verden bevæger sig fremad. Alle Australiens vigtigste handelspartnere gør en seriøs indsats mod klimaforandringer - også i vores egen region, siger Bill Shorten ifølge AFP.
Australien er en af verdens største udledere af CO2 per indbygger.
