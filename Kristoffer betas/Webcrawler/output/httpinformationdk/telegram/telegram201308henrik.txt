Henrik Sass Larsen bliver erhvervs- og vækstminister
Henrik Sass Larsen (S) afløser Annette Vilhelmsen (SF) som erhvervs- og vækstminister.


 Socialdemokraternes gruppeformand Henrik Sass Larsen erstatter Annette Vilhelmsen (SF) som erhvervs- og vækstminister, når statsministeren i morgen gennemfører en ministerrokade.
SF's formand Annette Vilhelmsen bliver ny socialminister i stedet for Karen Hækkerup (S).
Statsminister Helle Thorning-Schmidt (S) vil fredag præsentere en regeringsrokade, der omfatter adskillige ministerposter.
Ifølge Ritzaus oplysninger bliver Sass Larsen dog hverken en del af regeringens magtfulde økonomi- eller koordinationsudvalg.
Regeringspartierne Socialdemokraterne, De Radikale og SF er enige om rokaden.
47-årige Henrik Sass Larsen lå i 2011 lunt til en ministerpost efter rød bloks valgsejr.
Men han trak sit kandidatur, da Politiets Efterretningstjeneste i september 2011 rejste tvivl om hans sikkerhedsvurdering. Sass Larsen var ellers storfavorit til posten som finansminister.
Tvivlen opstod, fordi han sammen med vennen og partifællen Tommy Kamp havde haft et møde med rockeren Torben Ohlsen Jensen - bedre kendt som Suzuki-Torben - på en café i Køge i maj. Kamp er tidligere dømt for spirituskørsel.
Der har i løbet af de seneste måneder været vedvarende rygter om en udskiftning af flere ministre. Der er tale om den første større rokade, som Helle Thorning-Schmidt har gennemført som statsminister.
Henrik Sass Larsen afløses ifølge JydskeVestkysten af Henrik Dam Kristensen (S) - der ikke længere skal være transportminister - som socialdemokratisk gruppeformand.
Ifølge Ekstra Bladet skal de afgående ministre fredag klokken 11.45 i audiens hos Kronprinsen - Dronningen er i Frankrig. Klokken 12.30 er det de nye ministres tur.
