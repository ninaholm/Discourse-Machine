SF: Brian Mikkelsen anerkender sort arbejde
SF's politiske ordfører, Jesper Petersen, beskylder De Konservative beskytte kernevælgere og sort arbejde.


 SF's politiske ordfører, Jesper Petersen, går hårdt til angreb på den konservative skatteordfører Brian Mikkelsen, som har kritiseret regeringens planer om at håndværkerregninger skal betales digitalt, så sort arbejde kan opdages og undgås.
- De Konservative og Brian Mikkelsen vil holde hånden over skattesnydere og undergraver lovlydige håndværkeres arbejde, siger Jesper Petersen.
Udmeldingen kommer, efter at Brian Mikkelsen har kaldt det "skrækindjagende", at regeringen nu vil gå efter at straffe danskere, der køber sort arbejde.
SF's politiske ordfører mener, at Brian Mikkelsen direkte vil beskytte sine kernevælgere.
- Undersøgelser viser, at det især er velstillede danskere, som benytter sort arbejde. Han er simpelthen ude i et ærinde om at beskytte sin kernevælgere mod at betale skat, siger Jesper Petersen.
- Brian Mikkelsen siger egentligt, at det er i orden at lave sort arbejde i Danmark, fordi skatten er høj, siger skatteordføreren hos SF.
Han kalder det et enkelt kontrolredskab til Skat, at regninger skal betales over banken eller med dankort, hvis regningen er over 10.000 kroner.
Ved at betale digitalt, slipper køberen af arbejdet for at hæfte for momsen, hvis håndværkeren snyder med momsen.
Men Brian Mikkelsen advarer mod regeringens planer. Til Jyllands-Posten siger han:
- Udgangspunktet må være, at folk er lovlydige og selv må bestemme, hvordan de betaler deres regninger.
- Det bedste, man kan gøre for at bekæmpe sort arbejde, er at sætte skatten på arbejde ned, siger Brian Mikkelsen til avisen.
Venstre har til gengæld længe været fortalere for at straffe købere af sort arbejde, og derfor er man åbne over for regeringens forslag, siger skatteordfører Torsten Schack Pedersen.
