Cirkus Dannebrogs direktør død



 Cirkusdirektør Haddy Enoch fra Cirkus Dannebrog er efter nogen tids sygdom død, 75 år. Haddy Enoch var ud af en gammel cirkusslægt, og da han indstillede sin internationale artistkarriere, genoplivede han i 1977 Cirkus Dannebrog. Det skete helt fra bunden, da han overtog et telt fra det lukkede Cirkus Royal.
 Med entusiasme hjemme i vinterkvarteret i Hejls ved Kolding opbyggede han sit nye familiecirkus, der i dag er et af de største landsturnerende cirkusser.
 Inden Haddy Enoch blev cirkusdirektør, var han sammen med sin hustru, Solveig Enoch, cykelartist i cirkusser og varieteer i hele verden med nummeret "2 Haddies", og flere af hans børn og børnebørn har videreført Dannebrogs cykel-glansnummer sæson for sæson.
 Parret fik fire børn, Dennie, Agnete Louise, Isabella og Katja - og de har alle, sammen med flere børnebørn, optrådt på cykler i Cirkus Dannebrogs manege.
