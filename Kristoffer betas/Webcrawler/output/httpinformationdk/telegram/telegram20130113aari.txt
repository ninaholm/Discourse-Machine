13-årig kører knap 1000 kilometer i farens Mercedes
Drengen krydsede to landegrænser og fyldte benzintanken op to gange, før tysk politi fik fat i flugtbilisten.


 Et skænderi om en mobilregning med sine adoptivforældre fik angiveligt en teenagedreng til at stjæle farens bil og flygte fra hjemmet i det nordlige Italien. Det skriver BBC.
Den 13-årige ræsede torsdag nordpå - først via Østrig og siden gennem Tyskland - inden han til sidst blev stoppet af tysk politi, efter den internationale politiorganisation Interpol var blevet alarmeret.
Drengen nåede at være på flugt i næsten to dage og tilbagelægge små 1000 kilometer i farens Mercedes-Benz, inden han blev snuppet.
Den polskfødte teenager er adopteret af et par i det nordlige Italien, og han var ifølge adoptivforældrene på vej til sit hjemland.
Han savnede sin biologiske søster, som han havde været i kontakt med via internettet, skriver italienske medier.
Selvom drengen langt fra er myndig, så styrede han tilsyneladende farens kraftige køretøj uden problemer. Han skulle være en habil gokartkører, skriver BBC.
Politiet mener dog stadig, at det er "utroligt", at den 13-årige formåede at krydse to landegrænser og fylde bilen op med benzin et par gange uden at nogen slog alarm.
Teenagerens adoptivforældre er rejst til Tyskland for at hente drengen hjem til Italien.
