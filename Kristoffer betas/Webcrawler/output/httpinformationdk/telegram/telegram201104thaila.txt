Thailand dropper fredsmøde med Cambodja
Thailands forsvarsminister har aflyst onsdagens besøg. Cambodja affyrer raketter mod militærfly i grænsestrid


 Udsigten til en afslutning på grænsestridighederne mellem Thailand og Cambodja er forværret. Thailands forsvarsminister har aflyst et planlagt møde i nabolandet onsdag, hvor det var ventet, at striden mellem de to lande ville blive afsluttet.
Tirsdag var der nye kamphandlinger på grænsen mellem de to lande. Siden kampene brød ud fredag i sidste uge har 13 soldater mistet livet. Det er dermed den mest blodige grænsestrid i Sydøstasien i årevis.
Parterne udveksler skud i nærheden af to 900 år gamle templer. Templerne ligger i Cambodja, men begge lande gør krav på de omkringliggende områder. Omkring 50.000 mennesker menes at være evakueret de seneste fem dage på grund af kamphandlingerne.
Tirsdag affyrede cambodjanske tropper raketter mod to F-16 jagerfly fra Thailands luftvåben, som patruljerede området, ifølge en talsmand for Thailands militær i regionen.
- Tirsdag aften besluttede vi at aflyse general Prawits (forsvarsministeren, red) rejse til Phnom Penh, efter at nogle medier i Cambodja skrev, at Thailand havde accepteret at forhandle om en våbenhvile, fordi landet havde accepteret sit nederlag.
Det siger oberst Sunsern Kaewkumnerd fra forsvarsministeriet i Bangkok, ifølge nyhedsbureauet AFP.
Begge lande anklager gensidigt hinanden for at have indledt konflikten.
- Vi vil gerne forhandle. Men på den betingelse, at Cambodja først stopper skyderierne i nogle dage. Vi har gjort dette meget klart over for Cambodja, siger obersten.

