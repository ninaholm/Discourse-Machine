Hemmelige forhandlinger vil kuppe svensk valgplan
Forhandlinger bag lukkede døre mellem regering og opposition kan betyde, at et valg i marts undgås


 Sverige kan måske undgå et nyt valg i marts, rapporterer Sveriges statslige tv, som siger, at der i flere dage har været ført hemmelige forhandlinger mellem den socialdemokratisk-ledede regering og den borgerlige Alliansen.
Forhandlingerne er centreret om, hvorvidt en mindretalsregering vil kunne regere, og hvordan den ville kunne få en finanslov vedtaget.
- Hvis forhandlingerne udvikler sig frem til en løsning, så vil statsminister Stefan Löfven formentligt beslutte sig for ikke at udskrive valg, siger SVT.
Ifølge Löfvens pressechef, Erik Nises, har der været ført drøftelser om reglerne for en mindretalsregering i forbindelse med forsvars- og udenrigspolitik. Han siger, at drøftelserne føres i en "konstruktiv ånd".
- Men planen om at udskrive et nyt valg ligger fast. Beslutningen skal træffes inden 30. december. Vi arbejder ud fra den plan, siger Nises til TT.
Partilederne deltager ifølge presserapporterne ikke i forhandlingerne, der først og fremmest føres af partiernes økonomiske ordførere.
Pressetalsmanden for det konservative parti Moderaterna siger, at han ikke har nogen kommentarer.
 - Jeg ved ikke, hvad der sker. Jeg har ingen kommentar. Det er ikke oplysninger, som vi kommenterer, siger han.
 Iagttagere siger, at der for begge lejre er gode grunde til at undgå endnu et valg.
Socialdemokraterna risikerer at miste den nyvundne regeringsmagt, mens partierne i Alliansen er usikre på, hvorvidt de vil miste opbakning og indflydelse i forhold til deres samarbejdspartnere.
Löfven sagde i begyndelsen af denne måned, at han ville udskrive nyvalg efter blot to måneder som statsminister. Det skete efter, at Sverigedemokraterna sammen med de borgerlige i Alliansen nedstemte regeringens finanslov og vedtog de borgerlige partiers budgetforslag.
Valgkampen i Sverige er allerede i gang, selv om den socialdemokratiske statsminister, rent teknisk først kan udskrive valg 29. december med valgdag 22. marts.
