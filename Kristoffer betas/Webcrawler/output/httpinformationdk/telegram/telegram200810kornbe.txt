Kornbek på vippen som formand



 KD-formand Bodil Kornbek kan være fortid i Kristendemokraterne efter partiets landsmøde lørdag den 25. oktober.
 En rundringning til partiets 10 storkredsformænd forud for formandsopgøret i Kristendemokraterne tegner et billede af en presset KD-formand, der ser ud til at være bagud på point. 5 ud af 10 storkredsformænd, som Ritzau har talt med, siger åbent, at de støtter udfordreren, den bornholmske kommunalpolitiker Bjarne Hartung Kirkegaard. 4 storkredsformænd vil stemme på Bodil Kornbek, mens storkredsformanden i København vil stemme blankt. Dermed tegner Kristendemokraternes landsmøde i Middelfart til at blive en gyser for medlemmerne af partiet.
 I sidste ende er det op til partiets cirka 260 delegerede at afgøre, hvem der skal stå i spidsen for Kristendemokraterne. Ritzau har derfor bedt storkredsformændene om at vurdere, hvem deres delegerede vil pege på. En opgørelse viser, at omtrent 140 delegerede angiveligt vil pege på Bjarne Hartung Kirkegaard, mens 120 vil stemme på Bodil Kornbek.
