Den Jyske Opera skal have ny chef
Ikke kun Operahuset i København skal have ny chef. Også Giordano Bellincampi fra DenJyske Opera takker af.


 Chefen for Den Jyske Opera, Giordano Bellincampi, vil ikke forlænge sin kontrakt, når den udløber. Den Jyske Opera, som er landets væsentligste udover Operahuset i København, skal dermed have ny chef fra april 2013.
Giordano Bellincampi tiltrådte i april 2005 som chef for Den Jyske Opera midt i en økonomisk og kunstnerisk krise. Men det lykkedes hurtigt for operachefen at få vendt skuden og genoprette økonomien og publikums tillid.
Men ligesom lederen af det københavnske operahus, Kasper Holten, netop har valgt opgaven som ny operachef på Royal Opera House Covent Garden i London, så ønsker også Giordano Bellincampi nye internationale udfordringer.
- Efter en længere årrække som operachef er det vigtigt for mig at sikre, at Den Jyske Opera får tilført andre impulser til glæde for operakunsten i Danmark, siger han og fortsætter:
 - Samtidig er det også tid for mig til i endnu højere grad at fokusere på min internationale dirigentkarriere. Jeg ser frem til at kunne tage imod nye opgaver på dirigentpodiet. Den Jyske Opera vil dog for altid have en helt særlig plads i mit hjerte.
Når udmeldingen om fratrædelsen kommer allerede to år før Bellincampis reelle afgang, hænger det sammen med Den Jyske Operas egne retningslinier for kontrakter. De kræver en lang tidshorisont for ansættelse af en ny chef.
Bestyrelsen har på sit møde 29. marts drøftet processen frem mod udnævnelse af ny operachef. Stillingen forventes at blive opslået nationalt og internationalt ved årets udgang.
Den Jyske Opera med hjemsted i Musikhuset Aarhus er Danmarks største turnerende operakompagni og har i alt 65 ansatte.
