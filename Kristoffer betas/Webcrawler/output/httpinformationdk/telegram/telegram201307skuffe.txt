Skuffende Nokia-regnskab høvler af på aktiekursen
Regnskab fra Nokia skuffer. Og det får investorerne til at sælge ud af aktien med faldende kurser til følge.


 Fordums storhedstider er ikke at finde på den finske telegigant Nokias kvartalsregnskab, der blev offentliggjort torsdag.
Finnerne klarer sig gennem årets andet kvartal med en skuffende omsætning, der landene på 5,7 milliarder euro svarende til 42,5 milliarder kroner. I andet kvartal sidste år lå omsætning på 7,5 milliarder euro svarende til 55,9 milliarder kroner.
Koncernens Lumia-serie havde dog medvind. Salget af serien steg med 32 procent fra første til andet kvartal - og samlet røg der 7,4 millioner af smartphone-serien Lumia over disken i andet kvartal mod 5,6 millioner i første kvartal.
- Vores mobiltelefon-afdeling begyndte at vise små tegn på forbedring i den sidste del af kvartalet, hvilket kom oven på en hård start på året, siger Nokias topchef, Stephen Elop, i regnskabet.
Han siger samtidig, at Lumia 520-modellen, der er den billigste, Windows 8-baserede Nokia-smartphone på markedet, har fået en stærk start i Kina, Frankrig, Indien, Thailand, Storbritannien, USA og Vietnam.
Ifølge Ritzau Finans har salget af billigere modeller har sendt den gennemsnitlige salgspris ned på 157 euro - 1170 kroner - for smartphones mod 191 euro - 1423 kroner - kvartalet før.
Koncernens driftsresultat viser et minus på 857 millioner kroner mod et underskud på 6,1 milliarder kroner for perioden sidste år.
Og de røde tal fik øjeblikkeligt investorerne til at reagere. Umiddelbart efter offentliggørelsen af regnskabet faldt Nokia-aktien med omkring fem procent på børsen i Helsinki til en pris på lidt over 20 kroner for en aktie.
Nokia oplyser i regnskabet, at man vil omorganisere enheden for mobiltelefoner, og det kommer til at betyde fyringer. Koncernen oplyser, at man højst skal af med 440 ansatte - heraf skal de 160 findes i Nokias hjemland, Finland.
