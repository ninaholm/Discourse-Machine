Obama huser Afghanistan-topmøde i 2012
Afghanistans fremtid vil dominere topmøde for Nato og G8 i Chicago næste år.


 USA's præsident, Barack Obama, vi i maj næste år være vært for et Nato-topmøde om Afghanistan i sin hjemby Chicago sammen med lederne af de rige industrilande i G8-gruppen, siger amerikanske regeringskilder til nyhedsbureauet AFP.
Den amerikanske præsident vil selv offentliggøre detaljer om topmødet i en tv-tale sent onsdag (natten til torsdag dansk tid). I talen vil han tale om en delvis tilbagetrækning og en strategi for de kommende år.
USA var sidst vært for et G8-topmøde under tidligere præsident George W. Bush i Georgia i 2004.
Nato-topmødet har som formål at følge op på alliancens topmøde i Lissabon sidste år, hvor det blev besluttet, at ansvaret for sikkerheden i Afghanistan skal overdrages til landets hær i 2014.
Obama vil i sin tv-tale lægge vægt på, at hans strategi med en optrappet indsats i Afghanistan inden en gradvis tilbagetrækning, har ført til betydelige fremskridt og en "styrkeposition", som gøre det muligt for tusindvis af amerikanske soldater at rejse hjem.
Præsidenten vil også pointere, at strategien har svækket al-Qaeda - ikke mindst efter Osama bin Ladens død. Samtidig har indsatsen givet Taliban mindre fremdrift og vendt en konflikt, som amerikanerne ikke kunne se en vej ud af.
 Ifølge en embedsmand i Obama-administrationen vil der i år blive trukket nogle tusinde soldater ud, men en tidsplan for hjemkaldelsen af de i alt 30.000 ekstra soldater, som Obama satte ind i krigen i december 2009, er ved at være på plads. Alle de ekstra soldater ventes at være trukket ud inden udgangen af 2012.
 Der er for øjeblikket 99.000 amerikanske soldater i Afghanistan.
