Clegg kritiserer Cameron for EU-veto
Storbritannien risikerer at blive isoleret og marginaliseret af EU-veto, siger britisk vicepremierminister.


 Storbritanniens vicepremierminister Nick Clegg har over telefonen sagt til premierminister David Cameron, at det britiske EU-veto var "dårligt for Storbritannien".
- Storbritannien risikerer at blive "isoleret og marginaliseret" af vetoet, siger den liberaldemokratiske Clegg i sin kritik af den konservative regeringsleder og advarer om, at "briterne igen må engagere sig mere i Europa."
I en udtalelse til BBC siger Clegg, at han "er bittert skuffet over udfaldet af EU-topmødet".
 - Jeg tror, at der nu er en fare for, at Storbritannien vil blive isoleret i Europa.
Cleggs partifælle Vincent Cable, der er erhvervsminister, har også udtrykt sig kritisk om Camerons beslutning om at holde landet ude af en ny finanspagt. Han kalder det et selvmål.
- Jeg kritiserer ikke premierministeren personligt. Vores politik er kollektivt aftalt i koalitionen. Vi sluttede i en skidt position, siger Cable.
Stats- og regeringscheferne for de 17 eurolande er blevet enige om en række nye skærpede regler for økonomi og budgetter i de lande, der deltager i den nye finanspolitiske pagt.
Ikke-euro-landene Danmark, Bulgarien, Letland, Litauen, Polen, Rumænien, Sverige og Tjekkiet har alle meddelt, at de vil vende sagen i deres parlamenter, før de træffer en beslutning om, hvorvidt de vil være med i samarbejdet. Kun Storbritannien har på forhånd helt afvist at deltage.
