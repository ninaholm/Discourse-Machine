Obama: Kongressen må straks godkende pakke



 USA's præsident, Barack Obama, kræver, at Kongressen "straks" vedtager en økonomisk redningspakke og advarer om, at en udskydelse af krisepakken kan lamme Washington og forværre den økonomiske krise. 
 - Vi har haft en god debat. Nu er det tid til handling. Derfor opfordrer jeg Kongressen til straks at godkende forslaget, sagde Obama i dag i Indiana.
 - Folk her i Elkhart og tværs over USA har brug for hjælp her og nu. De har ikke råd til at vente på, at folk i Washington får ordnet det, tilføjede præsidenten.
 Han advarede desuden om, at en forsinkelse af pakken blot vil forværre de økonomiske problemer.
 - Jeg kan sige med fuld overbevisning, at uendelig forsinkelse eller lammelse i Washington kun vil føre til en dybere katastrofe, lød det fra Obama.
