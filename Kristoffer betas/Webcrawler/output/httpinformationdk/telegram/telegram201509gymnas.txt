Gymnasier vil vristes fri af regler for at klare sparekrav
Skal gymnasier finde 619 millioner kroner, skal der gøres op med krav til klasseloft og valgfag, mener formand


 Fleksibilitet og frihed.
Det er nøgleordene, hvis gymnasierne skal kunne gennemføre regeringens planlagte besparelser på 619 millioner kroner, lyder det fra formanden for Danske Gymnasier, Anne-Birgitte Rasmussen, i netavisen Altinget.
Hun vil have et opgør med stive, bureaukratiske regler - heriblandt klasseloftet på højst 28 elever i hver klasse.
- Nedskæringerne forudsætter som minimum, at gymnasierne får øget frihed til at organisere skolearbejdet, siger Anne-Birgitte Rasmussen til Altinget.
Hun peger på, at der skal frie tøjler til for at kunne tilrettelægge hverdagen, undervisningen og budgettet.
I et brev til undervisningsminister Ellen Trane Nørby (V) stiller gymnasierne nu forslag om mere frihed og fleksibilitet på otte punkter.
Et af punkterne er forslaget om ændring af klasseloftet på 28 elever per klasse. Loftet bør ændres til et gennemsnitligt klasseloft for hele skolen på tværs af årgange og uddannelsestyper.
- I dag er der en meget firkantet og bureaukratisk måde at udmønte det på, siger Anne-Birgitte Rasmussen til Altinget og uddyber, hvordan skolerne skal blandt andet skal udskrive klasselister, der herefter ses igennem af en revisor.
- Det er en meget omstændelig procedure, og her kunne vi godt forestille os noget mere fleksibilitet, så der i højere grad var tale om gennemsnitstal for hele skolen, siger hun.
I brevet til ministeren foreslår Danske Gymnasier også, at skolerne fritages fra at skulle udbyde særlige studieretninger eller valgfag, hvis et bestemt antal studerende ønsker det.
Gymnasiernes udspil er en reaktion på regeringens krav om, at der skal spares to procent om året på uddannelsesområdet de næste fire år.
For gymnasierne betyder det ifølge Anne-Birgitte Rasmussen samlet 619 millioner kroner eller i gennemsnit ni gymnasielærere på fuld tid per gymnasium.
Undervisningsministeren har ikke ønsket at kommentere udspillet.
