Mange veluddannede langtidsledige
Langtidslediges uddannelser afspejler resten af befolkningen. Det viser nye tal. Arbejdsgivere er overraskede.


 Langtidsledige er hverken ringere eller bedre uddannet end resten af befolkningen, skriver Politiken. Tværtimod ligner de ifølge nye tal resten af befolkningen med hensyn til uddannelse.
- Det er overraskende. Der er ellers tegnet et billede af, at de akutledige var en særlig svag gruppe, siger administrerende direktør Jørn Neergaard Larsen, Dansk Arbejdsgiverforening (DA), til Politiken.
Lidt mere end syv procent af de langtidsledige, der risikerer at miste dagpengene i løbet af første halvår 2013, har en lang videregående uddannelse.
Blandt resten af danskerne i arbejdsstyrken er det omkring ni procent, som har det, viser tal, som DAs Agenda har hentet i Danmarks Statistik og i Beskæftigelsesministeriets Dream-register.
Mere end hver tredje - 35 procent, som er på vej til at miste dagpengene, har blot folkeskole- eller gymnasieuddannelse bag sig. I hele arbejdsstyrken er det knapt 32 procent, der har tilsvarende uddannelsesbaggrund.
- Det er altså ikke en speciel gruppe, der er i fare for at miste dagpengene. Det er helt afgørende at finde ud af, hvorfor nogle har så svært ved at finde job. Det er et svigt i systemet, at de ikke er blevet samlet op, siger Jørn Neergaard Larsen til Politiken.
37.000 langtidsledige har fået brev om, at de står til at miste dagpengene inden for seks måneder, og Beskæftigelsesministeriet vurderer, at mellem 17.000 og 23.000 rent faktisk gør det.
- Hvordan kan vi have veluddannede gående i op mod fire år uden at få dem i arbejde, når der hver dag besættes omkring 2000 job, siger Jørn Neergaard Larsen, der i øvrigt mener, at det er godt med forkortelsen af dagpengeperioden.
I a-kassernes brancheorganisation, AK-Samvirke, genkender man billedet af, at risikoen for at miste dagpengene rammer bredt.
- Der er ikke så voldsomme forskelle på risikoen i de forskellige faggrupper, men der kan godt være tale om en svag gruppe inden for gruppen af for eksempel højtuddannede, siger direktør Verner Sand Kirk, AK-Samvirke, til Politiken.
