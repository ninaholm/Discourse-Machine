Kvitter job efter sexchikane



 En yngre kvindelig vicekontorchef i Region Nordjylland har valgt at kvitte sit job efter at have været udsat for sexchikane gennem længere tid, skriver Nordjyske Stiftstidende.
 Kvindens chef, en overlæge, fik for godt to måneder siden en skriftlig advarsel for chikanen, der både var fysisk og verbal.
Kort efter blev han forflyttet til et andet job i regionen, hvor han ikke har nogen form for personaleledelse, men udelukkende koncentrerer sig om planlægning.
 Kvinden, som chikanen gik ud over, har via sin fagforening, Danmarks Jurist- og Økonom Forbund (DJØF), forhandlet sig til en fratrædelsesordning. Aftalen indebærer, at hun får udbetalt en årsløn, som er på den pæne side af en halv million kroner.
- Jeg synes, at kvinden har været udsat for nok og har fuld forståelse for, at hun ønsker at finde et andet arbejde, siger Lars Mathiesen, der er personalechef i Region Nordjylland.
 Ifølge kvinden selv trænger hun til luftforandring efter det, hun har været igennem. Kvinden har været ansat i det tidligere amt og regionen i 10 år.
 Før sexchikanesagen var overlægen chef for både anæstesien og det præhospitale beredskab i Region Nordjylland.
Nu er de to funktioner splittet op med hver sin chef. Desuden er der oprettet en ny stilling til overlægen.
 Sagen vurderes til at have kostet regionen mellem 750.000 og en million kroner i fratrædelsesgodtgørelse, sygedagpenge og sagsomkostninger.
