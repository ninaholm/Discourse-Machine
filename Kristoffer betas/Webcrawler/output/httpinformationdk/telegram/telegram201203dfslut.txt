DF til slutspurt om energiforlig
Som et tegn på, at energiforhandlingerne endelig er tæt på målstregen, er DF's forhandlere rykket ind.


 Topfolk fra Dansk Folkeparti forsøger i disse timer at sætte deres præg på den energiaftale, der synes at være så godt som klappet af.
Flere kilder siger til Ritzau, at det faktum, at partiet nu er inviteret ind i forhandlingerne, viser, at regeringen har nået en aftale med Venstre og Konservative. Den aftale får Dansk Folkeparti og Enhedslisten mulighed for at komme med i .
Dansk Folkeparti møder blandt andet op med et krav om mere biogas, sol- og bølgeenergi på bekostning af vindenergi.
- Den andel vedvarende energi, som regeringen vil have fra vind, er simpelt hen for stor, siger Kristian Thulesen Dahl (DF) før forhandlingerne.
- Ifølge vismændene får vi ikke god økonomi, hvis vi puster vinden for meget op uden at producere strøm. Så skal vi eksportere til andre lande til meget lave priser, siger han.
Blandt de vigtigste stridspunkter mellem regeringen og de borgerlige er størrelsen af de to havvindmølleparker ved Horns Rev og Kriegers Flak.
Regeringen og de borgerlige partier har også været uenige om, hvornår det skal være slut med oliefyr i private hjem og om, hvor højt tilskud, der skal gives til at producere biogas fra gylle.
Forhandlingerne om energiaftalen begyndte før jul med et udspil fra regeringen, som Venstre fandt alt for dyrt.
