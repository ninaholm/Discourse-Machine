Den nye Playstation slår tidligere rekorder
Sony har skudt papegøjen med deres Playstation 4. Siden 15. november er 2,1 millioner konsoller solgt.


 Det nyeste skud på stammen af Sonys Playstations sætter salgsrekord. Samlet er der nu langet 2,1 millioner konsoller over disken, oplyser Playstation Danmark.
Playstation 4 blev sat til salg i USA og Canada 15. november - og i sidste uge kom turen til Europa, Australien og New Zealand.
Alene i Europa og Australien er der hen over weekenden solgt 700.000 eksemplarer.
Og i USA og Canada blev der første døgn solgt mere end en million konsoller. Konsollens popularitet gør, at det er den bedst sælgende Sony-spillekonsol nogensinde.
- Playstation 4 leverede den bedste lancering i Playstations historie, da den kom på markedet i Nordamerika, og det fantastisk gode salg er fortsat i Europa, Australien og Latinamerika, siger Andrew House, direktør for Sony Computer Entertainment Inc.
I Danmark er det umuligt at opdrive en Playstation 4. De fleste butikker kunne melde udsolgt efter få timer, da salget startede den 29. november:
- Mange kunder havde valgt at forudbestille deres konsol hos forhandlerne for flere måneder siden, men derfor blev konsollerne alligevel revet ned fra hylderne, siger Mette Bergholt Buhl, marketingchef, Playstation Danmark.
Men der er håb for folk, der endnu ikke har fået en af de nye Playstation 4. Der kommer en ny sending til Danmark midt i december.
Playstation 4 er 10 gange kraftigere end sin forgænger, Playstation 3, der udkom for syv år siden.
