Markedsoversigt: USA inspirerede til højere kurser og renter



 
Fremgangen på det danske marked var fra morgenstunden inspireret af positive takter på de amerikanske børser sent fredag oven på en svag arbejdsmarkedsrapport, som dog er blevet tolket positivt, fordi den muligvis udskyder den længe ventede renteforhøjelse fra den amerikanske centralbank.
C20 Cap-indekset lukkede 2,1 pct. højere i 972,92, hvor FLSmidth var et af de selskaber, som sprang i øjnene med et stort kurshop på 4 pct. til 244 kr.
Novozymes annoncerede opkøbet af det amerikanske selskab Pacific Vet Group, som beskæftiger sig med udviklingen af mikroorganismer til blandt andet fjerkræ. Aktien steg 3,3 pct. til 292,40 kr., men lå også i det terræn, inden opkøbet kom frem, og derfor skal stigningen mere ses i sammenhæng med den generelt positive stemning.
Aktionærerne i GN kunne glæde sig over kurshop 3,6 pct. til 126,60 kr.
Nogenlunde lige så stor fremgang var der til Vestas-aktien, som steg 3,1 pct. til 359,20 kr. Selskabet kunne mandag nyde udsigten til en konkurrent mindre, da den tyske konkurrent Nordex har købt spanske Accionas vindmølleaktiviteter for 785 mio. euro, hvilket ifølge Nordea er positivt set med danske briller.
Genmab fortalte investorerne, at det har modtaget en milepælsbetaling på 3 mio. dollar som led i samarbejdet om dets Duobody-platform med selskabet Janssen. Aktien steg 1,9 pct. til 635 kr.
Bang & Olufsen kom tilsyneladende ved et uheld til at afsløre et nyt produkt, som egentlig først skulle have været fremvist tirsdag. Der er tale om en højttaler, Beolab 90, som kommer til at koste mere end 500.000 kr. per sæt. B&O-aktien steg 0,4 pct. til 48,20 kr.
Større risikolyst blandt investorerne gav rentestigninger på obligationsmarkederne i Europa mandag, hvor der var stor appetit på aktier.
I Danmark steg renten på den toneangivende tiårige statsobligation med 6 basispoint til 0,84 pct., og rundt på det europæiske kontinent så man stort set samme bevægelser.
Investorerne skulle mandag fordøje fredagens svage arbejdsmarkedsrapport fra USA, der viste en jobvækst langt under det ventede i september. Fortolkningen synes dog at være, at den længe ventede renteforhøjelse er sparket nogle måneder frem, og det løftede aktiemarkederne fra ugens start.
Den endelig beslutning fra den amerikanske centralbank vil blandt andet afhænge af de kommende nøgletal. Mandag bød på et halvsvagt et af slagsen med ISM-indekset for servicesektoren i USA.
Indekset faldt i september til 56,9 fra 59,0 måneden før, og det var svagere end ventet, da økonomerne ifølge Bloomberg havde forudset et fald til 57,5.
PMI-indekset fra eurozonen, der måler indkøbschefernes tillid, faldt i september til 53,7. Det var en mindre skuffelse, da den foreløbige havde vist indeks 54,0.

Redaktion +45 33 30 03 35 Ritzau Finans, E-mail: finans@ritzau.dk , www.ritzaufinans.dk


