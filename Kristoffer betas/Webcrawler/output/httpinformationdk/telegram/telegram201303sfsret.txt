SF's retsordfører skuffet over Jesper Petersens exit
SF's retsordfører Karina Lorentzen siger, at hun er "dybt skuffet" over Jesper Petersens skifte til S.


 SF's retsordfører Karina Lorentzen, der ligesom Jesper Petersen er valgt i Sydjylland, er skuffet over den nu tidligere politiske ordførers partiskifte.
-Jeg kender ikke baggrunden for Jespers valg, men jeg respekterer det. Hvis han grundlæggende føler sig som socialdemokrat, må han jo følge sit hjerte, siger Karina Lorentzen i en mail til Ritzau.
Hun blev tirsdag sammen med resten af SF's folketingsgruppe orienteret om Jesper Petersens beslutning om at søge optagelse i den socialdemokratiske folketingsgruppe.
- Men jeg må samtidig også sige, at jeg er dybt skuffet over Jespers exit. Vi har sammen været SFs folkevalgte i Sydjylland siden 2007. Det projekt føler jeg mig stadig meget forpligtet på, og det vil jeg naturligvis fortsætte med at være! Jeg ønsker Jesper alt godt!, siger Karina Lorentzen.
