Over 10.000 er ramt af ebola
Otte lande er på WHO's liste over lande med ebola-smitte. Men værst er det fortsat i tre vestafrikanske lande.


 Antallet af ebola-smittede har oversteget 10.000, og 4922 er døde i de otte lande, hvor den frygtede virussygdom optræder.
Det meddeler verdenssundhedsorganisationen WHO lørdag.
De tre værst ramt lande i Vestafrika - Guinea, Liberia og Sierra Leone - har haft 10.114 smitteramte, og heraf er 4912 døde, hedder det i den seneste opdatering fra WHO.
Men det samlede tal er 10.141 smittede. For der har været et mindre antal sygdomsudbrud i Nigeria og Senegal og nogle isolerede tilfælde i Spanien og USA. Senest har der været et enkelt smittet i Mali.
Det var en lille pige, der døde efter at have kørt over 1000 kilometer i bus. Det har fået WHO til at slå alarm i Mali.
De amerikanske delstater New York og New Jersey har beordret alle læger og sygeplejersker, der har behandlet ebola-patienter i Vestafrika eller andre steder, i automatisk karantæne.
Det sker, efter en amerikansk læge er vendt tilbage fra Vestafrika og på et hospital i New York har fået konstateret ebola.
