Sneen tager en pause på Bornholm



 Bornholmerne vover sig så småt ud igen, efter en lørdag hvor øen var lukket af snestorm og snefygning. Politiet opfordrer blot til, at indbyggerne bruger deres sunde fornuft, hvis de går udenfor. 
 - Vi fraråder ikke længere al udkørsel, men det er vigtigt at tænke sig om, inden man kører en tur, siger vagthavende hos Bornholms Politi.
Sneplovene er i fuld gang, men først søndag aften regner politiet med, at hovedvejene er ryddet. Tidlig søndag var det kun hovedvejen mellem Rønne og Hasle, der var farbar.
Der kommer en smule sne i løbet af formiddagen på Bornholm, men ifølge DMI bliver det store problem, at vinden, der kommer fra syd, bliver frisk til hård, og det betyder mere snefygning.
Modsat Bornholm væltede sneen ned over sjællænderne det meste af natten til søndag og i løbet af formiddagen. Nogle steder i Nordvestsjælland er der faldet helt op til 15 cm, og mange steder mellem 5 og 10 cm.
Jylland med undtagelse af den sydvestlige del er gået i fri af sneen i denne omgang. Men Nordjyllands Politi har alligevel haft travlt på grund af vejret, fordi aalborgenserne i stor stil har vovet sig ud på isen i Limfjorden ved Aalborg og Nørresundby. Og det er det rene vanvid, for isen kan ikke bære.
Tirsdag venter DMI den næste store omgang sne. Det begynder i Nordjylland og breder sig efterhånden ind over resten af landet. 
 Den gode nyhed er, at danskerne har lært at gebærde sig i trafikken. Ifølge Falck har kun få bilister haft brug for hjælp i hovedstadsområdet og på Sjælland, mens der i resten af landet har været stille.  

