Lærerformand: Vi kommer til skoletopmøde
Formanden Danmarks Lærerforening kommer til møde hos statsminister Lars Løkke Rasmussen, men han har ikke store forventninger til mødet.


 Formanden for Danmarks Lærerforening Anders Bondo Christensen har tænkt sig at møde op på Marienborg, når statsminister Lars Løkke Rasmussen (V) onsdag inviterer til skoletopmøde.
Det sker på trods af, at undervisningsminister Tina Nedergaard højst opsigtvækkende har opgivet at nå til enighed med lærerne og kommunerne om et nationalt partnerskab for folkeskolen.
- Jeg har fået en invitation og jeg kommer, siger Anders Bondo Christensen.
Han har dog på forhånd ikke de store forventninger til mødet, når han skal stå ansigt til ansigt med undervisningsministeren.
- Mine oplevelser i går gør det svært at have forventninger til mødet. Jeg troede, at vi skulle formulere et partnerskab, så bliver det aflyst, og vi bliver oven i købet gjort til sorteper, siger Anders Bondo Christensen.
Han henviser til, at undervisningsministeren mandag aflyste et planlagt møde med lærerne, skolelederne og KL og dernæst meddelte, at hun havde opgivet at nå til enighed med lærerne og kommunerne. 
Undervisningsministeren havde inden mødet sendt et udkast med syv mål for folkeskolen til parterne. 
- Vi må konstatere, at ministeren aflyser mødet, inden hun har set vores svar. Det er vi meget forundret over, siger Anders Bondo Christensen.
Undervisningsministeren afviser kritikken fra lærerne.
- Regeringens rejsehold for folkeskolen er kommet med en række anbefalinger, som vi har drøftet meget grundigt med organisationerne. Men vi har måttet erkende, at det ville være svært at lave en konkret partnerskabsaftale, siger Tina Nedergaard.
Trods sammenbruddet i forhandlingerne om en partnerskabsaftale bekræfter Statsministeriet, at onsdagens møde på Marienborg afholdes som planlagt.

