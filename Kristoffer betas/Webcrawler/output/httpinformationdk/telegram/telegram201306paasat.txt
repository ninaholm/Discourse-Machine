Påsatte brande i Albertslund giver beboere huslejestigning
Beboere i hårdt prøvet boligselskab i Albertslund må forberede sig på huslejestigning på omkring 100 kroner.


 Beboerne i et boligselskab i Albertslund må nu betale ved kasse et for de påsatte brande, som hærgede deres kvarter i løbet af efteråret og vinteren. Huslejen i Albertslund Boligselskab (AB) stiger som direkte konsekvens af brandene, skriver Albertslund Posten.
AB's forsikringsselskab Tryg har nemlig sat præmien på samtlige ejendomme i vejret med 115 procent. Stigningen træder i kraft fra 1. januar 2014.
- Det vil desværre blive direkte mærkbart på huslejen for alle beboere i AB's boligafdelinger, siger Ulrick Brock-Hoffmeyer, administrerende direktør i Bo-Vest, der administrerer AB, til lokalavisen.
- Det præcise beløb vil først blive kendt i forbindelse med budgetlægningen, men der er formentlig tale om en stigning på 100 kroner om måneden per bolig, tilføjer han.
Ulrick Brock-Hoffmeyer beklager forsikringsselskabets beslutning.
- Det er en rigtig uheldig situation, at de, som påsætter brandene, ikke mindst skaber utryghed, men også er skyld i huslejestigninger for samtlige beboere, siger han.
Men hos Tryg understreger man, at beslutningen om at sætte præmien på ejendommene i vejret er truffet sammen med AB.
- Der var et møde i april, hvor vi drøftede problemstillingen med Albertslund Boligselskab og deres forsikringsmægler, siger Gerhard Dall, kommunikationschef i Tryg.
- På det møde blev vi enige om en præmiestigning på 115 procent per 1. januar 2014, fortsætter han og understreger samtidig, at aftalen løbende vil blive vurderet.
Bo-Vest har igangsat flere tiltag, som skal hjælpe til at undgå flere ildspåsættelser i fremtiden, så der igen kan blive skabt tryghed i området, og så yderligere stigninger i forsikringspræmierne kan undgås.
Der er blandt andet blevet opsat mere lys i afdelingerne, tjekket for brandbart affald og flyttet ting væk fra bygningerne. Nogle afdelinger er også i gang med tiltag om anden affaldssortering og aflåsning af de eksisterende affaldsskure.
