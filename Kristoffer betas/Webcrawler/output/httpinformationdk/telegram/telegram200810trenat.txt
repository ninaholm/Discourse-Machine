Tre Nato-soldater dræbt i Afghanistan



 Tre soldater fra Natos Isaf-styrke mistede i dag livet i det østlige Afghanistan, da deres bil kørte på en vejsidebombe, meddeler Isaf.
 Den internationale stabiliseringsstyrke oplyste ikke, hvilken nationalitet de dræbte soldater havde. De fleste udenlandske soldater i det østlige Afghanistan er amerikanere. 
 Omkring 227 udenlandske soldater er i år blevet dræbt i Afghanistan, og det er flere, end der mistede livet i det krigshærgede land i hele sidste år. 
 Tidligere i dag mistede ni civile livet, da deres minibus blev ramt af en bombe i Afghanistans sydlige provins Uruzgan. 
 Afghanistans forsvarsminister, Abdul Rahim Wardak, erkender, at 2008 er blevet det hidtil mest voldelige år i landet, siden amerikanskledede styrker for syv år siden fjernede Taliban fra magten i Kabul.

