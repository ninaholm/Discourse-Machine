Dronningen: Farfar var ikke vild med kvinders stemmeret
Der var udbredt skepsis om kvindernes stemmeret i 1915 - også i kongehuset, siger dronningen på 100-års-dagen.


 Dronning Margrethe blev mødt med høje klapsalver og hujende tilråb, da hun talte i Rigsdagsgården foran Christiansborg fredag i anledning af 100 året for grundloven af 1915 og kvinders stemmeret i Danmark.
Især vakte det jubel blandt de mange tilskuere, da dronningen fortalte om sin egen farfar, kong Christian X, der underskrev grundloven af 1915, som gav kvinderne lov til at stemme. Noget som kongen ifølge dronningen Margrethe ikke var pjattet med.
- Hans hus var patriarkalsk indrettet, og for ham var kvinders ligestilling nok nærmest et fremmed begreb, sagde dronningen.
Kongens skepsis kom ifølge dronningen til udtryk, da kongen tog imod en deputation af kvinder, der kom for at sige tak på vegne af de danske kvinder, der nu kunne stemme.
- Under den efterfølgende samtale udbrød en af kvinderne i deputationen stærkt bevæget: "Deres Majestæt, dette er den lykkeligste dag i mit liv!" - hvortil kongen blot tørt bemærkede: "Ja, jeg synes nu hellere, at De skulle gå hjem og lave kaffe til Deres mand!"
- Dette lille replikskifte sammenfattede vist meget godt kongens - og også mange andre danskeres - syn på kvindernes ligestilling, sagde dronningen til stor jubel for de mange fremmødte i solskinnet uden for Christiansborg.
Dronningen overværede festlighederne sammen med repræsentanter fra den kongelige familie - kronprinsparret, prins Joachim og prinsesse Marie samt prinsesse Benedikte.
Sammen med blandt andre statsminister Helle Thorning-Schmidt (S) tog de imod et optog af kvinder klædt i historiske dragter - hvide kjoler og store hatte.
Optoget, som er arrangeret af blandt andre Dansk Kvindesamfund, er en genopførelse af et optog fra 1915, der markerede kvindernes stemmeret.
Og optoget er ikke bare for sjov, for der er fortsat meget at kæmpe for, siger Lisbeth Hamborg fra Græsted, som gik med i optoget.
- Når man se rundt omkring i verden, så er det ikke alle kvinder, der har fået lov at få det lige så godt, som vi har. Vi skal stadig kæmpe for kvinders rettigheder og menneskerettigheder i det hele taget, siger Lisbeth Hamborg.
Ikke kun kvinderne fik stemmeret i 1915. Dronningen mindede i sin tale om, at også det andet af de såkaldte fem Fer: "Fruentimmere, Folkehold, Fattige, Fallenter og Fjollede", fik lejlighed til at stemme i 1915.
