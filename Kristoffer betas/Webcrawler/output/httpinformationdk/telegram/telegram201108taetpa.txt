Tæt på den vådeste sommer nogensinde
Det ligger nu fast, at denne sommer er en af de to vådeste nogensinde. Måske ender det med en ny rekord.


 318 millimeter.
Så meget vand har vi foreløbig fået denne sommer. Det placerer denne sommer på andenpladser over de vådeste somre nogensinde.
Men ifølge DMI's vejrudsigt kommer der mere regn de næste par døgn, og måske ender det med, at rekorden på 323 millimeter fra 1980 bliver slået.
- Lige nu ser det ud til, at vi skal have fire til seks millimeter mere, så det er så snært, som det overhovedet kan blive, siger Lone Seir Carstensen, der er meteorolog ved DMI's klimacenter.
Den tredjevådeste sommer nogensinde ligger helt tilbage til 1879, hvor Danmark fik 317 millimeter regn. Med mandagens nedbør rykkede 2011 foreløbig op på andenpladsen.
Selv om det er lidt spændende, om rekorden bliver slået, så understreger Lone Seir Carstensen, at det ikke er nogen glædelig nyhed.
- Vi sagde på et tidligt tidspunkt, at der var risiko for en rekord våd sommer, og på den måde er det en faglig tilfredsstillelse, at vi ikke har ramt helt ved siden af. Men så meget regn er bestemt ikke nogen fordel på nogen måde, siger Lone Seir Carstensen.
Juni blev den mindst våde sommermåned med 75 millimeter. Juli nåede op på i alt 113 millimeter, mens august foreløbig har givet 129 millimeter vand. Den normale mængde nedbør for de tre måneder er henholdsvis 55, 66 og 67 millimeter.
Selv om der er en tendens til, at mængden af nedbør stiger i Danmark, så kan vi ifølge Lone Seir Carstensen stadigvæk sagtens få rigtig fine somre i Danmark.
- Denne sommer har været helt ekstraordinær, fordi vi slet ikke har haft perioder med højtryk. Jeg har ingen forventning om, at det her bliver normalt i fremtiden, siger hun.
