Guantanamofange frikendt for terrorangreb
Den første Guantanamofange, der har været for retten i USA, er blevet frifundet for terroranklager. Alligevel risikerer han fængsel på livstid.


 Ahmed Khalfan Ghailani stod ikke bag de terrorangreb på amerikanske ambassader i Kenya og Tanzania, der dræbte 224 personer i 1998.
Sådan lyder dommen ved den første amerikanske retssag mod en fange fra Guantanamo-basen i Cuba.
Det 36-årige mistænke medlem af terrornetværket al-Qaeda var i alt anklaget for 286 forhold. Ved kun én af anklagerne blev manden fra Tanzania kendt skyldig. Det drejer sig om, at han har medvirket til at ødelægge amerikansk ejendom ved hjælp af sprængstof.
Ghailanis forsvarere forklarer ifølge CNN dommen med, at han har været udsat for waterboarding under afhøringer på Guantanamo. På den baggrund er terroranklagerne mod ham frafaldet. 
Ikke desto mindre kan Ghailani se frem til en fængselsstraf på mellem 20 år og livstid for det ene forhold, hvor han er blevet kendt skyldig. Det oplyser anklageren ved retten i New York ifølge nyhedsbureauet AFP.
Ghailani blev tilbageholdt af den amerikanske efterretningstjeneste CIA i 2004. To år senere blev han overflyttet til Guantanamo. Her sad han fængslet frem til sommeren 2009, hvor han blev sendt til New York for at komme for retten som den første Guantanamofange.
Sagen er blevet fulgt tæt i USA, da den vurderes at være en vigtigt test for præsident Barack Obamas planer om at stille de 174 terrormistænkte fanger på Guantanamo for retten.
Disse retssager er et vigtigt led i Obamas bestræbelser på at lukke Guantanamofængslet - planer, der ikke mindst er blevet besværliggjort af politisk modstand i USA. 
