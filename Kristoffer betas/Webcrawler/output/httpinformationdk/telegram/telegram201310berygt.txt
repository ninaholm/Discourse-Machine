Berygtet pirat blev lokket i fælde med filmløfte
Belgisk politi har anholdt en berygtet somalisk piratchef, der kom til Bruxelles for at lave film om sig selv.


 Det var udsigten til at få sit liv skildret i en dokumentarfilm, der lokkede en berygtet pirat fra Somalia til Bruxelles, oplyser de belgiske myndigheder.
Den ledende pirat Mohamed Abdi Hassan, der er bedre kendt som "Afweyne", blev anholdt i Belgien i weekenden og står nu for at blive retsforfulgt sammen med sin magtfulde medsammensvorne, Mohamed Aden "Tiiceey."
De to mænd står over for anklager om bortførelser, pirateri og organiseret kriminalitet, siger anklagemyndigheden i en erklæring til pressen.
Anklagerne stammer fra kapringen af det belgiske skib Pompei i 2009. Skibet blev kapret ud for Somalia og blev holdt af piraterne i over 70 dage.
Afweyne erklærede i Mogadishu i januar, at han var ved at forlade pirateriet efter en meget opsigtvækkende otte år lang karriere. Han sagde, at han forsøgte at overtale medsammensvorne til at gøre det samme.
I FN-rapporter er piratlederen blevet betegnet som en central skikkelse i pirateriet i Somalia, og han har skabt sig en formue på at angribe et stort antal handelsskibe mellem 2008 og 2013.
Pompei blev kapret af snesevis af pirater 700 sømil ud for Somalia i Det Indiske Ocean. De ni besætningsmedlemmer, deriblandt to belgiske officerer og en hollandsk kaptajn, blev holdt som fanger under grufulde omstændigheder, indtil der blev kastet løsepenge ned i en faldskærm til gidseltagerne.
Afweyne, der er anklaget for at have planlagt og finansieret angrebet, blev af politiet lokket til Belgien, der gennem Tiiceey havde stillet ham i udsigt, at han havde fået tilbudt en filmkontrakt.
 - Han dukkede op som aftalt og blev varetægtsfængslet, oplyse den belgiske anklagemyndighed.
Afweyne, der også er kendt som Big Mouth", var også indblandet i kapringen i 2008 af den saudiarabisk-ejet supertanker Sirius Star, som blev løskøbt for mange millioner kroner.
