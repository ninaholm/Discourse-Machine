Højesteret afviser klage fra terrorfange



 Højesteret i USA banede i dag vej for præsident Barack Obamas plan om at gennemføre en retssag mod det formodede al-Qaeda-medlem Ali al-Marri ved en amerikansk domstol.
 Retten underkendte en klage fra Marri over, at han som terrormistænkt bliver tilbageholdt uden at komme for en dommer i USA.
 Ali al-Marri, som er fra Qatar, beskyldes for at være blevet sendt til USA i forbindelse med 11. september-angrebene i 2001 af Osama bin Laden for at hacke bankers computersystemer og skabe kaos i det finansielle system. Han har været tilbageholdt i fem et halvt år på et flådefartøj i South Carolina uden at blive stillet for en dommer.
 Obama-regeringen satte i sidste uge gang i retssagen mod Marri. En føderal dommer rejste sigtelse mod ham for at have ydet materiel støtte til al-Qaeda.

