Bilerne triller i langsomme køer over Fyn
Med kun et farbart spor i begge retninger på dele af Fyn-motorvejen er der lange køer. Vejsaltet virker ikke.


 Der er så koldt på dele af motorvejen over Fyn, at vejsaltet er ikke har nogen effekt. 
Det betyder, at kun et spor er farbart i begge retningen mellem afkørsel 52 og 53, og bilkøerne er derfor lange onsdag eftermiddag.
- Hastigheden må ned for at kunne køre forsvarligt der, siger vagthavende ved Vejdirektoratet Kristian Mody.
Han har ikke nogle specifikke oplysninger om, hvor lange bilkøerne er.
- Men jeg kan da sige, at i østgående retning er der kraftig kø fra afkørsel 53 og tilbage til Lillebæltsbroen, siger Kristian Mody.
Det er endnu uvist i hvor lang tid, at sporene vil være spærret på den knap 10 kilometer lange strækning mellem afkørsel 52 og 53.
- Politiet har lige sagt, at de vil opretholde spærringen, og vi har ikke fået nogen tidshorisont, siger Kristian Mody, der oplever mange bilisters frustration. 
- Bilisterne ringer hele tiden ind. De tror, at der er tale om et vejarbejde, fortæller han.
