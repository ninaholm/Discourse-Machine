Irans præsident er glad for atommøde



 Irans præsident, Mahmoud Ahmadinejad, betegner sidste uges atomforhandlinger med verdens seks stormagter som "et skridt fremad".
 I sin første kommentar til mødet i Geneve med USA, Frankrig, Storbritannien, Rusland, Kina og Tyskland beskriver Ahmadinejad forhandlingerne som "positive". Han mener desuden, at de vil bane vej for en fortsat dialog.
 - Jeg mener, at disse forhandlinger var et skridt fremad, og jeg håber, at vi vil fortsætte ad samme sti, siger præsidenten.
 Ahmadinejad siger også, at Iran er klar til at købe beriget uran, der skal anvendes som atombrændsel, og at der allerede er kommet tilbud fra flere lande. Præsidenten erklærer sig også klar til at forhandle med et hvilket som helst land, også USA, om at købe beriget uran til forskningsreaktoren i Teheran.
 Irans ønske om selv at berige uran - i stedet for at importere færdigt brændsel - har vakt mistanke om, at landet i virkeligheden selv forsøger at fremstille atomvåben. 
