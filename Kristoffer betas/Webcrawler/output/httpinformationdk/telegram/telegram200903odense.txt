Odense klar med kriseplan



 En børnehave skal have nye vinduer, skoletoiletter skal forbedres, og et andet sted i byen skal en idrætshal have nyt gulv. Forud for finansminister Lars Løkke Rasmussens møde med Kommunernes Landsforening onsdag er Odense Kommune allerede nu klar med en liste over byggeprojekter, der skal sættes i gang, hvis finansministeren giver kommunerne lov til at bruge flere penge på anlæg, end først aftalt.
 Et bredt flertal blandt politikerne indgik mandag aften forlig og forventes onsdag aften i byrådssalen at give den endelige bevilling, så projekter for 100 millioner kroner kan sættes i gang med det samme, regeringen giver lov.
 - Vi fremrykker små renoverings og anlægsopgaver rundt omkring på skoler og institutioner, så vi kan give en ordre til byens håndværkere, og det kan gavne beskæftigelsen inden for en branche, der har det hårdt lige nu, siger Jan Boye (K), borgmester i Odense til Ritzau og fortsætter:
 - Kunsten er at finde mange mindre projekter, så institutionerne i princippet selv kan ringe til et par håndværkere i byen og få et tilbud og så gå i gang med det samme. Projekterne ligger klar, uden der skal et egentlig udbud i gang, siger Jan Boye.
 Jan Boye forventer, at regeringen vil give kommunerne lov til at bruge halvanden til to milliarder kroner mere på anlægsopgaver.
