Mladic kan udleveres inden for fire dage
Beslutning om udlevering af Ratko Mladic er appelleret, men han ventes at blive sendt til Haag inden fredag.


 Serbien kan sende Ratko Mladic til FN's krigsforbryderdomstol for Det Tidligere Jugoslavien i Haag inden fredag, selv om hans advokater i Beograd har anket beslutningen om at udlevere ham, oplyser kilder i det serbiske retssystem.
Mladics advokater ankede mandag beslutningen om at udlevere ham til FN-domstolen.
Både advokaterne og Mladics familie mener, at den tidligere bosnisk-serbiske general og hærchef er for syg og mentalt ustabil til at kunne blive sendt til Haag. Men en domstol i Beograd konkluderede allerede fredag, at Mladic var frisk nok til at blive stillet for domstolen.
Mladics advokat, Milos Saljic, frygter, at hans klient ikke vil overleve en retssag.
- Jeg tror ikke, at der bliver nogen retssag. Han vil ikke komme til at leve længe nok til at kunne overvære starten på retssagen, siger Saljic, som har bedt et uafhængigt lægeteam undersøge hans klient.
Bruno Vekaric, talsmand for Serbiens justitsministerium, mener imidlertid, at Mladics svage helbred er mere taktisk end reelt.
- De problemer, som han har, er normale for folk i hans alder, der ikke har taget vare på deres helbred. Det er åbenlyst, at han har problemer med sit helbred, men det hindrer ham ikke i at rejse til Haag, siger Vekaric.
