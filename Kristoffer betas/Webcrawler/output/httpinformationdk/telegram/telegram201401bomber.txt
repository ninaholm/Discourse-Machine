Bomber i Bagdad dræber mindst 19
Ingen har taget ansvar for bomber, men militante sunnimuslimer har i månedsvis optrappet angrebene.


 Bilbomber og vejsidebomber har søndag kostet mindst 19 mennesker livet i den irakiske hovedstad, Bagdad, oplyser politi og læger.
Det mest blodige optrin fandt sted i Bagdads nordlige shiamuslimske kvarter Shaab, hvor to bilbomber detonerede.
Bomberne dræbte mindst ni mennesker og sårede 25.
Ingen har taget ansvaret for søndagens bomber, men militante sunnimuslimer har i flere måneder intensiveret angrebene på politiet, hæren og tilhængere af Iraks shiamuslimske regering.
Sunnimuslimske islamister med forbindelse til terrornetværket al-Qaeda har erobret Ramadi og Falluja - de største byer i provinsen Anbar.
Det er en direkte udfordring til regeringen, som gør klar til at sende regeringshæren ind for at genindtage byerne.
Alene fredag og lørdag blev over 160 mennesker dræbt i Anbar.
Volden i Irak er eksploderet og gjorde 2013 til det mest blodige år siden 2008.
