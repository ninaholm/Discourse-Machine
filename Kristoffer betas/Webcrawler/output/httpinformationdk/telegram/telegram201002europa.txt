Europas økonomi har det stadig skidt



 EU-landene har stadig svært ved at arbejde sig ud af den økonomiske krise. Nye tal for 2009 viser fortsat tilbagegang, selv om der har været tegn på et begyndende opsving.
EU-landenes økonomi skrumpede med 4,1 procent i 2009, viser tal fra Eurostat, der fører regnskab over de 27 medlemslandes økonomier.  
Det er en anelse værre end de 17 lande, der har euroen som valuta. Her var nedgangen fire procent. 
Økonomiske eksperter havde ventet bedre tal, og er især skuffede over de seneste tal for fjerde kvartal i 2009. Her var forventningen en svag stigning på 0,4 procent i landenes samlede bruttonationalprodukt. Men stigningen blev kun 0,1 procent.
De nye tal kommer netop som der er stigende bekymring for, hvordan en række sydeuropæiske lande skal klare krisen. Grækenland, Spanien, Portugal, men også Italien viser stadig alvorlige krisetegn.
Eurolandenes dårlige præstation skyldes især uventede problemer i Tyskland. Her var der forventning om, at den tyske økonomi i fjerde kvartal ville vise fremgang i lighed med andet og tredje kvartal. Men der var ingen vækst i Tyskland i fjerde kvartal i sammenligning med samme kvartal i 2008.
De dårlige tal slår også igennem på arbejdsløshedstallene. I december var 10 procent af den samlede arbejdsstyrke i eurolandene uden arbejde. Det højeste tal siden august 1998.
