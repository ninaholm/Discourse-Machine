Folkeskolelever sakker bagud på karakterer
Karakterkløften mellem privatskolen og folkeskolen vokser i de fleste kommuner. Alarmerende, mener eksperter.


 Trods flere års debat om danske skoleelevers faglige færdigheder, halter børn i folkeskoler nu yderligere efter jævnaldrende kammerater i privatskoler, når det gælder karakterer.
En omfattende kortlægning af eksamenskaraktererne, som Ugebrevet A4 har gennemført, viser, at privatskolernes karaktergennemsnit ligger over folkeskolernes i 68 af landets kommuner - og forskellen er stærkt stigende.
Mens der i 2008 var 24 kommuner med en karakterforskel på mere end et karakterpoint, var der sidste år hele 36 kommuner, hvor karaktergabet var mindst et karakterpoint.
 Hvis udviklingen fortsætter risikerer folkeskolen følge flere eksperter at miste værdifulde elever, der kan hæve niveauet for de svageste.
- Det er et problem, fordi stærke elever gavner indlæringen for ressourcesvage elever, uden at det går ud over de stærke elevers egen indlæring, siger vicedirektør Hans Hummelgaard, Anvendt Kommunalforskning (AKF).
Ugebrevet A4's analyse er baseret på karaktergennemsnittet for de afsluttende 9.-klasseeksamener i dansk og matematik hos privat- og folkeskoleelever for skoleåret 2010/2011 i 85 ud af landets 98 kommuner.
Mest iøjnefaldende er, at halvdelen af de 10 kommuner med størst karakterforskelle befinder sig på den københavnske Vestegn.
Ved den afsluttende eksamen i 2011 indkasserede eleverne i eksempelvis folkeskolen i Rødovre i gennemsnit 5,6 i dansk og matematik. Ved samme eksamen kunne privatskoleeleverne i Rødovre glæde sig over et gennemsnit på 8,9
Professor ved Århus Universitet, Niels Egelund, betegner situationen på Vestegnen som alarmerende. Han advarer om, at karaktergabet på sigt kan føre til massiv udvandring fra folkeskolen.
- Det er meget bekymrende, når folkeskolen på den måde sakker agterud på dette område. Et karaktergab i den størrelse vil helt givet have indflydelse på, hvor forældre placerer deres børn, siger Niels Egelund.
For nyligt kunne AE-rådet konkludere, at der er "meget tydelig sammenhæng" mellem lave karaktergennemsnit ved grundskolens afgangsprøve og risikoen for efterfølgende at ende på kontanthjælp.
