Avis: Tyskland har plan for græsk exit på mindst fem år
Grækenland siger, at Tyskland ikke har bragt et midlertidigt græsk euro-exit op på afgørende møde i Bruxelles.


 Tyskland har udarbejdet en plan for et midlertidig græsk euro-exit på mindst fem år, hvis Grækenland ikke er klar til at forbedre sit reformudspil betydeligt.
Det skriver den tyske avis Frankfurter Allgemeine, samtidig med at eurolandenes finansministre lørdag er samlet til et afgørende møde i Bruxelles for at sige ja eller nej til at indlede forhandlinger om et nyt støtteprogram for Grækenland.
Ifølge avisen er der tale om et internt notat fra det tyske finansministerium, hvor Grækenland skal bruge sin time out fra euroen til at få styr på sin økonomi.
Planen er afstemt med forbundskansler Angela Merkel og hendes koalitionspartner, den socialdemokratiske vicekansler Sigmar Gabriel, erfarer det tyske nyhedsbureau dpa.
Ifølge notatet skal Grækenland fortsætte som EU-medlem og modtage både vækstfremmende, humanitær og teknisk bistand, mens det gældsplagede land er ude af euroen.
En græsk regeringskilde siger under mødet i Bruxelles, at den tyske finansminister, Wolfgang Schäuble, ikke har bragt et midlertidigt græsk euro-exit op på finansministrenes såkaldte eurogruppemøde.
Schäuble sagde ved ankomsten til mødet, at det bliver "ekstraordinært svære forhandlinger", og at de andre eurolande ikke blot kan stole på græske løfter.
- Problemet er først og fremmest, at en situation, der trods al skepsis var håbefuld indtil slutningen af sidste år, er blevet ødelagt på en helt utrolig måde gennem de seneste måneder, sagde Schäuble med henvisning til den venstreorienterede græske premierminister Alexis Tsipras' regeringsperiode.
Schäuble advarede samtidig om, at det "langt fra er tilstrækkeligt", når Grækenland i et nyt reformudspil for at opnå en helt ny støtteordning bare gensender de forslag, der oprindelig er designet til en tidligere og nu udløbet støtteordning.
Hvis eurogruppemødet lørdag og et eurotopmøde søndag - efterfulgt af et EU-topmøde for alle 28 medlemslande samme aften - ender med et nej til nye forhandlinger, står Grækenland fra mandag over for en statsbankerot og et farvel til euroen.
