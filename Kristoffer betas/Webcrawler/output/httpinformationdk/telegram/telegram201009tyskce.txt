Tysk centralbank vil have fjernet Sarrazin
I en erklæring siger bestyrelsen i Bundesbank, at den har anmodet forbundspræsidenten om at fjerne den omstridte Thilo Sarrazin.


 Den tyske centralbanks bestyrelse har enstemmigt vedtaget at forsøge at få fjernet bestyrelsesmedlemmet Thilo Sarrazin, der er blevet omstridt med sine udtalelser og en bog om muslimerne i forbundsrepublikken. 
I en erklæring siger bestyrelsen i Bundesbank, at den har anmodet forbundspræsident Christian Wulff om at fjerne den 65-årige økonom. 
Wulff skal godkende beslutningen, som bankens bestyrelse har truffet. 
Forbundskansler Angela Merkel havde tidligere bedt centralbanken undersøge, hvorvidt Sarrazin kunne beholde sin post i bestyrelsen. Og andre politiske ledere har også taget afstand fra hans kommentarer. 
Sarrazin, der også er ilde set blandt sine partifæller i socialdemokratiet, har blandt andet sagt, at arabere og tyrkere i Berlin ikke har anden produktiv funktion end at sælge frugt og grøntsager. Sidste år sagde han, at kosovoalbanere vil "overtage Tyskland med høje fødselsrater, ligesom de har overtaget Kosovo på denne måde".
De omstridte udtalelser har fået en debat om integration til at blusse op på ny i forbundsrepublikken, der har den største tyrkiske befolkningsgruppe uden for Tyrkiet. 

