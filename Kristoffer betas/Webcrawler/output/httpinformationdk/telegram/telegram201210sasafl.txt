SAS aflyser tirsdagsfly til New York
Heller ikke tirsdag vil SAS flyve til New York, der forbereder sig til mødet med den tropiske orkan Sandy.


 SAS aflyser sine flyvninger til New York i morgen, tirsdag.
Det oplyser pressechef Trine Kromann-Mikkelsen.
Efter planen skulle et fly fra Københavns Lufthavn og et fra Stockholm have sat kursen mod New York, men det sætter den tropiske orkan Sandy en stopper for.
Heller ikke de planlagte returflyvninger bliver i sagens natur til noget.
Det er anden dag i træk, at SAS indstiller flyvningerne til New York, hvor op mod 400.000 indbyggere er evakueret forud for Sandys entré på den amerikanske østkyst.
SAS forsøger stadig at få et fly igennem til Washington i løbet af tirsdagen.
- Vi overvåger situationen nøje, men vi forsøger at få Washington-flyet af sted, selvom det kan ske med forsinkelse, siger Trine Kromann-Mikkelsen.
SAS har lovet, at passagerer, der er berørte af aflysningerne kan ombooke uden gebyr i de kommende par dage.
Hun understreger, at SAS endnu ikke har taget stilling til, hvad der skal ske på den anden side af tirsdagen.
Amerikanske meteorologer tøver ikke med at betegne det voldsomme vejrsystem, der truer helt op mod en tredjedel af USA's fastland, som et "meteorologisk monster".
De advarer om, at orkanen Sandy formentlig vil gå over i historien som et af de værste stormvejr nogensinde, og den bliver sammenlignet med orkanen Katrina, der ramte New Orleans i 2005 og krævede næsten 2000 dødsofre.
Både USA's præsident, Barack Obama, og hans udfordrer ved det kommende præsidentvalg, republikaneren Mitt Romney, har indstillet deres intense valgkamp på grund af det voldsomme uvejr, der hærger den amerikanske østkyst.
