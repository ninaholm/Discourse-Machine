Chile ærer ofre for Pinochets diktatur



 Den chilenske præsident, Michelle Bachelet, erklærer den 30. oktober for en nationaldag til minde om ofrene for politiske henrettelser.
 Hensigten er at ære de næsten 3000 mennesker, som blev dræbt af diktatoren Augusto Pinochets regime i 1973-1990.
 - Vi fandt, at det var en vigtig og relevant måde at påskønne vores landsmænd, som blev ofre for brutalitet i en æra, som ikke bør gentage sig, sagde Bachelet, da hun underskrev dekretet om mindedagen.
 Præsidenten tilføjede, at mindedagen også kan hjælpe unge til at lære af historiens fejltagelser.
 Michelle Bachelets far, flyvevåbengeneral Alberto Bachelet, var blandt ofrene for Pinochet-diktaturet. Han blev fængslet og torteret af Pinochets agenter og døde som følge af overgrebene.

