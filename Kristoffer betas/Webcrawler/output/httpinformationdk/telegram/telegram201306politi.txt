Politikere jubler over gennembrud for Folkemødet
Folkemødet fik sit gennembrud i år, mener Claus Hjort Frederiksen, mens Pernille Rosenkrantz-Theil er "høj".


 Folkemødet, som samlede godt 60.000 danskere til debat i Allinge på Bornholm fra torsdag til søndag i silende regn og strålende solskin, får uforbeholden ros fra to politikere fra begge dele af det politiske spektrum.
Folkemødet fik i år sit gennembrud, mener Venstres forhenværende finansminister Claus Hjort Frederiksen efter søndagen sidste debat med Socialdemokraternes klima- og energiordfører Pernille Rosenkrantz-Theil.
- Det er et folkemøde i egentlig forstand. Du møder helt almindelige mennesker, som har lyst til at stille dig spørgsmål, klappe dig på skulderen eller gøre noget. De samtaler har været utroligt vigtige, siger Claus Hjort Frederiksen.
- Jeg har deltaget i mange møder, hvor jeg tænkte, da jeg så programmet: "Der møder sgu da ingen mennesker op til det". Men der har været fuldt hus alle steder, siger han.
Folkemødet har også været en positiv oplevelse for Pernille Rosenkrantz-Theil.
- Jeg synes faktisk, at man går en lille smule høj herfra. Man er blevet ufatteligt klogere af at tulle rundt og snakke med folk. Der er rigtig mange forskellige foreninger herovre, som alle kommer med noget på hjerte, siger Pernille Rosenkrantz-Theil.
- At fra skoleskak til klimaforandringsskibet nede på havnen. Det betyder bare, at man får så ufatteligt mange input her, siger hun om oplevelsen på Bornholm.
Claus Hjort Frederiksen glæder sig især over de mange mennesker og det gode vejr.
Pernille Rosenkrantz-Theil har drukket øl i silende regn, selv om solskinsøen også har vist sig fra sin solrige side.
Begge politikere lover at vende tilbage til Folkemødet næste år.
