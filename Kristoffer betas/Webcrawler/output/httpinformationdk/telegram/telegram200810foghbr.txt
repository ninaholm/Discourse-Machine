Fogh: Brown tog Metock-dom op



 EU's omstridte Metock-dom om familiesammenføringer var oppe at vende på topmødet i Bruxelles mellem unionens 27 stats- og regeringschefer.
 Statsminister Anders Fogh Rasmussen søgte ifølge ikke-danske kilder at få indføjet danske holdninger i slutkonklusionerne.
 Det franske EU-formandskab skal ifølge Ritzaus oplysninger blankt have afvist Foghs anmodning, som blev fremsat i korridorerne og ikke på selve mødet.
 På det efterfølgende pressemøde hæftede Fogh sig imidlertid ved, at han i stedet fik den britiske premierminister, Gordon Brown, til at tage sagen op inde på mødet.
 I stedet vedtog stats- og regeringscheferne en ny immigrationspagt, der handler om "solidaritet" mellem landene i indvandrerpolitikken. Det kritiseres af Dansk Folkepartis Morten Messerschmidt, som kalder det en omgåelse af retsforbeholdet.
