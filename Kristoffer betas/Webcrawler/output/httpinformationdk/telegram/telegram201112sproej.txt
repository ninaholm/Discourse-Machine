Sprøjtegift-importør anmeldt for rekordfusk
Miljøstyrelsen har politianmeldt en importør af pesticider for systematisk svindel gennem fire år.


 Det er tilsyneladende ikke særlig svært at afsætte ulovlige pesticider til danske landmænd.
Et intensivt samarbejde mellem en række myndigheder har afdækket den hidtil største sag i Danmark om import af ulovlige sprøjtemidler.
Miljøstyrelsen har politianmeldt en importør, som er mistænkt for at have importeret i alt godt 45.000 kilo ulovlige sprøjtemidler fra Tyskland og videresolgt dem i Danmark i årene 2006 til 2009.
Samtidig har styrelsen politianmeldt ikke mindre end 44 landmænd og gartnerier i forbindelse med svindelsagen samt en anden virksomhed for at medvirke til den ulovlige import.
De landmænd, der har købt de ulovlige produkter, er uden undskyldning, mener funktionsleder i Miljøstyrelsens Kemikalieinspektion Birte Børglum.
- Landmænd er uddannede i, at de kun må bruge sprøjtemidler, som er godkendt i Danmark, og som har en dansk etiket. Det har de her midler ikke, så landmændene er godt klar over, at de er ulovlige sprøjtemidler, siger hun.
En del af sprøjtemidlerne er ifølge Miljøstyrelsen både miljø- og sundhedsfarlige. Styrelsen har indstillet importøren til en bøde på en million kroner. Svindlen er blevet opdaget i samarbejde mellem Politi, Skat, NaturErhvervstyrelsen og Miljøstyrelsen.
Miljøminister Ida Auken (SF) ser med stor alvor på overtrædelserne.
- Jeg er dybt bekymret over omfanget af denne kriminalitet, som både involverer virksomheder, landmænd og gartnerier. Det er fuldstændig uacceptabelt, at nogen importerer farlige sprøjtemidler, der kan skade vores miljø og sundhed for at tjene lidt ekstra, siger Ida Auken.
