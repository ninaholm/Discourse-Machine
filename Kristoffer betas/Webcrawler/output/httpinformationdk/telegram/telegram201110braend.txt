Brændeovne skal ikke være hverdag
Brændeovne har fået et ufortjent godt ry, men bør ikke bruges til daglig opvarmning, siger Astma-foreningen.


 Nye tal for omfanget af luftforureningen med farlige partikler fra brændeovne er kun endnu en god grund til, at brændeovne ikke skal bruges som daglig opvarmningskilde.
Det siger foreningen Astma-Allergi Danmark, efter at en ny rapport viser, at luftforeningen i villakvarterer med mange brændeovne kan være tre gange højere end på meget trafikerede vejstrækninger med 60.000 biler i døgnet.
- Brændeovne har fået et ufortjent ry som god, billig og miljørigtigt opvarmning. Men det overses totalt, at brændeovnsrøg giver mange mennesker sundhedsmæssige problemer og gener, siger Janne Sommer, biolog hos Astma-Allergi Danmark og fortsætter:
 - Vi får mange henvendelser fra borgere, der ikke ved, hvad de skal gøre ved naboernes røg. I nogle boligområder er luftforureningen så belastende for børn, ældre og andre med følsomme luftveje som astma og KOL, at man bør overveje at lovgive om brugen af brændeovne for eksempel i visse typer vejr.
Astma-Allergi Danmark vil ikke have brændeovne forbudt, men brugen af de nu omkring 750.000 danske brændeovne begrænset.
 - En ting er at bruge brændeovnen i en hyggestund efter en gåtur i skoven, så længe der fyres rigtigt. Men brændeovnen bør ikke være daglig primær opvarmningskilde, siger Janne Sommer.
- Det kan godt være, det er hyggeligt. Men det var også hyggeligt for 20 siden, når cigaretfadet gik flittigt rundt om bordet til enhver konfirmation. Det har ændret sig i takt med bedre viden, og det bør vores brug af brændeovne også gøre.
Hun peger på, at selv med den bedste brændeovn, skorsten og korrekt brug så udsender brændeovne mange 100 gange flere skadelige partikler end olie og gas.
Skadelige partikler fra brændeovnene vurderes årligt at være skyld i omkring 200 for tidlige dødsfald og cirka 160 hospitalsindlæggelser.
