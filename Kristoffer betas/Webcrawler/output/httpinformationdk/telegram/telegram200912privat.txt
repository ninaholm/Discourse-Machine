Privathospitaler får lavere betaling



 Regionerne og privathospitalernes brancheforening, BPK; har indgået en prisaftale for fleste af de patientbehandlinger, som det offentlige sygehusvæsen får lavet på private sygehuse og klinikker.
 De fem regioner slipper fra nytår to procent billigere i betaling for omkring 1000 forskellige slags behandlinger. For 15 af de største behandlingstyper såsom hjerte- og fedmeoperationer eller knæoperationer gælder takstnedsættelsen dog kun frem til den 7. februar. Inden da skal parterne forhandle igen, oplyser cheføkonom i Danske Regioner, Kristian Heunicke. 
 De behandlingstyper, som prisen er aftalt for i resten af året, tegner sig for to tredjedel af den omkring en milliard kroner store udgift, det offentlige sygehusvæsen har på at sende patienter til behandling på privathospitaler.
 Regionernes samlede budget for det offentlige sygehus væsen er på omkring 50 milliarder kroner, så selv om prisen for privatbehandlingerne nu bliver lavere, så betyder det ikke nogen voldsom stor forbedring af de offentlige sygehuses budgetter. 
 - Regionerne har i forvejen taget højde for, at de ville få en takstnedsættelse, siger cheføkonomen.
 Det offentlige sygehusvæsen får dog fordel af, at privathospitalerne nu vil tjene færre penge og have mindre at rutte med, når de skal lokke offentligt ansatte læger over til sig med højere lønninger, påpeger han.
 Privathospitalerne gik til forhandlingerne med krav om en takststigning. Regionerne havde forlangt en takstnedsættelse på hele ti procent.
