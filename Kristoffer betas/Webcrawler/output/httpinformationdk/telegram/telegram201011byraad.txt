Byrådsmedlem går i protest mod Pia K.
- Det strider mod mine grundholdninger, hvis vi skal til at øve censur mod folk. Dansk Folkepartis byrådsmedlem i Albertslund går i protest mod Pia Kjærsgaard.


 Dansk Folkepartis formand, Pia Kjærsgaards, forslag om at forbyde folk at se tv-kanaler som al-Jazeera og Al Arabiya får partiets spidskandidat - og kommunalbestyrelsesmedlem - i Albertslund til at forlade partiet og blive løsgænger.
Det skriver lokalavisen Albertslund Posten.
- Det strider mod mine grundholdninger, hvis vi skal til at øve censur mod folk, siger Henrik Soloy.
Henrik Soloy har de seneste ni år været byrådsmedlem for Dansk Folkeparti i Albertslund Kommune og var partiets spidskandidat ved kommunalvalget i 2009.
- Jeg kan ikke gå ind for censur. Ytringsfriheden står sikret i grundloven, og den vil jeg kæmpe for. Det er tankevækkende, at vi i Dansk Folkeparti nu skal til at være meningsdannende. Hvis jeg har lyst til at se al-Jazeera, så skal jeg have lov til det, siger Henrik Soloy.
- Jeg har forståelse for, at de arabiske tv-kanaler kan være med til at sprede had mod vesten, men den slags skal man bekæmpe med argumenter. Ikke med censur. I Danmark har vi i mange år haft nazistpartiet i Greve. Men det forbyder vi ikke, siger det nu tidligere byrådsmedlem for Dansk Folkeparti.
Henrik Soloy siger til Albertslund Posten, at han i løbet af det seneste halve års tid har haft det mere og mere vanskeligt med den skarpere holdning, der kendetegnede Dansk Folkeparti.
- Fremmedhadet er vokset, og det kan jeg ikke acceptere. Jeg har personligt mange venner med muslimsk baggrund, og i Albertslund er vi kendt for at have en sober debatform med respekt for hinandens synspunkter. Sådan skal det fortsætte, siger Henrik Soloy.
