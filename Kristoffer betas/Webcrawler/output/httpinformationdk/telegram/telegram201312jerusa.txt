Jerusalem Zoo mister syv dyr i snestorm
En kraftig storm har hærget Jerusalem de seneste dage og kostet byens zoologiske have flere dyr.


 Syv dyr er omkommet i Jerusalem Bibelske Zoo under den værste snestorm, den israelske by har oplevet i årtier. Heriblandt to flamingoer, der blev ramt af en palme, og tre fugle samt to unge navlesvin, der døde af forfrysninger
- De var stadig meget små og kunne ikke tåle kulden, siger den zoologiske haves talskvinde Sigalit Herz søndag.
 Alle store pattedyr - såsom giraffer, næsehorn, tigre, løver og aber - var til gengæld sikre i opvarmede huse, forklarer hun.
Jerusalem har stort set været afskåret fra omverdenen de seneste tre dage på grund af en usædvanlig hård vinterstorm, der søndag efterlader tusinder af indbyggere uden elektricitet.
Stormen ramte Mellemøsten torsdag og medbragte sne så langt sydpå som til den egyptiske hovedstad, Kairo, der ikke har oplevet sne i mere end 100 år.
 Jerusalem Bibelske Zoo, der blev etableret i 1928, kæmper meget for bevarelsen af gamle og truede dyrearter og holder primært bibelske dyr såsom bjørne, ulve, løver, antiloper, hjorte, slanger og gribbe.
Derudover bor der dog også ikke-bibelske dyr som giraffer og elefanter, som folk kan komme forbi og se. Oven på stormen holder haven dog indtil videre lukket.
