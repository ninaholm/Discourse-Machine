76 forskere på Rigshospitalet skal granskes for snyd
76 forskere skal granskes, konkluderer revision, der har undersøgt sag om snyd med midler på Rigshospitalet.


 76 forskeres udgifter skal granskes dybere, og samtidig skal revisionen se på hjerteafdelinger på Gentofte og Glostrup Hospital.
Sådan lyder konklusionen fra Region Hovedstadens eksterne revisorer, der netop har afsluttet brugen af eksterne forskningsmidler på Hjertecenteret på Rigshospitalet, skriver Region Hovedstaden i en pressemeddelelse.
Revisionen begyndte arbejdet efter flere sager om forskere, der har brugt eksterne forskningsmidler til private formål på Hjertecenteret på Rigshospitalet.
Foreløbig er fire fremtrædende hjertelæger ifølge Jyllands Posten blevet politianmeldt for misbrug af forskningsmidler.
Revisionen har endevendt mere end 500 forskningskonti og anbefaler, at 76 ud af 177 forskeres udgifter på Hjertecenteret skal granskes dybere af Region Hovedstadens administration sammen med Rigshospitalet.
Der er ifølge Region Hovedstaden tale om bilag, hvor der ikke er "tilstrækkelig dokumentation for brugen, eller hvor det umiddelbart ser ud til, at pengene ikke er brugt i overensstemmelse med reglerne".
- Nu tager vi sammen med Rigshospitalet møder med de pågældende forskere for at få en afklaring om bilagene, siger Susanne Vesterheden, finanschef i Region Hovedstaden, i en pressemeddelelse.
- Derefter vil vi vurdere, hvorvidt brugen har været helt i orden, hvorvidt forskerne vil blive mødt med et krav om tilbagebetaling eller om det skal have andre personaleretslige konsekvenser.
Samtidig fortsætter den stikprøveundersøgelse af brugen af eksterne forskningsmidler, som allerede er sat i gang i hele Region Hovedstaden.
 Indtil videre har undersøgelsen afsløret bilag, som nu retter søgelyset mod hjerteafdelingerne på både Glostrup og Gentofte Hospital.
Susanne Vesterheden forventer at have resultatet fra undersøgelsen af de to andre hospitaler klar i løbet af august.
