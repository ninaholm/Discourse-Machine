Irans præsident på vej til Afghanistan



 Den iranske præsident, Mahmoud Ahmadinejad, vil onsdag tage på besøg i nabolandet Afghanistan, siger udenrigsministeriet i Teheran.
Meldingen om besøget kommer dagen efter, at USA beskyldte den islamiske stat for at spille "dobbeltspil" om Afghanistan. USA's forsvarsminister, Robert Gates, sagde under et besøg i den afghanske hovedstad Kabul, at han er bekymret for, at Iran forsøger at undergrave den amerikanske indsats i landet.
De vestlige landes ønske er, at landene i regionen vil samarbejde om at stabilisere Afghanistan, hvor amerikanske og andre udenlandske styrker bakker op om præsident Hamid Karzais regering i kampen mod den islamistiske Taliban-bevægelse.
Men den iranske regering, der ligger i strid med blandt andre USA om Irans atomprogram, har ikke umiddelbart vist tegn på at ville samarbejde om at stabilisere det urolige naboland.
Iran har derimod givet udtryk for, at de udenlandske styrkers tilstedeværelse er hovedårsagen til problemerne i Afghanistan.
Ifølge Irans semiofficielle nyhedsbureau Mehr har Karzai inviteret Ahmadinejad til Kabul for at styrke forbindelserne mellem de to lande. De skal også drøfte løsninger på Afghanistans problemer, skriver Mehr.
