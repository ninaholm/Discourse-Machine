Ombudsmand mistænker ufint spil i lærerforhandlinger
Folketingets ombudsmand undrer sig over Finansministeriets metoder før overenskomstforhandlinger med lærerne


 Folketingets Ombudsmand udtaler onsdag, at Finansministeriet havde retten på sin side, da ministeriet nægtede Danmarks Lærerforening aktindsigt i en række dokumenter fra den arbejdsgruppe, der skulle forberede overenskomstforhandlingerne med lærerne.
Men samtidig undrer ombudsmanden, Jørgen Steen Sørensen, sig kraftigt over det hemmelighedskræmmeri, der har omgivet arbejdsgruppen. Det vækker mistanke om bevidste krumspring for at undgå aktindsigt, lyder det.
- Jeg må understrege, at jeg ikke kan vide, hvad den præcise baggrund for disse forhold er.
- Men en samlet vurdering efterlader det indtryk, at der kan have været planlagt og disponeret netop med sigte på at undgå, at dokumenterne blev undergivet aktindsigt, siger Jørgen Steen Sørensen i en udtalelse.
Arbejdsgruppen bestod af repræsentanter fra Ministeriet for Børn og Undervisning, Finansministeriet og Kommunernes sammenslutning KL.
Den blev nedsat i februar 2012 af Finansministeriet for at forberede de forhandlinger om lærernes løn og arbejdsforhold, der nu på fjerde uge har lagt landets skoler øde på grund af KL's lockout.
Men ifølge ombudsmanden stoppede arbejdet i slutningen af 2012 uden, at arbejdsgruppen afgav en rapport. Og det vækker undren.
Ifølge ombudsmanden har Finansministeriet oplyst, at arbejdsgruppens arbejde på det tidspunkt ikke længere var aktuelt, og at arbejdsgruppens dokumenter ikke er indgået i forberedelsen af selve overenskomstforhandlingerne.
Det sidste er afgørende for, om dokumenterne kan undtages fra aktindsigt efter reglerne om interne arbejdsdokumenter.
- Ombudsmanden må lægge Finansministeriets oplysninger til grund, men han giver udtryk for, at de set udefra kan forekomme overraskende, lyder det i udtalelsen.
Det overrasker, at arbejdsgruppens papirer tilsyneladende ikke er blevet brugt i forberedelsen af overenskomstforhandlingerne, fordi gruppen sådan set blev sat i verden netop for at forberede forhandlingerne.
Lærerne klagede tilbage i oktober over, at de blev nægtet aktindsigt i arbejdsgruppens dokumenter.
Afslaget kom med den begrundelse, at der er tale om interne arbejdspapirer mellem myndigheder, og at selve arbejdsgruppen er en myndighed.
