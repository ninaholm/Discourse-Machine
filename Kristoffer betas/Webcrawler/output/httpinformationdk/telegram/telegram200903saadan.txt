Sådan tjekker man sin SP-saldo



 ATP's hjemmeside gik ned, telefonerne var optagede, og der blev oprettet en speciel telefonsvarer til borgere med spørgsmål om den særlige pensionsopsparing. Kaosset hos ATP i går og i dag var et resultat af frigivelsen af den særlige pensionsopsparing (SP-ordningen), der skal give danskerne flere penge mellem hænderne som et led i skattereformen.  
 Og danskerne vil tilsyneladende gerne have lidt mere til at dække forbruget. Alene i går var der flere hundredtusinder personer, der prøvede at få adgang til deres SP-saldoer. Hjemmesiden har stort set været nede siden, og ATP har nu måttet sammenstrikke en metode for at give borgerne adgang til deres SP-opgørelse.
 - Hjemmesiden er ikke dimensioneret til det, fordi systemet går ind og beregner her og nu-oplysninger, hver gang en kunde vil ind og se sin saldo. Ved at låse saldoerne fast på en given dato kan vi give oplysningerne meget hurtigere, forklarer marketingchefen hos ATP, Anders Schmidt Hansen, til Ritzau. 
 Han oplyser, at ATP's hjemmeside er oppe at køre i løbet af i dag, og at man om få dage kan tjekke sin SP-saldo. Indtil da kan man tjekke sin seneste SP-opgørelse via sin e-boks på nettet. Den nyeste er gældende fra udgangen af 2007. 
