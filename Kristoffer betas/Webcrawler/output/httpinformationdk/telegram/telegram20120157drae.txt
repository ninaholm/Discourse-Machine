57 dræbt i etniske uroligheder i Sydsudan
Etniske uroligheder i Sydsudan har kostet 57 livet - heraf de fleste kvinder og børn.


 57 mennesker - heraf de fleste kvinder og børn - har mistet livet i de seneste etniske uroligheder i staten Jonglei i Sydsudan.
Informationsminister Barnaba Marial Benjamin oplyser, at der kun er 11 mænd blandt de omkomne.
53 blev dræbt i onsdags i et angreb på landsbyen Wek.
Omkring 60 medlemmer fra Murlestammen var klædt i militæruniformer, da de stjal over 20.000 kvæg fra den rivaliserende Nuerstamme.
- Murlestammen angreb fra klokken 17 og frem til midnat. Det er grunden til, at så mange familier blev dræbt i deres hjem, siger informationsministeren.
Sydsudan har erklæret Jonglei for nationalt katastrofeområde, mens FN har sagt, at man vil lancere en massiv nødhjælpsoperation for at hjælpe de 60.000, der er ramt af urolighederne.
FN oplyser, at kampene mellem de to stammer sidste år kostede 1.100 livet, og titusinder blev fordrevet fra deres hjem. FN siger samtidig, at der ingen tegn er på, at konflikten er ved at aftage.
Læger Uden Grænser fortæller, at de har fløjet 12 personer til hospitalet i Nasir for at få kirurgisk behandling.
- Fem voksne kvinder og en mand havde skudsår, og de andre seks patienter var børn under fem år med skader efter vold og skudsår.
Jose Hulsenbeck, der er leder af Læger Uden Grænsers mission i området, siger, at han er ekstremt chokeret over antallet af kvinder og børn, der er blevet såret i den seneste tids uroligheder.
100 soldater er ifølge informationsminister Barnaba Marial Benjamin allerede er på vej til de fjerntliggende områder i det nordlige Jonglei fra en base i Wat, der ligger 50 kilometer derfra.
Staten Jonglei var det af de hårdest ramte områder i den 20 år lange borgerkrig, der sluttede med fredsaftalen i 2005, der banede vejen for Sydsudans uafhængighed.
