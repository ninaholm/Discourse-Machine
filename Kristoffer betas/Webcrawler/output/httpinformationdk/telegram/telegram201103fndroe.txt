FN drøfter flyveforbudszone i Libyen
FN-diplomater drøfter resolutionsudkast, der går længere end at tillade flyveforbudszone i Libyen.


 FN's Sikkerhedsråd ventes inden for få timer at stemme om, hvorvidt man skal tillade en flyveforbudszone over Libyen.
Storbritanniens FN-ambassadør siger, at afstemningen vil finde sted klokken 23 dansk tid, mens en talsmand for den britiske premierminister siger, at det kan blive endnu senere.
Foruden en flyveforbudszone kan der komme yderligere skridt. Diplomater i FN drøfter en resolutionstekst, der går endnu længere.
Et udkast til en resolution, som nyhedsbureauet Reuters har set, vil - hvis den vedtages - tillade arabiske lande og andre i samarbejde med FN at tage "alle nødvendige tiltag" undtagen en egentlig besættelsesstyrke.
Det skal ske for at beskytte civilbefolkningen i Libyen, herunder også i byen Benghazi, der fortsat er kontrolleret af oprørere.
Reuters skriver, at resolutionen tillader at "alle nødvendige tiltag" tages for at "beskytte civile og civilt befolkede områder, der er under angrebstrussel i Libyen, inklusiv Benghazi", men resolutionen "ekskluderer en besættelsesstyrke".
Ifølge britiske BBC's korrespondent er der dog fortsat ikke enighed om en flyveforbudszone, som kan involvere en form for militær intervention.
USA støtter forslaget om flyveforbudszone, men Kina og Rusland er fortsat skeptiske.
Mens medlemmer af Sikkerhedsrådet er samlet i New York for at drøfte, hvad de kan gøre, har Libyens leder, Muammar Gaddafi, advaret om, at et angreb på Benghazi er meget nært forestående.
Byen har i de seneste uger været oprørernes vigtigste bastion.
