Kvinde fængslet for hospitalsbrand
En 38-årig kvindelig patient har ifølge politiet erkendt at stå bag branden på det psykiatriske hospital i Dianalund tirsdag. Hun er nu fængslet til 12. august.


 En 38-årig kvindelig patient har erkendt, at hun stod bag tirsdagens brand på det psykiatriske hospital i Dianalund nord for Sorø. 
Onsdag blev hun fremstillet i et grundlovsforhør i Retten i Næstved sigtet for at bringe andres liv i fare ved at sætte ild til hospitalet. Hun nægtede sig skyldig i sigtelsen, men erkendte i retten, at hun havde sat ild til et gardin.
Det oplyser vicepolitiinspektør Søren Ravn fra Sydsjællands og Lolland-Falsters Politi.
Kvinden blev senere anholdt i nærheden af hospitalet. Hun var den ene af to patienter, som benyttede branden til at stikke af. Den anden, en 36-årig mand, blev anholdt i Sorø. 
Blandt andet udsagn fra vidner vakte politiets mistanke mod kvinden, men vicepolitiinspektøren vil ikke komme nærmere ind på, hvad der førte til anholdelse af kvinden. Han kan heller ikke oplyse hendes motiv.
Ved onsdagen grundlovsforhør blev den 38-årige kvinde fængslet til den 12. august i surrogat på et psykiatrisk hospital.
Tre hospitalsbygninger brændte ned, men ingen mennesker kom noget til i branden.
