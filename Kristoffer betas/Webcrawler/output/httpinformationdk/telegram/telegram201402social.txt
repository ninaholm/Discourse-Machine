Socialdemokrater drøfter anonym bog på gruppemøde
S-gruppemøde drøfter i næste uge "Den hemmelige socialdemokrat", oplyser central placeret socialdemokrat.


 Socialdemokraternes folketingsgruppe drøfter tirsdag efter vinterferien den stærkt kontroversielle bog "Den hemmelige socialdemokrat", hvor en anonym skribent udførligt skildrer partilivet siden 2005, da Helle Thorning-Schmidt vandt formandsopgøret i partiet over Frank Jensen.
Det oplyser en centralt placeret socialdemokrat, som putter pennen i hånden på trafikordfører Rasmus Prehn.
- For mange pile peger i den samme retning. Bogen efterlader alt for mange spor, hedder det.
En anden kilde tæt på partitoppen peger også på Rasmus Prehn, men understreger, at der ikke er fundet en rygende pistol i hans hånd.
Rasmus Prehn selv afviser blankt, at det er ham, der er den anonyme forfatter.
- Det er ikke mig. Det er træls og ubehageligt, at nogle mener det. Jeg har haft flere konflikter i mit eget navn. Derfor er det langt ude, at nogle mener, at jeg skulle stå bag en anonym bog, siger han.
Rasmus Prehn deltager ikke i næste uges gruppemøde. Han holder en længe planlagt skiferie i Norge med sin familie.
Rasmus Prehn blev sidste år smidt ud af beskæftigelsesminister Mette Frederiksens kaffeklub Netværket efter en kritisk kronik om, at der var for lidt velfærd i regeringens politik.
Nu er han medlem af boligminister Carsten Hansens kaffeklub Rustbankerne, som rummer partiets venstrefløj efter afdøde miljøminister Svend Auken.
Hvis Socialdemokraterne finder forfatteren, ventes han eller hun at være fuldstændig færdig i partiet.
Bogen opfattes som klokkeklar partiskadelig virksomhed. Partiets politiske ordfører, Maja Panduro, kalder den "skønlitteratur", mens gruppeformand Henrik Dam Kristensen betegner bogen som "ukollegial".
Derfor tror nogle partifæller, at forfatteren vil forlade folketingsgruppen.
Bogen menes enten skrevet for at tjene penge eller af frygt for at sidde på et yderligt mandat, som ryger ved folketingsvalget.
Den centralt placerede socialdemokrat, som Ritzau har talt med, mener, at "Den hemmelige socialdemokrat" savner politiske budskaber.
- Bogen rummer kun sladder og bagvaskelse, lyder vurderingen.
