Dansk psykiater dumper Breivik-rapport
Dansk psykiater har læst konklusion i Breivik-rapport. Det er ikke dokumenteret, han er skizofren, lyder det.


 Den danske speciallæge i psykiatri Henrik Day Poulsen, siger til Ritzau, at han er "lettere rystet" over den mentalundersøgelse af Anders Behring Breivik, der når frem til, at Breivik lider af den psykiske sygdom skizofreni.
Henrik Day Poulsen har læst konklusionen i rapporten, som han har fået af en norsk kollega.
- Jeg har gennemlæst konklusionen, som er på små 30 sider. Jeg mener ikke, at de kriterier, der ifølge WHO skal være til for at kunne stille diagnosen skizofreni, er opfyldt, siger Henrik Day Poulsen til Ritzau.
WHO er FN verdenssundsheds-organisation.
- Forfatterne til undersøgelsen forsøger at argumentere for, at Brevik er skizofren, men det mener jeg ikke, at der er tilstrækkelig dokumentation for, siger Henrik day Poulsen.
Han oplyser, at han har lavet over 100 metalundersøgelser af kriminelle.
 I Norge har flere af medlemmerne af den retsmedicinske kommission, som skal tage stilling til mentalundersøgelsen af Brevik, også kritiseret rapporten. En del af kritikken går på, at Breiviks ideologiske overbevisning slet ikke er diskuteret i rapporten.
Den kritik deler Henrik Day Poulsen.
- De mener, at Breiviks ekstreme holdninger er sygelige, men det mener jeg er en fejltolkning. De ekstreme holdninger er jo noget, man kan finde på den ekstreme højrefløj i cyberspace og andre steder. Jeg mener ikke, at de har godtgjort, at manden er sindssyg, siger Henrik Day Poulsen.
Den måde Breivik gennemførte sin planlagte massakre på, tyder ifølge Henrik Day Poulsen ligeledes på, at han ikke er sindssyg.
- Arten af hans kriminalitet virker overhovedet ikke sindssygeligt. Sindssyge personer begår kluntede forbrydelser og er nemme at opdage. Den måde, Breivik planlagde det hele på i meget lang tid, og den præcise måde han udførte det på. Det virker overhovedet ikke sindssygt, siger Henrik Day Poulsen.
Måske lider Anders Behring Breivik af en anden sindssygdom, mener han.
- Der findes en anden psykisk sygdom, som hedder "en enkelt paranoia", som betyder, at du har en enkelt ting, som du har en vrangforestilling om. Jeg kan godt komme i tvivl om, om han måske kan lide af det, siger Henrik Day Poulsen.
Ifølge Henrik Day Poulsen kan Norge ikke leve med en så stor uenighed og tvivl omkring Breiviks mentale tilstand.
- Denne her sag er så unik og berører så mange mennesker, er det et kæmpe problem, at der er overhovedet er rejst tvivl om diagnosen. Jeg mener i høj grad, at der er brug for at lave en ny undersøgelse. Der er brug for en second opinion, siger Henrik Day Poulsen.
Den retsmedicinske kommission, som skal godkende rapporten om Brevik, består af syv psykologer og psykiatere. Ifølge den norske tv-station NRK har mindst tre af medlemmerne indvendinger mod rapporten. De ventes at komme med en konklusion inden årets udgang.
Breivik dræbte 77 mennesker i juli. Først døde otte personer under et bombeangreb i Oslo, hvorefter han skød og dræbte 69 mennesker på øen Utøya.
