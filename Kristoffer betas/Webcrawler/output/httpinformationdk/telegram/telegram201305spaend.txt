Spændinger mellem Israel og Syrien
Syrisk militær sige, at det ødelagde israelsk militærkøretøj i Golanhøjderne.


 Det israelske militær afviser en rapport fra Syrien om, at et israelsk militær køretøj blev ødelagt af syriske soldater, efter at det skulle have være inde på syrisk territorium i Golanhøjderne.
- Vores væbnede styrker har ødelagt et israelsk militærkøretøj med alt, hvad der var i det. Det havde krydset linjen ind til det syriske territorium, siger det syriske militær i en erklæring.
En talskvinde for Israels militær siger imidlertid, at et af Israels militære køretøjer blev beskadiget af skud fra Syrien. Hun siger, at ingen israelske soldater kom noget til ved episoden.
Israelske soldater skød igen mod de syriske stillinger.
I fire årtier har der været relativt roligt i grænseområdet Golanhøjderne mellem Israel og Syrien, selv om de to lande stadig teknisk set er i krig med hinanden.
Israel gennemførte tidligere i denne måned et luftangreb mod en transport af missiler i Syrien, da de angiveligt var ved at blive transporteret til partisaner i Hizbollah i nabolandet Libanon.
Israelerne har længe gjort det klart, at de var parate til at bruge magt for at hindre, at avancerede våben fra Syrien - deriblandt kemiske våben - når det shiamuslimske magtfulde Hizbollah i Libanon.
Hizbollah-bevægelsen har i mange år fået støtte fra Syrien og Iran, hvilket har været afgørende for dens stærke magtposition i landet. I 2006 førte Israel og Hizbollah en 34 dage lang krig mod hinanden uden noget klart udfald, og Hizbollah udgør fortsat en farlig trussel i israelernes øjne.
Israel frygter, at islamistiske oprørere vil vende deres våben mod den jødiske stat, hvis de får styrtet præsident Bashar al-Assads regime.
