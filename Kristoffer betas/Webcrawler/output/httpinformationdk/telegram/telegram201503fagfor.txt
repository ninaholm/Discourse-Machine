Fagforening: To ting kan hjælpe slagteribranchen
Der er flere muligheder, der kan sikre slagterierhvervet bedre, mener fagforeningen NNF efter fyringer.


 Hvis den negative udvikling i det danske slagterierhverv skal bremses, så er der flere hjul, der kan drejes på.
Det mener Jim Jensen, forbundssekretær i fagforeningen NNF, efter at 280 Danish Crown-ansatte er blevet afskediget på slagteriet i Ringsted på grund af en faldende produktion af slagtesvin.
- Hvis vi køber den præmis, som Danish Crown har lagt til grund for opsigelserne, så er det et billede, vi deler med Danish Crown.
- Derfor har vi også i den forgangne periode arbejdet stenhårdt på at se, om vi kan vende den udvikling. Det er tilsyneladende ikke lykkedes, konstaterer Jim Jensen.
Men på trods af det mener forbundssekretæren, at der er to ting, der kan ændre billedet.
- Den ene del er de rammevilkår, der er nødvendige i forhold til at have adgang til finansiering, men også til at kunne producere omkostningseffektivt, uden at landmændene bliver rullet, siger han.
Derfor opfordrer NNF politikerne til at kigge på, hvad det er for vilkår, der kan vende udviklingen i branchen.
- Den anden del er, at ejerne af Danish Crown - og landmændene i det hele taget - må bakke op om deres selskab og Danmark.
- De er altså en del af Danmark, og derfor er det kedeligt at se, at der kører i omegnen af 12 millioner grise ud af landet hvert eneste år, siger Jim Jensen.
De 12 millioner grise kunne nemlig blive til rigtig mange slagtesvin i Danmark og rigtig mange arbejdspladser, påpeger han.
Hvad angår de 280 medarbejdere, der fredag har fået en fyreseddel af Danish Crown i Ringsted, siger forbundssekretæren fra NNF, at "det er ufattelig trist, men vi har erfaring i at hjælpe folk videre, og det kommer også til at ske i denne situation."
