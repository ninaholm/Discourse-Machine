Talende biler skal forhindre trafikulykker
Fremtidens biler skal kunne kommunikere trådløst med hinanden, så trafikulykker kan undgås.


 Michael Knight fra tv-serien Knight Rider havde en. Pixar lavede en tegnefilm om dem. Og nu tester de amerikanske myndigheder såkaldte "talende biler", der skal hjælpe amerikanske bilister med at undgå ulykker og bilkøer.
I løbet af det næste år vil myndighederne i samarbejde med universitetet i Michigan udstyre næsten 3000 biler, lastbiler og busser med trådløse apparater, der følger andre trafikanters hastighed og position, gør opmærksom på begyndende trafikpropper eller skiftende trafiklys.
Bilerne bliver nok ikke helt så snakkesalige som David Hasselhoffs talende bil, Kitt, i den populære tv-serie fra 80'erne, men de vil advare mod potentielle ulykker med høje biplyde, advarselslamper og vibrationer i førersædet.
Ifølge de amerikanske trafiksikkerhedsmyndigheder kan "bil-til-bil" kommunikation hjælpe med at undgå eller reducere skaderne i fire ud af fem trafikulykker, hvor føreren er under indflydelse af alkohol eller stoffer.
Resultaterne af undersøgelserne skal bruges til at vurdere, om teknologien skal være lovpligtig.
De talende biler vil bliver testet i universitetsbyen Ann Arbor med omkring 115.000 indbyggere.
Otte store bilfabrikanter herunder General Motors og Toyota har leveret bilerne. Forsøget kommer til at koste 25 millioner dollar (150 millioner kroner).
Bilerne vil kunne ændre trafiklys til grøn, hvis det er sikkert og fortælle bilisten om et trafiklys er ved at skifte.
Systemet bruger en teknologi, der minder om Wifi, og det skulle ikke være sårbart over for interferens, siger de amerikanske myndigheder.
Bilerne vil kunne følge andre bilers position og fart. De vil kunne fastslå, om en bilist er i gang med at bremse eller dreje. Detaljer som nummerpladen vil ikke blive registreret eller delt.
