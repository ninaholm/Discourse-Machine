Gældskrise stjæler Obamas nattesøvn
Gældskrisen i USA går ind i den afsluttende fase. Præsident Obama får ingen søvn i kampen om et kompromis.


 USA's præsident, Barack Obama, forsøger med alle midler at sikre, at de politiske partier når frem til en aftale om at forøge landets gældsloft inden 2. august.
 Han vil forhindre, at vælgerne får det indtryk, at Kongressen lammer hans regering, siger hans rådgivere.
- Han får absolut ingen søvn. Han arbejder utrætteligt, mødes med sine økonomiske medarbejdere, rækker hånden ud og undersøger alle muligheder for et kompromis, siger toprådgiver Valerie Jarrett.
 Demokraterne og Republikanerne kæmper i øjeblikket for at nå frem til en aftale om at hæve USA's gældsloft, så staten kan undgå en decideret betalingsstandsning.
Torsdag fremlagde den republikanske flertalsleder i Repræsentanternes Hus, John Boehner, et gældsudspil, men afstemningen om forslaget blev udsat, da den ikke har flertal og der samtidig er uenigheder inden for partiet.
 Håbet er nu, at det dødsdømte republikanske udspil kan gennemtvinge et kompromis, da ingen af partierne har mulighed for at presse noget gennem Kongressen.
- Jeg tror, at der kommer en helt nyt stadie, hvor Senatet og Repræsentanternes Hus er nødt til at finde sammen for at undgå 2. august, da man aldrig har oplevet en betalingsstandsning i USA's historie, siger Obamas stabschef, William Daley.
