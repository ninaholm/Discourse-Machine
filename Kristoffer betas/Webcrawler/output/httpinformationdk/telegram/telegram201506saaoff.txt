Så er det officielt: Apple går i krig mod Spotify
Apple har afløseren for iTunes klar – en streamingtjeneste, der skal konkurrere med Spotify


 Apple er langt om længe også hoppet med på streamingvognen, når det gælder musik.
Efter at iTunes igennem længere tid er blevet kørt agterud af streamingtjenester som Spotify, præsenterede firmaets direktør Tim Cook mandag på den årlige udviklerkonference World Wide Developer Conference en længe ventet nyhed.
Der er tale om Apple Music, der er it-virksomhedens bud på en personlig musiktjeneste, som skal vinde musikelskerne tilbage i folden.
Apple Music vil foruden on demand-streaming af hele iTunes' musikbibliotek også indeholde en radiostation kaldet Beats One og en platform kaldet Connect, der gør det muligt for kunstnere at komme tættere på deres publikum.
Tjenesten vil kunne bruges på tværs af Apples produkter, men der skulle også være versioner på vej til Windows og Android til efteråret.
Med til at præsentere Apple Music var rapperen Drake, ligesom The Weeknd også præsenterede et nyt nummer i forbindelse med lanceringen.
Tjenesten går i luften 30. juni i mere end 100 lande og vil i USA koste 10 dollar om måneden. De første tre måneder er gratis.
Man vil også kunne tegne et familieabonnement for op til seks personer til en pris af 15 dollar.
Det står endnu ikke klart, hvad Apple Music kommer til at koste i Danmark.
Foruden Apple Music bød konferencen også på nyheder om opdaterede styresystemer til computere, tablets, ure og telefoner, ligesom betalingstjenesten Apple Pay blev præsenteret.
