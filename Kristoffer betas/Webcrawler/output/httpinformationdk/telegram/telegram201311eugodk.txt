EU godkender og roser dansk mediestøtte
Den danske statsstøtte til medier er ikke bare i orden - den er helt perfekt, mener EU-Kommissionen.


 Den danske mediestøtte på årligt 363,3 millioner kroner får onsdag EU-Kommissionens blå stempel. Og får oven i købet ekstra ros med på vejen.
Konkurrencekommissær Joaquín Almunia siger i en skriftlig kommentar, at den danske støtte til produktion og innovation af skriftlige medier overholder EU's statsstøtteregler og ikke medfører urimelige konkurrencefordrejninger på det indre marked.
- Mediepluralisme og nyhedsindhold af høj kvalitet er afgørende for et demokratisk samfund.
- Den danske ordning er et perfekt eksempel på, hvordan disse grundlæggende værdier kan beskyttes på en måde, der tilgodeser det stigende behov for digital adgang til information, siger Almunia.
