Ungkonservative vil i Ungdomshuset igen



 De to unge konservative københavnere Rasmus Jarlov og Jakob Næsager, der for alvor har bragt sig på kant med Ungdomshusets brugere, vil allerede på lørdag besøge huset igen.
 Det sker i kølvandet på, at Københavns Kommune har stemplet det som "usagligt" og dermed i strid med husets driftsoverenskomst, da de to blev bortvist fra huset af nogle af husets normale brugere den 8. juli.
 Og med kommunens ord for, at de har adgang til huset, har de to konservative nu igen lyst til at besøge Ungdomshuset. De understreger i en pressemeddelelse, at de ikke ønsker at provokere husets beboere.
 Ikke desto mindre udtaler de i pressemeddelelsen, at de gerne vil arrangere en række foredrag i huset "om personligt ansvar, demokrati og ejendomsret".
 - Vi glæder os til at gøre brug af vores nu fastslåede rettigheder og vil derfor komme allerede nu på lørdag d. 18. oktober, hvor Ungdomshuset igen holder åbent hus.
