USA border tankskib med illegal olie fra Libyen
Efter ønske fra Libyen og Cypern har amerikanske soldater bordet et skib med illegal libysk olie.


 Specialstyrker fra den amerikanske flåde har bordet et skib, som under nordkoreansk flag i forrige uge tankede olie fra en libysk havn - uden om regeringen i Tripoli.
Det oplyser det amerikanske forsvarsministerium mandag.
Ingen kom noget til, da "amerikanske soldater på ønske fra Libyens og Cyperns regeringer bordede og tog kontrol med skibet Morning Glory, et statsløst skib, der tidligere i denne måned blev taget af tre bevæbnede libyere," skriver Pentagons pressesekretær, John Kirby, i en udtalelse.
Tankskibet Morning Glory havde hentet råolie i havnebyen Sirte uden om de libyske myndigheder hos en bevæbnet oprørsgruppe i det østlige Libyen.
Ifølge talsmanden for den styrke, der har ansvaret for at sikre landets olieleverancer, lykkedes det for olietankeren at undslippe myndighederne på grund af dårligt vejr.
Uroen i Libyen har spredt sig, og på det seneste har der været sammenstød i kystbyen Sirte mellem militser fra den selvudråbte, autonome regering og tidligere oprørere fra byen Misrata, som er loyale over for parlamentet.
Tankskibet, der fragter 234.000 tønder råolie, vil ifølge Pentagon "snarest være på vej mod en havn i Libyen" med amerikanske soldater om bord.
Styret i Nordkorea har nægtet at have forbindelser til Morning Glory.
Skibet, der sejles af et egyptisk selskab, havde ifølge det statslige nyhedsbureau KCNA fået en midlertidig tilladelse til at sejle under nordkoreansk flag på baggrund af en kontrakt med styret i Pyongyang.
Men styret i Nordkorea har "annulleret" denne aftale, da skibet har brudt loven, og derfor har Pyongyang intet at gøre med tankskibet, skriver nyhedsbureauet.
