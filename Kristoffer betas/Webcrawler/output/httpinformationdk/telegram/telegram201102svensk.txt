Svensk restaurant overhaler dansk køkken
Mens danske restauranter har badet sig i international hæder de seneste år, så løber en svensk restaurant med titlen som årets restaurant i Norden.


 Årets restaurant i Norden er svensk.
Den tidligere Bocuse d'Or-vinder Mathias Dahlgren modtog søndag aften The Nordic Prize i forbindelse med en prisfest på Falsled Kro.
Dermed overhaler det svenske køkken for en stund det danske, som har buldret frem på den internationale scene i de seneste år.
Prisen blev overrakt på en fyldt Falsled Kro på Sydfyn, som også stod for en gallamiddag i forbindelse med kåringen.
Den svenske mesterkok driver den anerkendte restaurant Matsalen, der siden 2007 har holdt til i Stockholms klassiske Grand Hôtel.
Matsalen er i forvejen belønnet med to eftertragtede stjerner fra Michelin og overtager tronen fra det danske flagskib, Noma, der vandt sidste år.
- Mathias Dahlgren har i en årrække markeret sig blandt de ypperste køkkenchefer i Norden og hans Matsalen har i flere år fremstået som et gastronomisk pejlemærke helt i verdensklasse, siger den kendte kok Eyvind Hellstrøm, der holdt hyldesttale til prisvinderen.
Bag prisuddelingen står blandt andre Den Danske Spiseguide og tilsvarende organisationer i de øvrige nordiske lande.
Med i slutfeltet om prisen var i øvrigt restauranterne: Chez Dominique med to Michelinstjerner i Helsinki, Oscarsgate med en Michelin-stjerne i Oslo og den islandske nominerede, Dill i Reykjavik.
De fem indstillede danske restauranter var Henne Kirkeby Kro, AOC, Herman, Søllerød Kro og Noma.
