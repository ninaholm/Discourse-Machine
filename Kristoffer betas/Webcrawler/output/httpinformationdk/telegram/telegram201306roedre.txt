Rød redningsplan låser ledige fast i arbejdsløshed
Fagforeninger kalder regeringens planer om besparelser på selvvalgt uddannelse "grotesk" og en "katastrofe"


 
	Nye ledige kommer til at betale dyrt for redningen af udfaldstruede dagpengemodtagere.

	Fremover skal arbejdsløse nemlig være ledige i mindst fire måneder, før de kan komme på de kurser efter eget valg, som ifølge en tidligere undersøgelse fra Rambøll hjælper op imod hver femte ledige i job. Det skriver Avisen.dk.

	Hovedorganisationen FTF retter nu sammen med flere fagforeninger en skarp kritik af regeringen og Enhedslisten for gennem besparelser på selvvalgt uddannelse at fastholde ledige i ledighed.

	- Det er helt grotesk. Hele systemet bliver ufleksibelt, fordi man ikke kommer i gang, men bare går og venter på at komme i aktiverings- eller uddannelsestilbud.

	- Og i den periode kvalificerer man sig jo ikke til at få et job, siger FTF-formand Bente Sorgenfrey til Avisen.dk.

	Besparelsen på selvvalgt uddannelse udgør en del af finansieringen på den redningsplan, der skal forhindre udfaldsramte dagpengemodtagere i at stå uden forsørgelse.

	En ny analyse fra Dansk Metal viser, at otte ud af 10 ledige medlemmer i 2012 udnyttede retten til selvvalgt uddannelse inden fire måneders ledighed.

	Fagforeningen vurderer på den baggrund, at de nye regler vil betyde, at 1500 smede, maskinarbejdere og automekanikere hvert år skal vente mindst fire måneder for at komme på kursus, der i mange tilfælde er deres direkte adgangsbillet til et job.

	- Jeg betragter det som en katastrofe. Det er en alvorlig forringelse for vores medlemmer, som har gjort stort brug af den selvvalgte uddannelse, siger Torben Poulsen, der er leder af Metal A-kasse.

	Enhedslistens arbejdsmarkedsordfører, Christian Juhl, erkender risikoen for at fastholde ledige i arbejdsløshed, og vil nu tage problemet op med beskæftigelsesminister Mette Frederiksen (S).

	Besparelsen på selvvalgt uddannelse ventes vedtaget i Folketinget inden udgangen af juni.

