Rohde i nyt asylangreb på V: Vi bør tage flere flygtninge
Danmarks deltagelse i Irak har været med til at skabe udfordringen fra Islamisk Stat, siger Jens Rohde.


 Venstres Jens Rohde retter nu en ny kritik mod sit parti og særligt politisk ordfører Inger Støjberg for at forsøge at "score nogle hurtige, politiske point" på krigsflygtninge fra blandt andet Syrien.
I et interview med magasinet Ræson kalder Jens Rohde det "rendyrket sludder", at Danmark ikke kan tage flere flygtninge, men det kræver, at Venstre og Socialdemokraterne slutter borgfred i stedet for at gøre asyldebatten til et hovedemne i valgkampen:
- Vi skal sige: Vi står med en udfordring, som hedder Islamisk Stat. Det er vores udfordring, ikke mindst fordi vi selv har været med i Irak og skabt den situation, der er i Irak. Man kan ikke bare lade som om, man kan sende folk til Kenya. Det er for meget, siger Jens Rohde til Ræson.
Dermed henviser han til forslag fra Dansk Folkeparti og Liberal Alliance om at oprette flygtningelejre i lande langt fra Danmark.
Et forslag, som Lars Løkke Rasmussen har kaldt interessant, fordi man efter V-formandens mening kan hjælpe 10 gange så mange flygtninge i nærområderne. Rohde mener til gengæld, at forslaget er et eksempel på, at V-toppen er ved at skylle hele partiets værdisæt "ud med badevandet":
- Debatten er udtryk for en imperialistisk tankegang om, at vi bare kan tage noget jord "dernede" og så bygge flygtningelejre. Sådan hænger verden jo ikke sammen.
Han har flere gange markeret sig som en skarp kritiker af partitoppens linje i asylspørgsmålet. Under forårets oprør mod Lars Løkke Rasmussen oven på tøjsagen og nederlaget ved valget til Europaparlamentet var Rohde også blandt de hårdeste Løkke-kritikere.
Han mener, at Venstre bærer et ansvar for, at udlændingedebatten er "så langt på vej ud til højre, at vi ender med, at debatten ryger i havet".
- Det er noget rendyrket sludder at sige, at man ikke kan tage flere flygtninge, når man samtidig siger, at Jordan, Libanon og andre lande, som er overfyldte med millioner af flygtninge, skal tage flere. Det er en ren tilståelsessag.
- I den kommune hvor jeg bor, der vil vi helt sikkert kunne løfte en opgave om at tage flygtninge ind - hvis bare der er nogle nationale strategier for, hvad vi så gør bagefter.
- Og den strategi kræver én ting: At Venstre og Socialdemokraterne sætter sig sammen og ikke slås om flygtningeområdet, men laver en aftale.
- Men det er klart, at hvis der går valgkamp i det, så løser vi ikke opgaven - for så er der nogle, som har en interesse i, at tingene skal gå skævt, siger Jens Rohde i interviewet, som kan læses på www.raeson.dk.
