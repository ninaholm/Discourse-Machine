Fagbevægelsen i åben strid med regeringen
Danskerne risikerer storkonflikt til foråret, hvis ikke regeringen indkalder til trepartsforhandlinger.


 Fagbevægelsen kører nu det tunge skyts i stilling for at få regeringen til at indkalde til trepartsforhandlinger.
Ifølge Jyllands-Posten risikerer danskerne nemlig strejke og storkonflikt til foråret, hvis ikke regeringen hurtigt indkalder til trepartsforhandlinger.
Advarslen til statsminister Helle Thorning-Schmidt (S) kommer fra LO's formand Harald Børsting, som stik mod regeringens planer vil påbegynde dele af trepartsforhandlingerne allerede nu.
- Det kan blive sværere at finde løsninger i en situation, hvor der er uklarhed om, hvad retningen bliver, siger han til Jyllands-Posten og fortsætter:
- Derfor er vi nødt til at begynde at diskutere de områder, som jeg er bange for kan være med til at blokere for overenskomstløsninger og dermed øge risikoen for konflikt.
Harald Børsting kritiserer i samme ombæring det nye regeringsgrundlag for at være "besværligt", fordi det også rammer LO's medlemmer.
S og SF lovede i valgkampen at indlede drøftelserne med arbejdsgiverne og lønmodtagerne senest 60 dage efter magtovertagelsen.
Men det løfte forsvandt i regeringsforhandlingerne med De Radikale. Finansminister Bjarne Corydon (S) afviser at påbegynde trepartsforhandlinger, før forårets overenskomster er på plads.
- Der bliver ikke noget møde og ingen indkaldelse til trepartsforhandlinger før overenskomstforhandlingernes afslutning. Det ville være forkert, siger Bjarne Corydon ifølge Jyllands-Posten.
