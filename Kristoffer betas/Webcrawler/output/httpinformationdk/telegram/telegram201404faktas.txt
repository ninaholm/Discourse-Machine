FAKTA: Så meget olie og gas er der i Nordsøen
En ny strategi skal medvirke til at forlænge den danske olie- og gasproduktion i Nordsøen.


 Hvis Danmark i længere tid skal kunne hente olie og gas fra de danske felter i Nordsøen, kræver det en række nye initiativer.
Derfor vil regeringen med en ny strategi undersøge, hvordan man bedst muligt kan udnytte det resterende potentiale i Nordsøen, oplyser klima-, energi- og bygningsminister Rasmus Helveg Petersen (R).
Læs her, hvor meget potentiale der ligger gemt i Nordsøen:
* Ud over de kendte og endnu ikke producerede reserver viser tal fra Energistyrelsen, at der er et ressourcepotentiale svarende til godt 1,4 milliarder tønder olie og gas.
* Det vil svare til mere end 40 procent af Danmarks samlede produktion fra 1972 frem til i dag.
* Potentialet består af mulige nye olie- og gasfund, eksisterende fund som endnu ikke er udbygget og sat i produktion samt en forøgelse af indvindingen fra de producerende felter.
* Realiseres halvdelen af det estimerede potentiale, svarer det til et skattemæssigt bidrag på omtrent 190 milliarder kroner frem mod 2042.
* Der er historisk foretaget omkring 185 efterforskningsboringer på den danske sokkel og gjort 35 fund.
* Efterforskningsboringerne har samlet fundet mængder af olie og gas, der svarer til godt 5 milliarder tønder.
Kilde: Olie Gas Danmark.
