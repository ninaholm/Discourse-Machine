Abdullah kalder valgresultat i Afghanistan et kup
Vi vil ikke acceptere resultatet, siger talsmand for den tilsyneladende tabende kandidat.


 Abdullah Abdullah, den tilsyneladende tabende kandidat ved præsidentvalget i Afghanistan, kalder det foreløbige valgresultat fra valgkommissionen et kup.
Ifølge valgkommissionen fik Abdullah 43,6 procent af stemmerne ved anden valgrunde den 14. juni, mens hans modkandidat, Ashraf Ghani, fik 56,4 procent.
- Vi accepterer ikke resultatet, som blev annonceret i dag, og vi anser det her for været et kup mod folkets stemmer, siger Abdullahs talsmand.
Valgkommissionen understregede tidligere mandag, at det ikke er det endelige resultat, og at en række tilfælde af valgsvindel fortsat undersøges.
Det endelige resultat vil blive præsenteret om lidt over to uger.
I første valgrunde den 5. april fik Abdullah 45 procent af stemmerne og Ghani 31,6 procent af stemmerne.
Formanden for valgkommissionen, Ahmad Yusuf Nuristani, fortalte, at en række uregelmæssigheder ved valget fortsat undersøges.
Det konstateres, at en række lokale valgembedsmænd er blevet bestukket af parterne i præsidentopgøret, og at en del af svindlen har fulgt de etniske skillelinjer i landet.
Over otte millioner stemte ved anden runde af præsidentvalget den 14. juni, og det var langt højere end ventet.
Antallet vil formentlig føre til nye beskyldninger om valgsvindel.
Abdullah tabte også for fire år siden præsidentvalget til Hamid Karzai. Mange vurderede dengang, at Karzai vandt på grund af omfattende vandsvindel.
