Udsigt til dansk succes på kæmpe økomesse



 De danske forventninger er i top, når Danmark i disse dage markedsføres som Årets Økologiske Land på verdens største økologiske fødevaremesse, BioFach, i Nürnberg. Ifølge Økologisk Landsforening er succesen allerede i hus, inden messen starter torsdag.
 Danmark har længe haft den økologiske førertrøje på flere områder. Nu satser de danske virksomheder for alvor på at sparke døren op til de store eksportmarkeder. På BioFach i dagene 19.-21. februar deltager 40 danske virksomheder i et fælles fremstød. I alt deltager 124 lande med 2700 udstillere. 
 - Vores succeskriterier er nærmest opfyldt på forhånd med faste tilsagn om besøg på den danske stand fra en række centrale personer fra de største eksportmarkeder. Allerede nu har 40 større kæder lavet aftaler. Derudover er der 50, vi ved, der kommer. Alene at få alle dem i tale er fantastisk. Det er aldrig sket før, siger eksportchef Klaus Bentzen fra Økologisk Landsforening til Ritzau.
 Han kalder udpegningen som årets økoland på den kæmpestore fødevaremesse en unik mulighed for at komme i kontakt med en langt bredere kundeflade end ellers. 
