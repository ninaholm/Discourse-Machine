Rasmus Helveg er ude - erkender nederlag til Stampe
Den afgående klima- og energiminister Rasmus Helveg Petersen (R) erkender, at han har tabt sit mandat.


 Selv om de personlige stemmer i Sjællands Storkreds endnu ikke er talt færdig, erkender den afgående radikale klima- og energiminister, Rasmus Helveg Petersen, at han har mistet sin plads i Folketinget.
- Jeg har tabt mit mandat på Sjælland, ser det ud til. Ærgerligt. Tak til alle, der hjalp undervejs, skriver Rasmus Helveg Petersen på Twitter.
De Radikales generelle tilbagegang ved folketingsvalget rammer også partiet i Sjællands Storkreds. Her går det ene mandat til De Radikales udenrigs- og forsvarsordfører Zenia Stampe.
- Jeg er genvalgt til Folketinget. Og jeg er stolt over, at de radikale vælgere på Sjælland har givet mig et stærkt mandat. Jeg vil gøre mit allerbedste for at vise mig den tillid værdig, som vælgerne har vist mig.
- Dem, der kender mig, ved, at jeg er skabt til at kæmpe, og det bliver der brug for i de kommende år. Mod nationalistisk smålighed og egoisme. For et Danmark, der er stort, frit, modigt og mangfoldigt. Er I med mig, skriver hun på Facebook.
Ved valget i 2011 fik Zenia Stampe også flere stemmer end Rasmus Helveg Petersen.
Her fik Stampe 3703 stemmer, mens Helveg Petersen fik 3662. Det var dog nok til, at Stampe fik et kredsmandat, mens den afgående klima- og energiminister fik et tillægsmandat.
På landsplan går De Radikale markant tilbage fra 17 mandater til 8 mandater.
I sjællandskredsen går SF et mandat tilbage, og det betyder, at den markante SF-profil Trine Mach ikke kommer i Folketinget. Det erkender hun på Facebook.
- Der blev ikke et mandat til mig på Sjælland. Stort tillykke til Jacob Mark, der med sine kommunalpolitiske rødder og opbakning fik et rigtig flot valg. Meta Fuglsang, der også er lokal i Sjællandskredsen, fik også et pænt valg, skriver hun.
