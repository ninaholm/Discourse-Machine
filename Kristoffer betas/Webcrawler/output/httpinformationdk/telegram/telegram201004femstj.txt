Fem stjerner til Danfoss Universe
Oplevelsesparken på Als kan nu smykke sig med det maksimale antal stjerner for en dansk turistattraktion.


 Oplevelsesparken Danfoss Universe er kommet i det fine selskab blandt landets turistattraktioner.
DTA Danske Turist Attraktioner har netop tildelt Danfoss Universe de maksimale fem stjerner. Tidligere har oplevelsesparken kun haft fire stjerner.
- Tildelingen af de fem stjerner til Danfoss Universe er et bevis på, at attraktionen siden sin start har arbejdet både målrettet og engageret med at udvikle sig til gavn for sine gæster, siger formand for DTA Danske Turist Attraktioner Henrik Lehmann Andersen i en pressemeddelelse.  
- Over hele linjen oplever turistattraktionerne i dag stigende krav fra gæsterne til de oplevelser, vi tilbyder. Og vi kan se, at fokus blandt attraktionerne på at udvikle sig og øge kvaliteten aldrig har været større, siger han.
Med tilføjelsen af Danfoss Universe er der i dag 14 attraktioner i Danmark, der har opnået de maksimale fem stjerner. 
Det er ARoS, Givskud Zoo, Københavns Zoo, Odense Zoo, Tivoli, Den Gamle By, Experimentarium, Randers Regnskov, Egeskov Slot, Statens Museum for Kunst, Vikingeskibsmuseet, Fårup Sommerland og Det Nationalhistoriske Museum Frederiksborg Slot. 
