Saltmærkning skal gøre os raske



 Det er årsagen til blodpropper og forhøjet blodtryk. De små hvide, nærmest gennemsigtige krystaller - salt. Ifølge WHO bør vi indtage under 5 gram om dagen, men danskerne spiser næsten dobbelt så meget. 10 gram for mænd og 8 gram for kvinder
 Men danskerne kan ikke gøre det store selv. 70 procent af vores saltindtag kommer nemlig fra mad, vi køber i supermarkedet. Derfor vil Hjerteforeningen have regeringen til at indføre en regulering, der tvinger industrien til gradvist at reducere indholdet af salt i maden. Det vil kunne redde liv, mener Ingrid Willaing, sundhedschef i Hjerteforeningen.
 - I Danmark er der cirka 12.000 tilfælde af blodprop i hjernen om året, og hver fjerde af de 30-60-årige har for højt blodtryk. Kan vi reducere saltindholdet i maden med 3 gram om dagen, mindsker vi forekomsten af forhøjet blodtryk med 20 procent og apopleksi med 14 procent, siger hun og foreslår den finske model. 
 Ifølge Hjerteforeningen har man siden 70'erne i Finland arbejdet på at mindske saltindholdet. Forarbejdede fødevarer, hvor saltindholdet er højt, skal mærkes med "højt saltindhold". Det er lykkedes at reducere det daglige forbrug fra 12 til 8 gram, ligesom antallet af døde som følge af blodprop i hjernen og hjertesygdom blandt personer mellem 30 og 59 år er faldet med 60 procent.
