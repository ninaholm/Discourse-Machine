EU og Søvndal fordømmer Kabul-angreb
Vestlige regeringer roser Afghanistans militære indsats ved Taliban-angrebene søndag.


 Søndagens Taliban-angreb, der rystede ambassadekvarteret i Afghanistans hovedstad, Kabul, samt flere andre provinser fordømmes nu fra flere sider.
EU's udenrigspolitiske chefs, Catherine Ashtons, kontor skriver i en meddelelse, at alle EU-medarbejdere i Afghanistan er i god behold efter angrebene.
- Vi fordømmer på det kraftigste de koordinerede angreb forårsaget af Taliban-fraktioner mod statsbygninger og internationale organisationer i Kabul og andre steder i Afghanistan, står der videre.
Under angrebet i Kabuls diplomatkvarter var blandt andet den amerikanske, britiske og tyske ambassade under beskydning fra oprørerne.
Den danske ambassade var ikke udsat under angrebet, men udenrigsminister Villy Søvndal (SF) ærgrer sig over Talibans ønske om at "afspore Afghanistans freds- og forsoningsproces".
- Vi må også være realistiske og erkende, at det formentlig ikke er sidste gang, at vi oplever spektakulære angreb fra dem, der ønsker kaos fremfor fremgang og udvikling, skriver Søvndal i en udtalelse.
Villy Søvndal hæfter sig dog ved, at det var afghanske styrker, der selvstændigt stod for at nedkæmpe angrebet.
- Dagens begivenheder sender et klart signal om, at arbejdet med at opbygge de afghanske sikkerhedsstyrkers evne til selv at tage vare på sikkerheden i landet er godt på vej, siger Søvndal.
USA kalder angrebene for "kujonagtige", og udenrigsminister Hillary Clinton ringede til landets ambassadør i Afghanistan, Ryan Crocker, for at diskutere angrebet.
Også Hillary Clinton er imponeret over de afghanske regeringsstyrker og bad blandt andet Crocker om at overbringe rosende ord til den afghanske regering for militærets effektive og hurtige indsats mod oprørerne.
Det afghanske indenrigsministerium bekræfter søndag aften, at mindst 19 oprørere blev dræbt, og to politibetjente mistede livet under angrebene.
