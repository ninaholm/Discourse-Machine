Thor udskrevet fra tjekkisk hospital



 Den 25 dage gamle Thor er blevet udskrevet fra hospitalet Brno i Tjekkiet. Klokken cirka 13 lørdag rullede en bil med Thors vugge ud fra børnehospitalet. Det er en repræsentant fra den danske ambassade og de tjekkiske socialmyndigheder, som har hentet babyen, skriver eb.dk.
 Det er hospitalets talskvinde, Ann Nesvaboda, der bekræfter udskrivelsen til avisen.
 - Jeg kan bekræfte, at babyen blev hentet i dag klokken cirka 13. Der kom en delegation med danskere - blandt andet én fra ambassaden - og fra de tjekkiske børnemyndigheder og kørte med ham, siger Ann Nesvaboda til eb.dk.
 Tønder Kommune har sendt fire fagfolk til Tjekkiet for at hente Thor. Men børne- og ungechefen, Elsemarie Lauvring, fra kommunen kender ikke noget til sagen. Hun var lørdag over middag ved at undersøge, hvad der var sket i Brno, oplyste hun til Ritzau.
 De fire fra kommunen er blandt andet en sundhedsplejerske og en jurist. De rejste til Brno torsdag, da forældrene på flugt med det bortførte barn var blevet pågrebet. Parret gemte sig efter en 14 dage lang bortførelse af barnet fra Sydvestjysk Sygehus i Esbjerg.
 Flugten startede, da myndighederne ville fjerne det abstinensplagede spædbarn fra de to forældre, der begge er misbrugere. Moren har i forvejen et barn, der er anbragt uden for hjemmet.
 Ifølge eksperter er det et mindre mirakel, at Thor overhovedet lever efter den langvarig flugt i en varm bil ned gennem Europa uden den rigtige medicin.
 Tønder Kommune arbejder på at få drengen hjem i behandling og senere videre til en plejefamilie.

