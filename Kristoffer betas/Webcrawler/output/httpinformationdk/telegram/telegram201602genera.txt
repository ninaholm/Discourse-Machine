Generalstrejke mod pensionsreform lammer Grækenland
30.000 græske arbejdere er torsdag gået på gaden i Athen i protest mod regeringens planlagte pensionsreform.


 Arbejdere i hele Grækenland er torsdag gået i strejke i protest mod premierminister Alexis Tsipras' varslede pensionsreform.
Omkring 30.000 mennesker er gået på gaden i hovedstaden, Athen, for at tilslutte sig 24-timers generalstrejken, der er den tredje af sin slags på tre måneder.
- De har massakreret min generation. Vi har ikke længere råd til at blive gift eller få børn, siger Dina, en 32-årig butiksejer, til AFP.
Strejken har allerede lammet tog- og færgetrafikken og er skyld i adskillige flyaflysninger.
Taxachauffører, lastbilchauffører, landmænd, ingeniører og advokater er blandt dem, der har nedlagt arbejdet. Dog fungerer landets hospitaler - omend ikke på samme niveau som normalt.
- Det er sandt, at pensionssystemet kræver en reform, men denne reform kan ikke gøre systemet rentabelt, siger advokat Thomas Karachristos til AFP.
De strejkende grækere er rasende over regeringens planer om at sænke den maksimale pensionsydelse fra 2700 til 2300 euro. Det er en nedgang på cirka 3000 kroner, og det betyder, at den maksimale pension vil være omkring 17.000 kroner.
 Tsipras' venstreorienterede regering har ligeledes planer om at fusionere pensionsfonde og hæve de pensionsbidrag, som borgerne betaler til staten.
Han kalder pensionsreformen "nødvendig" og advarer om, at landets pensionssystem uden den snart vil bryde sammen.
Premierministeren ønsker at sætte reformen til afstemning i parlamentet senere i denne måned, omend han kun har et knebent flertal bag sig med 153 ud af parlamentets 300 stemmer.
Kritikere siger, at det nye system vil tilskynde sort arbejde og straffe dem, der troligt har betalt deres pensionsbidrag gennem hele deres arbejdsliv.
Det græske budget for i år indeholder besparelser for i alt 5,7 milliarder euro, hvoraf 1,8 milliarder euro stammer fra pensioner og 500 millioner fra forsvaret.
