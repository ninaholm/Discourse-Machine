EU sænker prognosen for vækst en smule
EU-Kommissionens vinterprognose tror på vækst i et lidt svagere leje end hidtil skønnet.


 Der er udsigt til bedre tider både herhjemme og i resten af Europa, men opsvinget går lidt mere trægt end forventet.
Sådan lyder konklusionen i EU-Kommissionens seneste økonomiske prognose, der er offentliggjort torsdag.
Hvor man tidligere forventede en vækst i hele Europa på 1,8 procent, er prognosen nu justeret til 1,7 procent.
Kommissionen forventer også en vækst på 1,7 procent i Danmark i år, mens den næste år forventes at blive 1,9 procent.
Og selv om det er en nedjustering med 0,3 procentpoint i forhold til sommerens prognose, er det overvejende positivt nyt, hvis man spørger Kent Damsgaard, der er vicedirektør i Dansk Industri.
- EU-Kommissionens nye prognose bekræfter, at gældskrisen og finanskrisen endelig er ved at have sluppet sit tag i europæisk økonomi, omend der er stor usikkerhed i verdensøkonomien.
- Økonomien er i bedring, og der er vækst i det meste af Europa. Europæisk økonomi bevæger sig i den rigtige retning, men tempoet er desværre ikke imponerende, siger han i en kommentar.
Hos Dansk Erhverv stiller cheføkonom Steen Bocian sig dog tvivlende over for prognosen på baggrund af de svage væksttal fra efteråret.
Han forventer kun en BNP-vækst på 1,25 procent i år, svarende til niveauet i 2015.
 I Arbejderbevægelsens Erhvervsråd noterer cheføkonom Erik Bjørsted sig, at EU-Kommissionen forventer fortsat faldende arbejdsløshed herhjemme både i år og næste år.
- Danmark er inde i et opsving, og i takt med at beskæftigelsen vokser støt måned efter måned, bliver opsvinget herhjemme også mere selvbærende, skriver han i en kommentar.
Hvad angår inflationen i Europa, sænker EU-Kommissionen i øvrigt sit 2016-bud markant fra 1,0 procent til 0,5 procent.
