FN: Israel bør overveje ensidig våbenhvile



 Israel og Hamas er "meget tæt på" at indgå en aftale om våbenhvile i den krigshærgede Gaza-enklave. Det siger FN's generalsekretær Ban Ki-moon i dag efter samtaler med den palæstinensiske premierminister, Salam Fayyad.
 - Vi er meget tæt på en aftale om en våbenhvile, siger Ban Ki-moon i Ramallah på Vestbredden.
 Generalsekretæren opfordrer Israel til en ensidig våbenhvile i Gaza, så blodsudgydelserne og de store civile tab kan få en ende.
 - Det er på tide, at den israelske regering også begynder at overveje en ensidig våbenhvile, understreger Ban.
 En talsmand for den israelske regering sagde tidligere i dag, at afslutningen på den tre uger lange krig kan være nær.
 Hamas har fremlagt et forslag om en etårig våbenhvile med den betingelse, at Israel afslutter sine angreb i Gaza, trækker sine soldater tilbage og dropper blokaden mod den lille enklave.
 Israel har tidligere udtrykt bekymring for, at en våbenhvile kan give Hamas tid til at skaffe nye våben og genvinde styrke til at angribe Israel.
