Mange huse sælges til pris under vurderingen
Hvert andet hus bliver nu solgt til en pris, der ligger lavere end den offentlige vurdering, viser opgørelse.


 For få år siden var det et særsyn, at villaer blev handlet til en pris, som lå under den offentlige vurdering. I dag er det mere reglen end undtagelsen. Det viser en ny undersøgelse, som boligsiden.dk har lavet for RealMæglerne Holding A/S.
Undersøgelsen, som bygger på samtlige handler med enfamiliehuse i 2012 viser, at 54 procent af boligerne blev handlet til en pris under den offentlige vurdering.
I enkelte kommuner er det hele otte ud af 10 boliger, der handles til en pris under den offentlige vurdering.
- Vi ser i stigende grad, at de offentlige ejendomsvurderinger ligger over de faktiske handelsværdier. Og ofte er afvigelsen ganske markant, siger direktør Niels Brandt fra RealMæglerne.
Kun i region Hovedstaden var det færre end halvdelen af enfamiliehuse, der sidste år blev handlet til en pris, som lå lavere end den offentlige vurdering.
I region Sjælland var det til gengæld to ud af tre enfamiliehuse.
Blandt kommuner var det i København og Aarhus færre end 40 procent af husene, der blev handlet lavere end den offentlige vurdering. I kommuner som Kalundborg og Lolland var det derimod omkring 80 procent af husene.
Hvis en ejendom bliver handlet til en pris under den offentlige vurdering, bør man kontakte myndighederne for at få sat vurderingen ned allerede inden handlen tinglyses.
Tinglysningsafgiften skal nemlig betales af det højeste beløb af enten salgsprisen eller den offentlige ejendomsvurdering, oplyser RealMæglerne.
