Kenya rydder op efter terrorblodbad
Landesorg i Kenya efter det blodige terrorangreb, som løb over fire dage. Frygt for, at dødstallet stiger.


 Kenyanske soldater og redningsarbejdere er i gang med at gennemsøge det ødelagte indkøbscenter Westgate i Nairobi, Kenyas hovedstad.
Centret har været skueplads for det makabre terrorangreb, der begyndte i lørdags, da terrorister begyndte at sprænge granater og skyde omkring sig.
Forinden havde muslimer fået besked på at komme væk, så de tilbageværende ikke-muslimer kunne skydes.
Kenyas præsident, Uhuru Kenyatta, erklærede tirsdag aften, at terroristerne efter 80 timers drama var nedkæmpet.
Han sagde samtidig, at Kenya holder tre dages landesorg på grund af terrortragedien.
61 civile var da meldt dræbt, og det samme var seks soldater. Præsidenten sagde videre, at fem terrorister blev dræbt, mens 11 mistænkte er anholdt.
Over 200 mennesker meldes såret.
Blandt de dræbte er almindelige kenyanere og også en af præsidentens nevøer.
Westgate var populært blandt udlændinge, og en del af de dræbte er fra andre lande. Det gælder seks briter, to canadiere, to franskmænd, to indere, en kineser, en hollænder, samt en sydafrikaner og en sydkoreansk statsborger.
Imidlertid er der risiko for, at dødstallet stiger, efterhånden som soldater og redningsfolk kommer igennem ruinerne og rodet i centret.
Kenyas Røde Kors siger fortsat, at 63 mennesker er meldt savnet.
Terrorgruppen al-Shabaab i Somalia har taget skylden for attentatet, der begrundes med, at Kenya deltager i en militærstyrke, som bekæmper gruppen i Somalia.
Gruppen siger, at 137 mennesker blev dræbt under aktionen.
Der har også været spekulationer om, at en hvid britisk kvinde, der var gift med en selvmordsterrorist, deltog i aktionen.
Men al-Shabaab har sagt i en erklæring, at ingen kvinder deltog.
Præsident Kenyatta siger, at patologer i øjeblikket undersøger alle involverede dødsofre for at fastslå deres nationalitet.
