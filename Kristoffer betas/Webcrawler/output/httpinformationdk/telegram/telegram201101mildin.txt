Mild indledning på influenzasæson
Langt de fleste danskere slipper med mild sygdom, når de rammes af influenzavirus. Enkelte indlægges dog.


 Feber, hovedpine og ømhed i muskler og led. De symptomer sender i øjeblikket danskere under dynen med influenza. 
Langt de fleste slipper med mild sygdom, men enkelte personer i risikogrupper må en tur på hospitalet, viser en opgørelse fra Statens Serum Institut.
Overvågningen af indlæggelser på intensivafdelinger i Danmark viser, at ca. tre procent af alle indlagte er blevet diagnosticeret med influenza.    
Aldersfordelingen er 15-70 år, og langt de fleste af patienterne har en kendt risiko for alvorlig influenzasygdom, oplyser Statens Serum Institut.
Sidste års store samtaleemne, influenzatypen A H1N1, også kendt som svineinfluenza, er kommet tilbage. Otte patienter har fået påvist influenzatypen, men det alarmerer ikke sundhedsmyndighederne, som havde forventet, at H1N1 ville vende tilbage.
Belægningen på intensivafdelingerne svarer ifølge Statens Serum Institut til, hvad der sås i forrige sæson, hvor der kun var få tilfælde af influenza A H1N1.  
Stadig flere danskere henvender sig i øjeblikket til praktiserede læger og vagtlæger med influenza, og det vil også betyde flere indlæggelser i den kommende tid, forventer sundhedsmyndighederne. 
Trods de alvorlige tilfælde af influenza, vil der ikke blive taget særlige forholdsregler, og danskerne behøver ikke bekymre sig, lyder det.
