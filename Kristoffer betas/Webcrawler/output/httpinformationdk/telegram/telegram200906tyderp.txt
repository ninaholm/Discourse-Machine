Alt tyder på at IA vinder valg i Grønland



 Det venstreorienterede Inuit Ataqatigiit (IA) ser ud til at vinde det grønlandske landstingsvalg. Da 2500 eller omkring en ottendedel af de afgivne stemmer var talt, havde IA sikret sig en fremgang på 11 procentpoint. Det oplyser KNR/Grønlands Radioavis.
 Siumut går kun 6,8 procent frem, mens Demokraterne ser ud til at blive valgets store taber med en tilbagegang på 17,1 procentpoint. Atassut står til en tilbagegang på 3,6 procentpoint.
 Selv om Siumut kun står til en beskeden fremgang i de foreløbige valgresultater, så tror partiformanden Hans Enoksen stadig på en sejr. 
 - Jeg er skuffet over, at Siumut er gået tilbage i nogle byer, men jeg tror stadig på en endelig sejr til Siumut. Jeg tror på, at partiet fortsat vil være i landsstyret, siger Hans Enoksen.
 Selv om de foreløbig optalte stemmer giver markant tilbagegang til Demokraterne, har partiet endnu ikke tabt modet.
 - Vi tror stadig på fremgang i de større byer, og vi tror stadig på en koalition uden om Siumut, siger formanden Jens B. Frederiksen til KNR/Grønlands Radioavis. 
 Formanden for det ny parti Sorlaat Partiat, Nicoline Ziemer, erkendte i nat, at partiet næppe når over spærregrænsen.
 Projektkoordinator i Grønlands Arbejdsgiverforening, Jens K. Lyberth, siger i den kommentar til valget, at der er behov for en politisk plan og et lovprogram, der rækker flere år frem i tiden. Samme melding kommer fra formanden for lønmodtagernes organisation SIK's formand, Jess G. Bertelsen.
 - Det er alfa og omega, at der planlægges langsigtet. Eksempelvis er det vigtigt, at Royal Greenland har ro til at planlægge flere år frem, så der skabes arbejdspladser. Desuden er det vigtigt, at der er boliger, som folk har råd til betale, siger han.

