KL-formand til Corydon: Fyr ansatte i staten
Kommunerne har leveret. Nu er det statens tur til at kigge på antallet af medarbejdere, siger KL.


 Mens kommunerne gennem de sidste fire år har reduceret antallet af medarbejdere med omkring 20.000 personer, er antallet af statsansatte i samme periode steget med 4000 personer. Det skriver Information.
Det får formanden for Kommunernes Landsforening, Erik Nielsen (S), til at opfordre finansminister Bjarne Corydon (S) til også at tage ansvar for at trimme den offentlige sektor og levere en reduktion i antallet af medarbejdere ansat i staten.
- Når den offentlige sektor skal slankes, må staten have noget at byde ind med. Jeg synes, at staten mangler at vise, den også vil bidrage, siger Erik Nielsen, som til daglig er borgmester i Rødovre Kommune, til Information.
- Måske har den haft for travlt med at opbygge bureaukratier og kontrollere kommunerne, så de har måske for mange ansatte i staten.
- Staten bliver nødt til at effektivisere. Staten har jo slet ikke leveret den samme effektivisering, som man har kunnet i kommunerne, tilføjer han.
Meldingen kommer samme dag, som KL samler landets borgmestre og medlemmer af kommunernes økonomiudvalg til konference i Aalborg.
Her skal Erik Nielsen og Bjarne Corydon blandt andet diskutere, hvordan kommunerne skal bidrage med at nå regeringens moderniseringskrav til den offentlige sektor på 12 milliarder kroner inden 2020.
De kommunalt ansatte udgør ifølge Danmarks Statistik fortsat omkring 60 procent af det samlede antal offentligt ansatte, og derfor har det ifølge Erik Nielsen også været naturligt, at kommunerne er gået forrest i at reducere antallet af medarbejdere.
- Ser man på tallene, så fylder kommunerne meget - og det er vi glade for - men der er andre, som har muligheder for forbedringer. Det gælder både regioner og især staten, siger Erik Nielsen til Information.
- Jeg vil sige til Corydon, at det er forunderligt, at det er kommunerne, som trækker det store læs. Vi har nu vist, at vi kan levere, så nu er det de andres tur, tilføjer KL-formanden.
