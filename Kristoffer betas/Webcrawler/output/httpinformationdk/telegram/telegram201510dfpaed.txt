DF: Pædofile skal have behandlingsdom oveni straf
Justitsminister Søren Pind lægger op til at hæve straffen for pædofilidømte. DF vil stramme yderligere.


 Det er et skridt i den rigtige retning, når justitsminister Søren Pind (V) lægger op til at hæve straffen for pædofilidømte fra 2,5 års fængsel til 3,5 år, siger DF's retsordfører, Peter Skaarup.
Men der skal mere til.
- Vi skal minimum op på fem år, og vi mener, at man i samme ombæring skal dømmes til en behandling. En del af problemet med pædofile er, at de nægter at modtage behandling.
- Men bliver det en del af dommen, at man skal modtage behandling, mens man sidder i fængsel, så er der en chance for, at man kommer ud på den anden side uden at begå ny kriminalitet, siger Skaarup.
Socialdemokraternes retsordfører, Trine Bramsen, har fokus på forebyggelse.
- Vi diskuterer meget gerne skærpede straf med Søren Pind, men straf kan aldrig stå alene.
- Vi kan vælge at 20-doble straffen på det her område, men det ændrer ikke ved, at vi allerhelst vil stoppe de her usmagelige kriminelle, inden de begår deres forbrydelser over for børn.
- Vi skal se på forebyggelse og på de redskaber, politiet har, når det handler om at finde frem til de personer, der står bag de modbydeligheder. Den del savner jeg, at Søren Pind nævner. Jeg håber, vi kan diskutere det også, siger hun.
