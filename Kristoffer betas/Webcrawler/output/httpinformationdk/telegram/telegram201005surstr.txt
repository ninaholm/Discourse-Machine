Surströmmingelskere kan ånde lettet op
De svenske myndigheder kommer nu surströmmingen til undsætning ved at søge dispensation for et EU-forbud mod den stærkt lugtende, svenske sildespecialitet


 Svenskerne kæmper for rettet til fortsat at kunne sætte sildespecialiteten surströmming på bordet. 
EU er klar med et forbud mod dioxinholdig fisk, men svenskerne er parat til at søge om dispensation.
Det er den svenske landbrugsminister Eskild Erlandsson, der går i brechen for surströmmingens fortsatte overlevelse. Et forbud vil betyde, at det svenske fiskeri efter Østersøsild og surströmmingsbranchen ville være døde fra 2012.
- Vi er meget glade for landbrugsministerens besked, siger Ruben Madsen fra Ulvön. Han er formand for SurströmmingsAkademin, som har til formål at oplyse om de gærede sild.
Sverige og Finland har siden 1990'erne haft dispensation fra EU's forbud mod at sælge fisk, for eksempel sild og laks, som indeholder højere mængder af miljøgiften dioxin end de tilladte grænseværdier.
Ifølge den svenske fiskeristyrelse vil et forbud medføre, at de fleste af de 430 erhvervsfiskere fra Kalmar til Norbotten tvinges til at opgive deres erhverv, hvis dispensationen, der udløber ved udgangen af 2011, ikke forlænges.
Dertil kommer, at omkring en snes surströmmingsalterier vil blive tvunget til at dreje nøglen om. De svenske myndigheder indsamler argumenter for, at EU skal give dispensation.
Sveriges holdning er, at laks og strömming er sundt og på trods af det forhøjede dioxinindhold ufarligt at spise, hvis man følger fødevarestyrelsens anbefalinger. Gravide bør kun spise surstrømming to-tre gange om året.
Surströmming fremstilles ved gæring. Deraf den ramme lugt. Dioxinen er ophobet i fisken. Her er der tale om en miljøgift, som kan påvirke centralnervesystemet, immunforsvaret og forplantningsevnen.
