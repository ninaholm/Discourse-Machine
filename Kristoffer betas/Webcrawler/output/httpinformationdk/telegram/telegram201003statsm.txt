Statsministerens spindoktor stopper
Statsministerens spindoktor, Søs Marie Serup, stopper som pressechef i Statsministeriet. Hun skal nu arbejde i Venstre for at styrke partiet frem mod valget.


 Statsminister Lars Løkke Rasmussens (V) særlige rådgiver, Søs Marie Serup, stopper som pressechef i Statsministeriet. Der er ifølge Ritzaus oplysninger ikke planer om at ansætte en efterfølger som spindoktor.

Søs Marie Serup skal efter planen i stedet arbejde for partiet på Christiansborg, hvor hun tidligere har været pressechef.

Ifølge Ritzaus oplysninger skyldes ændringen en overvejelse om at styrke partiet Venstres arbejde frem mod det kommende valg.

Efter det seneste valg blev regeringen beskyldt for at misbruge de særlige rådgivere i valgkampen. Efter reglerne må embedsmænd i ministerierne nemlig ikke arbejde med politisk rådgivning i valgkampe.

Argumentet om at styrke partiet forud for valget blev også brugt, da Kristian Jensen (V) skiftede Skatteministeriet ud med et kontor på Christiansborg og en titel som gruppeformand.

Søs Marie Serups jobskifte kommer i forlængelse af, at Venstres hidtidige pressechef, Søren Lauridsen, og chefen for det politisk-økonomiske sekretariat, Søren Mejrup Jensen, stopper, og de to enheder lægges sammen til én. 
Beslutningen skal konfirmeres endeligt på Venstres gruppemøde tirsdag.

Søs Marie Serup er i offentligheden nok mest kendt for, at hun under klimatopmødet på sin facebookprofil skosede pressen for ikke at evne at se statsministerens "genistreg". En sag, som både hun og statsministeren senere blev kritiseret for af oppositionen - og som hun selv ærgrede sig over bagefter.

Ændringen er et stilskifte i forhold til Løkkes forgænger, Anders Fogh Rasmussen, der gennem hele sin periode havde en særlig rådgiver ansat.

Søs Marie Serup har ikke ønsket at kommentere oplysningerne.
