Isen ved Arktis når lavpunkt i udbredelse
Den smeltende havis sætter rekord. Isen fylder nu under det halve af i 1979. Skræmmende, siger polarforsker.


 Isbjørnene skal svømme endnu længere mellem flagerne i Arktis i år. Der er nu smeltet så meget is, at det er ny bundrekord i udbredelsen af havisen.
Den danske polarforsker dr. Sebastian Mernild fra Los Alamos National Laboratory i USA kalder rekorden skræmmende.
- Grønland og Nordpolen har denne sommer mistet langt mere is end ellers som følge af de stigende temperaturer på kloden, fortæller Sebastian Mernild.
Isen fyldte over otte millioner kvadratkilometer i september 1979. Nu er den nede under det halve areal - 3,4 millioner kvadratkilometer. Den tidligere bundrekord er fra 2007. Nu fylder isen 0,75 millioner kvadratkilometer mindre.
Det skrumpende isdække kommer, samtidig med at isen også forsvinder andre steder end i havet.
Juli bød på gigantiske mængder af smeltevand i det vestgrønlandske Kangerlussuaq, hvor den vigtige lufthavn lukkede en tid. Fundamentet under en bro skyllede væk.
- Aldrig tidligere har jeg set noget lignende i mine snart 10 år som klima- og polarforsker, fortæller Sebastian Mernild.
Fra næsten hele indlandsisen smelter isen nu. I 1970'erne skete det typisk kun på en femtedel af arealet.
Han peger også på, at et enormt stykke is på 120 kvadratkilometer brækkede af Petermann Gletscheren i det nordvestlige Grønland.
Ifølge den danske polarforsker er der ingen tvivl om, at vi går mod et varmere klima og et lavere is- og gletscherdække både på land og i havet.
