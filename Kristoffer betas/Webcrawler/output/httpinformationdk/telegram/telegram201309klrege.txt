KL: Regeringen sætter ambitiøst mål for udsatte unge
KL bakker op om regeringens mål for udsatte unges uddannelse. Ambitiøst mål, siger børneudvalgets formand.


 Det er meget ambitiøst, når regeringen har sat et mål om, at mindst halvdelen af de udsatte unge i 2020 skal have taget en ungdomsuddannelse, når de er fyldt 25 år.
Men kommunerne bakker op og er klar til at arbejde for at nå målet, siger Jane Findahl (SF), formand for børne- og kulturudvalget i KL.
- Vi vil virkelig gerne være med til at tilstræbe, at vi når det mål sammen, siger Jane Findahl til Ritzau.
Det vil dog kræve en ny måde at gå til de udsatte unge på i kommunerne, hvis flere skal blive på skolebænken, mener Jane Findahl.

Det vil kræve, at indsatsen på det sociale område, i daginstitutionerne, i skolerne, på beskæftigelsesområdet og hele familieindsatsen bliver tænkt sammen i en helhedsindsats.
- Vi skal være gode til, at der er kort vej fra ord til handling. Det betyder ude i kommunerne, at der ikke skal være 10 personer omkring en ung person og den unges familie.
- Der skal være få, tydelige voksne, som arbejder med den unge og hele familieindsatsen, siger Jane Findahl.
Kritikken af regeringens mål for de socialt udsatte unges uddannelsesniveau har ellers gået på, at ambitionsniveauet er alt for lavt sammenlignet med alle de andre unge, hvor ambitionen er, at 95 procent skal have taget en uddannelse, når de er 25.
Udsatte børn og unge er ikke mindre intelligente end andre børn, lyder det. Men KL afviser kritikken.
- Jeg synes, det er ambitiøst. I dag er det kun 25 procent, der får en uddannelse, og 2020 er lige om lidt. Selvfølgelig skal alle unge uanset baggrund have en uddannelse, men det her er første skridt, siger Jane Findahl.
- Det hænger rigtig godt sammen med folkeskolereformen, hvor et af målene er, at flere skal blive dygtige og få en uddannelse, uanset hvad deres sociale baggrund er, tilføjer hun.
Målet for 2020 følges ikke umiddelbart op af konkrete initiativer, og der følger heller ikke flere penge med til kommunerne. Men det rokker ikke ved opbakningen.
- Det her er en del af et paradigmeskift, som vi er i gang med, hvor vi skal holde op med at udskille så mange børn, men i stedet inkludere dem, siger formanden.
Regeringen præsenterer torsdag et samlet udspil for det sociale område frem mod 2020.
