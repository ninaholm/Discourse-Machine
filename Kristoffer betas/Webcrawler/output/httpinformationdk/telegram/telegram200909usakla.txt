USA er ikke klar til topmøde i København



 Klimatopmødet i København er løbet ind i et alvorligt problem. Kongressen i USA vil ikke være klar til at vedtage en klimalov i 2009, som skal befordre en aftale i den danske hovedstad i december.
 Det er Senatets demokratiske flertalsleder, Harry Reid, der er lyseslukkeren. 
 Han siger, at Kongressen bruger mange kræfter på at vedtage en sundheds- og bankreform, og at det næppe levner plads til at vedtage en klimareform i år, men måske først næste år.
 - Vi vil have meget, meget travlt resten af året. Og selvfølgelig stopper ikke alting ved udgangen af dette år. Vi har stadig næste år til at gøre tingene færdige, hvis vi er nødt til det, siger han.
 Flere af hans demokratiske kolleger siger, at det kan torpedere en global klimaaftale i København.
 Damon Moglin, der er klimachef for miljøorganisationen Greenpeace i USA, siger til Ritzau, at han ikke i tvivl om, at det er en dødsdom over klimaloven.
 - Klimaloven vil ikke blive vedtaget af det amerikanske senat, siger han.   
 - Demokraterne har ikke stemmerne eller viljen til at få loven gennem Senatet, vurderer han.
 Klimaloven, der allerede er vedtaget af Repræsentanternes Hus, giver næsten fire procents reduktion i USA's udledning af drivhusgasser i 2020 i forhold til 1990. Det er langt under EU's tilbud på mindst 20 procent.
 Republikanerne og en håndfuld demokratiske senatorer fra kulafhængige stater er imod klimaloven og siger, at den vil skade USA's økonomi.

