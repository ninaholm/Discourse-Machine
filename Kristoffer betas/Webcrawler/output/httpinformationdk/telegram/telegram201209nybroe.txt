Nybroe skulle spise med dræbt ambassadør
Den danske journalist Jeppe Nybroe kalder situationen i Libyen tilspidset efter drabet på sin gode ven.


 Den danske journalist Jeppe Nybroe havde inviteret den amerikanske ambassadør i Libyen, Christopher Stevens, til middag i sit hjem i Benghazi, men det blev aldrig til noget, for Stevens blev tirsdag dræbt af et raketangreb.
- Jeg har spist privat middag med ham, mødtes, talt, mailet og sms'et adskillige gange med ham, og også inviteret ham hjem til mig privat, fortæller Jeppe Nybroe til Ritzau.
- Min seneste hilsen fra ham var, at det ville han gerne, men der var nogle sikkerhedsting, der skulle på plads, før han kunne rejse frit i Benghazi, siger Nybroe om sin gode ven.
Stevens boede i hovedstaden Tripoli, men var ved konsulatet i Benghazi.
Da han blev dræbt, var han tilsyneladende på vej til et mere sikkert sted, fordi der ved konsulatet var voldsomme protester mod en amerikansk amatørfilm, der angiveligt indeholder blasfemiske udsagn om profeten Muhammed.
Nybroe er i øjeblikket i Beirut i Libanon efter at være blevet overfaldet i forbindelse med sit nu tidligere arbejde som nyhedsdirektør for Libya Alhurra TV, der hører hjemme i netop Benghazi.
Han fortæller, at sikkerhedssituationen i Libyen og især Benghazi har været intens i de seneste måneder.
- Situationen er i mine øjne spidset mere og mere til, og der er blevet øget uro særligt i Benghazi, hvor politi og militær har meget lidt at skulle have sagt. Her har uromagerne forholdsvis frie hænder, siger Nybroe.
Ifølge Nybroe, der lige nu arbejder som freelancekorrespondent med base i Beirut, har der været angreb på forskellige vestlige og udenlandske mål i Benghazi, blandt andet rettet mod det britiske konsulat, den tunesiske ambassade og Røde Kors.
Den libyske regering fortæller, at drabet er foretaget af støtter til landets tidligere leder, Muammar Gaddafi.
- Benghazi er kendt for at have grupper af mere ekstreme muslimer. Da den danske Muhammed-krise rasede, var Benghazi det sted, der blev dræbt flest i forbindelse med protesterne, siger Nybroe.
