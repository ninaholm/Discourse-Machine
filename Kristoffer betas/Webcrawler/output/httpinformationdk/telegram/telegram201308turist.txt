Turistbus styrter i slugt i Malaysia: Mange døde
En bus med adskillige turister er styrtet ned i en slugt i Malaysia tæt ved en bjergtop.


 En turistbus med cirka 45 passagerer er styrtet i en slugt i et malaysisk bjergområde tæt ved en bjergtop, meddeler myndighederne i landet.
- Vi kan bekræfte, at 20 mennesker er døde, siger en redningsarbejder M. Mahendran til det franske nyhedsbureau AFP.
- Vi har reddet kvæstede ud, men vi kan ikke bekræfte, hvor mange der var med bussen.
Køretøjet styrtede ned fra en stejl vej tæt ved Genting Highlands, der ligger en times kørsel fra hovedstaden Kuala Lumpur.
- Vi mener, at bussen havde 40-45 passagerer med, men vi kender ikke til deres nationalitet, siger en politimand i området til nyhedsbureauet AFP.
Ifølge politiet er bussen del af en fast linjefart, der kører med både turister og lokale mellem hovedstaden og turiststedet.
Ulykken skete omkring klokken tre om eftermiddagen lokal tid.
Amatøroptagelser, der blev delt på internettet kort efter ulykken, viser en bus, der ligger i noget buskads cirka 30 meter neden for vejen.
Den stejle og snoede vej til Genting Highlands er ofte scene for ulykker.
To indiske turister døde, og 22 blev kvæstede i marts 2012, da deres bus forulykkede i området.
