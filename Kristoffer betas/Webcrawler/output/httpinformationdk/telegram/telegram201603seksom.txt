Seks er omkommet under lavineskred i italienske alper
Lavineskreddet skete på Monte Nevoso i 3000 meters højde. Flere kan være begravet under snemasserne.


 Seks personer er omkommet under et lavineskred i Italien, oplyser en talskvinde for brandvæsnet.
Det kraftige lavineskred i de italienske alper skete i 3000 meters højde på Monte Nevoso nær grænsen til Østrig.
Fire af de omkomne er italienere. De to øvrige er fortsat ikke identificeret.
Der er frygt for, at flere kan ligge begravet under snemasserne. Det skønnes, at lavinen ramte omkring 12 personer.
- Redningsaktionen er i gang. Vurderingen af situationen er ufuldstændig, siger redningstjenesten i Alperne til nyhedsbureauet AGI.
Det er en af de dødeligste laviner i området i årevis ifølge de italienske myndigheder.
En østrigsk kvinde, som blev kvæstet i snemasserne, behandles på et hospital i Brunico.
Yderligere to skiløbere, som blev fanget af lavinen, kunne grave sig fri uden hjælp og uden skader.
Tre helikoptere, specialtrænede hunde og flere end 70 personer er sendt til området for at hjælpe med eftersøgningen.
- Vi ved, at der var flere grupper i samme område, og derfor fortsætter vi eftersøgningen, siger brandvæsnets talskvinde ifølge nyhedsbureauet Reuters.
Skiløberne var i færd med at klatre mod toppen af Monte Nevoso, da lavinen blev udløst. Det var deres plan at løbe ned på ski.
Der er modstridende meldinger om risikoen for laviner i området. Ifølge Reuters skønnes risikoen i den italienske del af Alperne i øjeblikket at ligge på tre ud af fem. Nyhedsbureauet AFP skriver, at risikoen blot er to på samme skala.
