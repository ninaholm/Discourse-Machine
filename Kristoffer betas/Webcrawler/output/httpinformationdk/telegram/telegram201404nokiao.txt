Nokia overrasker positivt i regnskab og udnævner ny chef
Selv om det finske selskab har solgt sin mobilforretning til Microsoft, er regnskabet væsentligt forbedret.


 Nokia har fået en god start på 2014. Trods en skuffende omsætning kom den tidligere mobilgigant nemlig ud af første kvartal med en noget bedre indtjening end ventet.
Nettoresultatet blev på 805 millioner danske kroner, hvilket var en klar forbedring fra et underskud på over to milliarder kroner i samme periode sidste år.
Resultatet var også markant bedre, end den gennemsnitlige forventning fra flere analytikere, ifølge en undersøgelse fra Reuters.
Samtidig med kvartalsregnskabet bebuder det finske selskab, at man vil udbetale over 16 milliarder kroner til sine aktionærer.
Nokia oplyser desuden tirsdag, at man har udnævnt sin chef for netværksdivisionen, Rajeev Suri, til ny topchef for virksomheden.
Suri begynder den 1. maj og afløser Stephen Elop, der vender tilbage til Microsoft efter salget af mobilforretningen.
Nokia var engang Finlands stolthed og verdens førende producent af mobiltelefoner. Men Nokia var ikke i stand til at slå igen, da Apples iPhones kom på markedet.
Nokia forsøgte at kæmpe sig tilbage ved at alliere sig med Microsofts Windows Phone-system, der imidlertid ikke har været slagkraftigt nok i konkurrencen.
Nokias salg af sin mobilforretning til Microsoft blev afsluttet endeligt i fredags. Den endelige salgspris forventes at ligge på knap 30 milliarder kroner.
