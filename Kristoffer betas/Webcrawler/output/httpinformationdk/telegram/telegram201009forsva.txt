Forsvaret skal betale millioner til Saab
Forsvaret skal ifølge Sø- og Handelsretten betale næsten 40 millioner kroner til det svenske våbenfirma Saab efter at have ophævet en kontrakt i utide.


 Egentlig er forsvaret og svenske Saab begge frifundet efter at have sagsøgt hinanden. Men alligevel står forsvaret tilbage med en regning på omkring 40 millioner kroner, efter at det ophævede en kontrakt uden grund, fastslår Sø- og Handelsretten.
Forsvarets Materieltjeneste mente at have lidt et tab på 143 millioner kroner som følge af det kuldsejlede it-projekt DACCIS, mens Saab mente, at projektet uberettiget blev stoppet.
- Vi har modtaget dommen og er i øjeblikket i gang med at læse den igennem, siger Anders Paaskesen, kommunikationschef i Forsvarets Materieltjeneste.
I 1996 påbegyndte Saab Danmark udviklingen af kommunikationssystemet DACCIS, der skulle gøre det nemmere og mere sikkert for forsvarets enheder at udveksle informationer.
Men efter 12 års ventetid og udgifter for 410 millioner kroner trak forsvaret stikket i 2008 og afbrød kontrakten med Saab, fordi DACCIS ifølge forsvaret ikke virkede.
Saab Danmark skal dog også lommen. Selskabet skal inden fjorten dage betale 375.000 kroner inklusiv moms i sagsomkostninger.
DACCIS tilføjer sig listen over dyre indkøb i forsvaret, der blandt andet tæller det førerløse spionfly Tårnfalken, som aldrig kom til at virke, og redningshelikopteren EH-101, der blev ekstra dyr på grund af en dårlig kontrakt.
