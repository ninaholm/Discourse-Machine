Aftale sikrer 1488 nye skolepraktikpladser



 Mange kommende tømrere, mekanikere og kontoransatte kan alligevel se frem til at komme i skolepraktik i år. 
 Regeringen, Dansk Folkeparti, Socialdemokraterne og De Radikale er i dag blevet enige om at forøge antallet af skolepraktikpladser med 1488 pladser på de tre uddannelser.
 - Jeg er meget glad for, at vi nu har fået en midlertidig aftale for 2009. Så fortsætter vi diskussionen om indholdet af uddannelsesgarantien til efteråret, hvor jeg fornemmer, at der er mulighed for at drøfte en række spørgsmål vedrørende skolepraktik, siger undervisningsminister Bertel Haarder (V) til Ritzau.
 Aftalen sikrer 495 ekstra pladser på mekanikeruddannelsen, 644 pladser til træfagene og 349 pladser til kontoreleverne. De ekstra pladser koster 267 millioner kroner og finansieres af ubrugte midler fra den store Globaliseringspulje. Tidligere har oppositionen argumenteret for, at man ikke skal løse problemet med globaliseringspengene, men det er man nu alligevel gået med til.
 - Vi redder skolepraktikken for 2009 og sikrer, at de unge mennesker, som måtte stå uden lærepladser i resten af året, får plads. Vi har også fundet en finansieringsmodel. Så udestår der en diskussion for 2010. Den udskyder vi til det tidlige efterår, hvor vi sætter os sammen og taler videre, siger Socialdemokraternes gruppeformand, Carsten Hansen.
 Han kalder aftalen for en "håndsrækning til nogle elever, der er hårdt ramt af finanskrisen".
 - Når vi kan finde plads til at redde nødstedte bankdirektører, politiet og alt muligt andet, så skal vi selvfølgelig også finde en fornuftig finansiering til unge mennesker, der skal sørge for vores fremtid, siger Carsten Hansen.
