Corydon afviser pensionskasser: Ingen seriøs henvendelse
Danske pensionskassers Dong-tilbud kommer for sent og kun via medierne, siger finansministeren.


 Fire danske pensionsselskaber åbner lørdag for at sætte penge i Dong Energy for at bevare selskabet på danske hænder.
Men det får ikke finansminister Bjarne Corydon (S) til at ryste på hånden i forhold til aftalen med den amerikanske investeringsbank Goldman Sachs, som efter planen skal godkendes i næste uge.
Bjarne Corydon slår i en skriftlig udtalelse fast, at han ikke har modtaget nogen "seriøs henvendelse" fra de fagforeningsledere, som repræsenterer pensionskasserne.
- Vi har ikke fået en seriøs henvendelse fra de fire fagforeningsledere, og derfor forekommer det mærkeligt, at de præsenterer deres forslag så sent i processen og vælger at gøre det via medierne, siger han.
Finansministeren påpeger, at det gennem snart et år har stået klart, at Dong Energy skal have tilført kapital, hvis ikke de skal skære ned og opgive deres strategi om at satse stærkt på havvind og grønne arbejdspladser.
- Processen har været meget struktureret, og alle har haft mulighed for at deltage undervejs, herunder de pensionsselskaber, der i dag er gået i medierne. Vi har vurderet de forskellige bud undervejs i processen og naturligvis valgt at gå videre med den bedste løsning, siger Corydon.
Som en del af den Dong-aftale, der blev indgået i november, vil tre nye investorer ATP, PFA Pension og Goldman Sachs skyde 11 milliarder kroner ind i energiselskabet.
Heraf står Goldman Sachs for en kapitalindsprøjtning på otte milliarder kroner, som giver dem en ejerandel på 19 procent i Dong Energy samt en stribe særrettigheder som mindretalsaktionær.
Bjarne Corydon understreger, at det nu er afgørende at få lukket aftalen med en endelig politisk godkendelse.
- Det ville være at spille hasard med Dong Energy og den værdi, selskabet har for det danske samfund, hvis der ikke nu skabes sikkerhed for, at selskabet får tilført den kapital, der er nødvendig, siger Corydon.
De fire pensionskasser, som lørdag har tilbudt regeringen at afsøge muligheden for en dansk Dong-løsning, er Lærernes Pension, PKA, PBU og PenSam.
