Indvandrere lever længere end danskere
Markant færre indvandrere mellem 40 og 59 år dør sammenlignet med danskere i samme aldersgruppe.


 Danskerne kunne måske lære noget af indvandrerne, hvis de ønsker at bringe dødeligheden ned. Tal fra Danmarks Statistik viser i hvert fald, at indvandrere lever længere end danskere, og det gælder både indvandrere med vestlig og ikke-vestlig baggrund.
Men der er især en markant forskel, når det gælder indvandrere fra ikke-vestlige lande.
Hvis personer med dansk baggrund havde samme dødelighed som ikke-vestlige indvandrere, ville det betyde 8250 færre dødsfald om året i Danmark. 
Det fremgår af publikationen Indvandrere i Danmark 2010, som Danmarks Statistik netop har offentliggjort.
Havde de ikke-vestlige indvandrere ikke haft denne underdødelighed, ville der ifølge statistikken være døde 25 procent flere mænd og 32 procent flere kvinder.
Den lavere dødelighed ses i stort set alle aldersgrupper, men den er markant lavere blandt indvandrere mellem 40 og 59 år.
Danmarks Statistik har også set på, hvad folk så dør af. Her fremgår det blandt andet, at færre ikke-vestlige indvandrere dør som følge af rygning og alkohol.
