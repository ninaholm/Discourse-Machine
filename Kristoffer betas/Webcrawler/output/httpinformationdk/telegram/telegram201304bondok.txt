Bondo kalder forhandlingsbøn fra KL højst besynderlig
KL og Danmarks Lærerforening beskylder gensidigt hinanden for at tage forældre som gidsler i konflikt.


 Næsten to uger henne i konflikten mellem Kommunernes Landsforening (KL) og Danmarks Lærerforening er der ingen tegn på opblødning fra nogen af parterne.
Begge beskylder modparten for at tage forældre og elever som gidsler i forhandlingsspillet, der har lærernes arbejdstid - eller rettere: retten til at bestemme over den - som sin inderste kerne.
KL's top opfordrer lørdag i et brev lærernes formand, Anders Bondo Christensen, til at "lægge mediestrategier til side" og møde op til "reelle forhandlinger".
En opfordring, som lærerformanden kalder "højst besynderlig".
- Der er nu tre journalister, der har spurgt mig til det brev, siger Anders Bondo Christensen.
- Jeg synes, det er højst besynderligt, at det er fra journalister, jeg skal informeres om et brev. Hvis det er en seriøs henvendelse, så er det KL, jeg skal forhandle med. Det er besynderligt, hvis jeg skal informeres om det gennem pressen, lyder reaktionen.
Spørgsmål: Ser du det her et reelt forsøg på at få forhandlingerne i gang?
- Det vil jeg snakke med KL om. Hvis KL vil i gang med forhandlinger, så er det fint, siger Anders Bondo Christensen til Ritzau.
KL's formand, Erik Nielsen (S), langer lørdag kraftigt ud efter Anders Bondo, som han beskylder for at tage børn og forældre som gidsler i konflikten, der har ført til, at kommunerne har lockoutet lærerne.
- KL's bestyrelse mener, at det er Anders Bondo Christensen, der tager børn, forældre og lærere som gidsler, fordi han nægter at afgive fagforeningsprivilegier, som ingen andre på det danske arbejdsmarked har, lyder angrebet fra Erik Nielsen.
Et angreb, som Anders Bondo Christensen dog sender direkte retur.
Han påpeger, at lærerforeningen foreløbig har spillet ud med otte løsningsforslag under forhandlingerne mod et enkelt fra kommunernes side.
- Vi får den samme afvisning, ligegyldigt hvad vi kommer med. Det er dybt alvorligt, hvis man bliver ved med at tage forældre og elever som gidsler. Der er over en million undervisningslektioner, der allerede er gået tabt, siger han.
