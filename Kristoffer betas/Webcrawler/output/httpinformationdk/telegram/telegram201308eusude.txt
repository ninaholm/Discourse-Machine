EU's udenrigsministre samles til hastemøde om Egypten
De 28 EU-udenrigsministre mødes onsdag for at drøfte unionens forhold til det urohærgede Egypten.


 Udenrigsminister Villy Søvndal (SF) deltager onsdag i et hasteindkaldt møde med de øvrige EU-udenrigsministre for at drøfte den anspændte situation i Egypten. Det bekræfter Udenrigsministeriet over for Ritzau.
Hastemødet er ønsket af den franske præsident, François Hollande, og den tyske kansler, Angela Merkel. Villy Søvndal støtter mødet og ser frem til, "at EU taler med én stemme".
- Jeg vil nævne vigtigheden af, at vi får stoppet voldsspiralen.
- Vi vil opfordre den midlertidige regering til at stå fast på køreplanen med hensyn til et valg inden for et halvt år. Vi opfordrer også til, at de politikere, der sidder i fængsel bliver løsladt, medmindre de har lavet noget kriminelt, og at undtagelsestilstanden ophæves, siger han.
EU's udenrigsministre skal drøfte situationen i Egypten og deres forhold til landet efter det egyptiske militærs afsættelse af den demokratisk valgte præsident, Mohamed Mursi, i juli.
De 28 medlemslande skal blive enige om "passende foranstaltninger", som EU's udenrigspolitiske chef, Catherine Ashton, har kaldt det i sin opfordring og som svar på den eskalerende vold i det urohærgede land.
Mursi er en del af Det Muslimske Broderskab, hvis tilhængere i øjeblikket kæmper mod den nuværende militærregerings styrker. Det har ført til blodige kampe mellem demonstranter og politiet, og foreløbig har over 800 mistet livet under sammenstød i landet.
Det splittede land synes langt fra sin oprindelige plan om øget demokratisering, og Villy Søvndal har udtrykt stærk bekymring for situationen, men han tror stadig, at dialog er vejen frem.
- Jeg talte med den egyptiske udenrigsminister i torsdags, og jeg er helt sikker på, at Egypten har et ønske om at bevare et godt forhold til omverdenen. Jeg tror, det er et af de lande, hvor dialog nytter, siger Villy Søvndal.
