Jacob Axel i samråd om Løkkes papirer



 Sundhedsminister Jakob Axel Nielsen (K) skal nu forklare over for Folketingets Sundhedsudvalg, hvordan centrale papirer i sagen om tidligere sundhedsminister og nuværende statsminister Lars Løkke Rasmussens (V) angivelige særbehandling af privathospitalerne tilsyneladende er forsvundet fra ministeriet.
 De radikale og socialdemokratiske sundhedsordførere, Lone Dybkjær og Sofie Hæstorp Andersen, kalder Jakob Axel Nielsen i samråd.
 - Det er en dybt mærkværdig måde, regeringen håndterer sagerne på. Vi så det tilsvarende med forsvaret og udleveringen af de afghanske fanger, hvor sagen også pludselig var væk. Det sætter retssikkerheden over styr, at papirerne forsvinder, siger Lone Dybkjær i en pressemeddelelse.
 Hun tvivler samtidig på, om det kan være rigtigt, at der ikke findes en elektronisk kopi af de forsvundne dokumenter, som forsvandt fra ministeriet, efter at medarbejdere fra Rigsrevisionen havde set dem under et besøg i ministeriet.
 - Jeg nægter at tro på, at sager bliver væk i vor elektroniske tidsalder. Derfor er ministeriets svar om, at sagen er bortkommet, helt uacceptabelt, siger Lone Dybkjær og bliver bakket op af Sofie Hæstorp Andersen.
 - Det er jo ren Berlusconi. Fordi regeringen har flertallet bag sig, kan den åbenbart tillade sig hvad som helst. Eksempelvis selv bestemme, hvad man ønsker at udlevere til Rigsrevisionen, siger hun.
 Rigsrevisionen har i det hele taget haft problemer med at få oplysninger fra Sundhedsministeriet til sin undersøgelse af, hvorvidt statsminister Lars Løkke Rasmussen har betalt privathospitaler overpris for at behandle patienter, der står på venteliste i det offentlige. Det siger rigsrevisor Henrik Otbo i dag til Politiken.
