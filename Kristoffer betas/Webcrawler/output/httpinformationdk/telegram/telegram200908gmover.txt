GM overvejer at beholde Opel
En amerikansk avis skriver, at General Motors er ved at skaffe kapital til en plan om at beholde Opel. En sådan udvikling kan skade Merkel før det tyske valg.


 Den amerikanske bilgigant General Motors (GM), som gennem flere måneder har forsøgt at sælge Opel, vil nu ifølge rapporter forsøge at beholde den tyske bilproducent.
 Det er et skridt, som - hvis det gennemføres - vil ødelægge den tyske regerings plan om, at den østrigsk-canadiske koncern Magna, som fremstiller bildele, skal være Opels nye ejer. Magna har kapital fra en russisk statslig bank i ryggen.
 Det amerikanske finansdagblad Wall Street Journal rapporterer, at GM, som netop er kommet ud af en betalingsstandsning, er ved at skabe en finansieringsplan til 4,3 milliarder dollar (over 22 milliarder kroner), der skal gøre det muligt at bevare kontrollen med datterselskabet Opel.
 GM ønsker ikke at kommentere forlydendet i Wall Street Journal.
 En GM-kovending kan skade den tyske forbundskansler, Angela Merkel, forud for forbundsdagsvalget sidst i september. Merkels regering har været dybt involveret i forhandlingerne om Opels fremtid. Den tyske regering ønsker at være med til at bevare arbejdspladser i Tyskland. Omkring halvdelen af GM's 50.000 job i Europa er placeret i Tyskland.

