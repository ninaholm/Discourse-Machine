EL: Thornings opgør med jobindsats bygger på myter
Thornings opgør med jobindsatsen i Danmark får hårde ord med på vejen fra Enhedslisten: Der mangler job.


 Enhedslisten beskylder statsminister Helle Thorning-Schmidt (S) for at have overtaget den tidligere VK-regerings syn på beskæftigelsesindsatsen i Danmark.
Kritikken kommer, efter at Helle Thorning-Schmidt på sit ugentlige pressemøde varslede et stort opgør med beskæftigelsessystemet i Danmark, som ifølge statsministeren både svigter de arbejdsløse og arbejdsgiverne, som ikke kan få besat ledige ufaglærte stillinger.
Men statsministerens syn på de arbejdsløse giver mindelser om den tidligere VK-regering hos Enhedslistens arbejdsmarkedsordfører Christian Juhl:
- Det er sørgeligt at høre en socialdemokratisk statsminister, som kører med på højrefløjens myter om, at der er masser af job, hvis man bare vil tage fat.
- Regeringens akutpakker har jo tydeligt vist, at problemet er, at der mangler job, og det kræver handling nu, siger Christian Juhl i en kommentar.
Enhedslisten er enige med statsministeren i, at der er "god grund" til at gøre op med meningsløs aktivering. Men når det handler om de mange tusinde, der mangler et job og falder ud af dagpengesystemet, så skal der handling til nu, siger Christian Juhl.
- Der er behov for investeringer, som skaber job og mere tryghed for dem, der har mistet arbejdet.
- Det ved vi allerede, og regeringen kan faktisk bare indkalde os og fagbevægelsen til forhandlinger den dag i dag, hvis den vil gøre noget. Det kræver ikke studiekredse og store undersøgelser, siger Christian Juhl.
Enhedslisten har længe kæmpet for at få regeringen til at gøre mere for de danskere, som står til at falde ud af dagpengesystemet.
Regeringen har på sin side tilbudt danskere på dagpenge en akutpakke med individuel hjælp til at komme i job, en akutjobpakke, der skal reserverer 12.500 job til dagpengeløse danskere, og senest har man varslet en ny jobskabelsespakke.
Trods indsatsen forventer regeringen, at mellem 17.000 og 23.000 danskere opbruger deres dagpenge i årets første seks måneder af 2013.
