Måling viser rødgrønt flertal i Norge



 Norges rødgrønne regering kan blive siddende efter valget den 14. september, hvis en ny måling står til troende. Den giver nemlig 88 mandater til de tre regeringspartier, tre mandater mere end der skal til for at have flertal.
 Arbeiderpartiet er gået frem og får opbakning fra 32,8 procent af vælgerne, mens Sosialistisk Venstreparti får 7,9 procent og Senterpartiet 7,5 procent, viser målingen, der er udført af Synovate for Dagbladet og NRK.
 Ifølge målingen vil de borgerlige partier få 79 mandater i alt.
 Meningsmålingerne har inden for de seneste dage bevæget sig fra side til side. For blot to dage siden gav en måling i avisen et flertal på 88 mandater til højreblokken.
