Naturorganisationer jubler: Naturen og økologien vinder
Danmarks Naturfredningsforening og Økologisk Landsforening glæder sig over millioner til grønne initiativer.


 Mange bække små gør en stor å.
Ud fra det princip erklærer præsident i Danmarks Naturfredningsforening, Ella Maria Bisschop-Larsen, sig tilfreds med den grønne delaftale, som regeringen, SF og Enhedslisten onsdag indgik på Christiansborg.
- Der er givet mange små beløb til mange forskellige ting, konstaterer hun.
- Jeg synes, at det er en god grøn aftale, og det er især fordi, at den styrker muligheden for at gøre noget for primært økologien, naturen og den grønne omstilling. Det er simpelthen områder, hvor der er brug for, at der gives en ekstra bevilling, for at der kan komme noget skub i det, siger hun til Ritzau.
Der er blandt andet givet 30 millioner kroner til en styrket indsats for økologien, og det glæder Ella Maria Bisschop-Larsen.
- Økologien er rigtig godt - både for naturen og for vores drikkevand. Men jeg vil også godt fremhæve, at der er givet et lille, men dog ekstra beløb på to millioner kroner til at teste sprøjtegifte, før de kan blive godkendt, og det er glædeligt, siger hun.
Hos Økologisk Landsforening vækker aftalen også begejstring.
- Naturen, forbrugerne og dyrene vinder, når regeringen fastholder en offensiv, dansk økologipolitik. Samtidig vil aftalen skabe eksportindtægter og job og bakke op om de økologiske landmænd og kommuner, der driver økologi frem. Vi takker for både tilliden og lydhørheden, siger Per Kølster, formand for Økologisk Landsforening, i en skriftlig kommentar.
Aftalen sikrer 30 millioner kroner årligt over fire år til økologiske tiltag. Desuden afsættes der omkring 100 millioner kroner over fire år til en styrket naturindsats.
Miljøminister Kirsten Brosbøl (S) præsenterede onsdag delaftalen på miljøområdet, der har en samlet værdi på omkring en milliard kroner. Tiltagene bliver til noget, hvis regeringen kan blive enige med Enhedslisten og SF om en samlet finanslov.
