Nye sammenstød ryster Bangkok
Politiet bruger tåregas mod demonstranter nær hovedkvarteret for Thailands regering.


 Sikkerhedsstyrker og demonstranter er mandag morgen igen stødt sammen i den thailandske hovedstad, Bangkok.
Ved det stærkt bevogtede regeringshovedkvarter benyttede politiet tåregas mod demonstranter, der svarede igen med forskellige former for kasteskyts, rapporterer AFP.
Demonstranterne kræver, at premierminister Yingluck Shinawatra går af.
Nogle skoler og universiteter har valgt at holde lukket mandag af sikkerhedshensyn, lyder det fra myndighederne.
Et møde søndag aften mellem oppositionslederen Suthep Thaugsuban og Yingluck Shinawatra fik dermed ikke blødt op for situationen. Tværtimod fik Shinawatra et ultimatum: Hun har to dage til at træde tilbage og overdrage magten til "folket".
Shinawatra har været premierminister siden 2011. Hun er søster til den tidligere premierminister Thaksin Shinawatra, som sad på posten fra 2001 til 2006, hvor han blev afsat ved et militærkup.
Oppositionen mener, at regeringen er korrupt, og at Thaksin, som bor i eksil, fortsat styrer landet gennem søsteren.
Demonstranterne har indtaget gaderne over den seneste måned, og det er de største protester, siden Thaksin-støtter demonstrerede for tre år siden. Her blev 90 personer dræbt.
Politiet siger, at omtrent 70.000 mennesker deltog i protesterne søndag.
Fire mennesker har mistet livet under urolighederne.
