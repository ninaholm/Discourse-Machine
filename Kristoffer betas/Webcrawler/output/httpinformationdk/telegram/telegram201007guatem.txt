Guatemala opbringer ubåd lastet med kokain
Endnu en ubåd, der er beregnet til at smugle tonsvis af narkotika, er blevet beslaglagt af myndighederne i et sydamerikansk land.


 Guatemalas flåde har opbragt en ubåd lastet med fem ton kokain på vej til USA, oplyser landets militær søndag.
 Flåden, som har samarbejdet med det amerikanske narkotikapoliti (DEA), fik stoppet det 55 fod lange fartøj fredag ved Guatemalas stillehavskyst og har anholdt fire colombianere som var om bord.
- Der var en sovekupé, en separat sektion for motoren og yderligere en sektion for kokainlasten, fortæller militærtalsmand Byron Gutierrez under en pressekonference.
De fire anholdte mænd er blevet taget i forvaring af DEA-agenter. 
Narkotikakarteller smugler årligt hundredvis af ton kokain fra Sydamerika til USA.
I oktober sidste år blev en lignende ubåd fundet 175 km ud for Guatemalas kyst, lastet med 10 ton kokain. 
I den forgangne uge meddelte myndighederne i Ecuador, at de havde beslaglagt en stor, hjemmebygget ubåd i et marskområde i nærheden af grænsen til Colombia. Den var beregnet til at smugle narkotika til Mexico - op til 12 ton ad gangen, siger chefen for Ecuadors narkotikapoliti, Joel Loaiza.
Også denne ubåd blev lokaliseret gennem et samarbejde med amerikanske DEA.

