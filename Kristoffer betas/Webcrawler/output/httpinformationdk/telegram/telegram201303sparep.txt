Spareplan i SAS: Rigmand vil købe datterselskab
Et frasalg af det overskudsgivende Widerøe kan være en realitet inden længe, erfarer norsk medie.


 Luftfartsselskabet SAS kan snart være på vej med et salg af en af sine dattervirksomheder - det norske flyselskab Widerøe.
Forretningsmanden Per G. Braathen, som blandt andet ejer det svenske luftfartsselskab Malmø Aviation, bekræfter over for erhvervsmediet E24, at han har givet et bud på Widerøe. Han ønsker dog ikke at give yderligere oplysninger.
Frasalget af datterselskaber er afgørende for at forhindre, at SAS går konkurs.
I efteråret fremlagde luftfartsselskabet sin overlevelsesplan. Her kalkulerede SAS med, at et frasalg af SAS Ground Handling og den overskudsgivende guldklump Widerøe ville indbringe omkring to milliarder kroner - langt størstedelen fra Widerøe.
Ifølge E24 er de fleste usikkerhedsmomenter vedrørende salget af Widerøe ryddet af vejen. Diskussionen mellem SAS og de potentielle købere skal nu handle om pris og salgsbetingelser, og derfor ventes et salg af Widerøe at være en realitet inden længe.
Rigmanden Per G. Braathen sagde allerede i november, at han var interesseret i at købe det norske selskab. Han ser stort potentiale i Widerøe, hvis han vinder budkampen.
- Jeg tror, vi kunne blive en god ejer af Widerøe - til gavn for SAS som fremtidig samarbejdspartner - og vi kan udvikle Widerøe som en regional spiller sammen med vores flyselskab i Sverige, lyder det fra Braathen i en e-mail til E24.
Men Braathen er ikke den eneste, der er interesseret i Widerøe. Ifølge E24 er både selskaberne Flybe samt Torghatten ASA muligvis også potentielle købere.
Den omfattende spareplan i SAS indeholder ud over et frasalg af datterselskaberne flere tusinde afskedigelser samt lønnedgang for de ansatte. Desuden flytter SAS hele administrationen til Sverige.
