Danske rejseselskaber dropper Egypten
Efter ændring i rejsevejledningen stopper danske rejseselskaber nu i en periode for rejser til Egypten.


 Rejseselskaberne Apollo, Spies, Atlantis og Star Tour stopper nu for rejser til Egypten.
- Vi trækker alle vores 200 danske turister i Egypten hjem i god ro og orden. Senest mandag i næste uge er de hjemme, siger salgsdirektør i Star Tour, Stig Elling, til Ritzau.
Det sker efter, at Udenrigsministeriet af sikkerhedsmæssige årsager nu også fraråder ikke-nødvendige rejser til turistområder i Egypten på grund af omfattende uro i landet.
Hidtil har anbefalingen været, at danskere skulle holde sig fra hovedstaden Kairo og andre egyptiske storbyer, men nu gælder det også turistområderne ved Rødehavet og Aqababugten.
Spies, Apollo, Star Tour og Atlantis fortæller alle, at de følger rejsevejledningen slavisk.
- Vi åbner ikke for rejser til Egypten, før Udenrigsministeriet mener, at det er forsvarligt at sende turister derned, siger kommunikationschef i Apollo, Rikke Koks Andreassen, til Ritzau.
Hun oplyser, at selskabets 150 danske turister senest mandag i næste uge vil blive fragtet tilbage til Danmark i "god ro og orden".
Spies oplyser ligeledes, at de aflyser samtlige flyvninger - som udgangspunkt frem til 7. oktober.
Rejseselskabet har i alt 196 turister i Hurghada-området i Egypten. 176 følger deres normale hjemrejseplaner og kommer hjem mandag.
 De sidste 20 gæster er to ugers gæster, som formentlig også kommer hjem mandag og dermed får deres ferie forkortet.
Selv om Atlantis også indstiller rejser fra Egypten, planlægger de dog ikke at trække turister hjem før tid.
- Vores 700 turister i landet rejser som planlagt. Udenrigsministeriet fortæller jo, at sikkerhedsrisikoen ikke er steget, siger kommunikationsdirektør hos Atlantis, Rikke Ammitzbøll.
Stig Elling oplyser, at Star Tours rejser til Egypten som udgangspunkt er indstillet frem til primo oktober.
 - Vi regner med at starte op igen til vinter, hvis situationen tillader det. Og hvis Udenrigsministeriets anbefalinger er i orden, siger Stig Elling.
Sverige og Norge har desuden ændret deres rejsevejledninger, og Udenrigsministeriet oplyser, at man taler meget sammen med de nordiske kolleger om den urolige situation i Egypten.
Siden situationen eskalerede er mindst 525 mennesker blevet dræbt, da de egyptiske sikkerhedsstyrker onsdag blev sat ind mod aktivister fra Det Muslimske Broderskab i hovedstaden Kairo og andre steder i landet.
