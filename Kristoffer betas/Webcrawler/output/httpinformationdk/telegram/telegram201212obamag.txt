Obama gør nyt forsøg på at afværge finans-katastrofe
Den amerikanske præsident mødes med toprepublikaner om budgetaftale, der skal forhindre økonomisk kaos.


  18 dage inden den amerikanske økonomi styrter mod afgrunden, mødtes præsident Barack Obama igen med John Boehner, republikansk formand for Repræsentanternes Hus, for at sparke liv i de fastlåste budgetforhandlinger.
Samtalen torsdag i Det Hvide Hus mellem de to betegnes som "åbenhjertige".
- Jeg er villig til at gøre meget mere med hensyn til at skære i udgifterne. Men vi nødt til at spæde det op med en smule mere på indtægtssiden, siger Obama efter mødet.
Det afgørende stridspunkt er beskatningen af velhavende amerikanere.
Republikanerne har indtil videre være totalt afvisende over for Obamas krav om, at de rige - dem med en årsløn på over 200.000 dollar (cirka 1,1 millioner kroner) - skal beskattes hårdere.
Findes der ikke en løsning inden nytår, vil USA's økonomi faldet tilbage i recession ifølge de fleste økonomer.
En række skattelettelser for samtlige sociale klasser udløber ved årsskiftet. Det vil i sig selv svække økonomien, fordi amerikanerne dermed får færre dollar mellem hænderne.
Obama vil forlænge skattelettelserne for alle - bortset fra de rige. Boehner er enig - men vil også frede de rige.
- Hæver vi skatten (for de rige, red), vil det ramme de mindre forretningsdrivende på et tidspunkt, hvor vi forventer, at netop de små- og mellemstore virksomheder skal være drivkraften i at skabe flere arbejdspladser i USA, siger John Boehner.
Republikaneren mener, at et lavere offentligt forbrug er nøglen til at nedbringe det enorme statsunderskud, der har passeret 16.000 milliarder dollar.
Ifølge en talsmand tilbringer John Boehner weekenden i hjemstaten Ohio, men er parat til rejse tilbage til Washington og endnu et møde i Det Hvide Hus, hvis præsidenten ønsker det.
- Ohio har både lufthavne og mobildækning. Det er ikke noget problem, siger talsmanden.
Efter syv dage med uafbrudt fremgang på de globale aktiemarkeder og stigende priser på råvarer tog finansmarkederne sig en pause torsdag - tilsyneladende fordi nervøsiteten for den finansielle afgrund så småt er ved at gribe investorerne.
- Et indtryk af, at parterne fortsat er langt fra hinanden i forhandlingerne, er ved at brede sig, siger en af eksperterne på finansgaden Wall Street.
Obama har en stor fordel: En overvældende opbakning blandt vælgerne til sine synspunkter.
Trefjerdedele af amerikanerne er villige til at acceptere højere skatter for de rige, hvis det er det, der skal til for forhindre økonomien i at falde ud over kanten og ned i kløften. Det viser en Wall Street Journal/NBC-meningsmåling.
Selv blandt de republikanske vælgere er der støtte til Obama. 61 procent går ind for en øget beskatning af de bedst lønnede.
