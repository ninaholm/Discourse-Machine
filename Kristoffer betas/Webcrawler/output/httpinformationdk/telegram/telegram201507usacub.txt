USA og Cuba indgår historisk aftale: Ambassader genåbnes
Efter over 50 års pause er USA og Cuba parate til at genoptage de diplomatiske forbindelser.


 Et halvt århundreds politisk fjendskab mellem USA og Cuba er tæt på at være slut.
Landene vil onsdag meddele, at de er blevet enige om at genåbne ambassader i hinandens respektive hovedstæder og genoprette de diplomatiske forbindelser, der i over 50 år har været afbrudt.
- Vi vil i morgen formelt meddele, at USA og Cuba er nået til enighed om at retablere de formelle diplomatiske relationer og åbne ambassader, siger en anonym regeringskilde i Washington ifølge nyhedsbureauet AFP.
Nyheden bekræftes af en meddelelse natten til onsdag dansk tid fra Det Hvide Hus.
Præsident Barack Obama vil onsdag formiddag klokken 11, eller klokken 17 dansk tid, komme med en officiel udtalelse om aftalen med Cuba, lyder det fra præsidentboligen.
Cuba bekræfter gennembruddet.
Udenrigsministeriet i Havana skriver i en meddelelse, at chefen for USA's diplomatiske repræsentation i Havana onsdag vil overdrage en besked fra Obama til den cubanske udenrigsminister om genoprettelsen af de diplomatiske relationer.
Landene har været på kant med hinanden siden revolutionen i Cuba i slutningen af 1950'erne. Siden har Cuba haft et kommunistisk styre, og få år efter omvæltningen i Cuba indførte USA en omfattende handelsembargo mod landet.
Tøbruddet mellem de to lande, der under Den Kolde Krig var ærkefjender, har været undervejs i lang tid.
Efter 18 måneders diskrete forhandlinger blev Obama og Cubas præsident, Raul Castro, i december enige om at forsøge at normalisere forholdet mellem de to lande.
I april mødtes de to for første gang ansigt til ansigt i Panama, og måneden efter banede USA vejen for en yderligere tilnærmelse ved at slette Cuba fra sin liste over stater, som støtter terror. Siden 1982 har styret i Cuba protesteret mod at optræde på den sorte liste.
De nye tider afspejles også ved, at restriktioner, der stort set har gjort det umuligt for amerikanere at besøge Cuba, er blevet lempet. Det Hvide Hus har heller ikke udelukket muligheden for, at Barack Obama kan nå at aflægge Cuba et officielt statsbesøg, inden hans præsidentperiode slutter i 2017.
