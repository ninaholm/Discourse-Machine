Robotstøvsugere til ældre droppes
De ældre på Frederiksberg er imod at skulle bruge robotstøvsugere, og derfor dropper kommunen robotterne.


 Flere hundrede hjemmehjælpsmodtagere på Frederiksberg bliver alligevel ikke tvunget til at købe robotstøvsugere. Det skriver Politiken torsdag.
Byrådet har med øjeblikkelig varsel annulleret en allerede effektueret beslutning om at tage den kommunale støvsugning fra mange af de ældre.
I stedet var borgerne henvist til selv at anskaffe det, der på kommunesprog hedder en "selvkørende støvsuger".
Langt de fleste af de foreløbig 567 ældre, der blev udsat for tvangsordningen, valgte i stedet at betale private rengøringsfirmaer, og kun omkring 20 købte robotstøvsugere.
Det har rystet politikerne.
 - Vi blev taget på sengen, for det var ikke meningen, at det skulle presse de ældre til i stedet at vælge en dyr løsning hos private leverandører, siger formanden for sundheds- og omsorgsudvalget på Frederiksberg, Flemming Brank (K), til Politiken.
Frederiksberg er den første kommune, der trækker en allerede indført generel robotordning tilbage, men andre kommuner har også fået kolde fødder, erfarer avisen.
 Efter et forsøg i to år valgte Horsens Kommune således at sige nej til robotstøvsugere i private hjem, og Struer Kommune traf samme beslutning efter at have afprøvet teknologien hos 12 ældre.
Forleden slog Hjemmehjælpskommissionen nedsat af regeringen ellers fast, at såkaldt velfærdsteknologi som robotstøvsugere, automatiske vasketoiletter og gardiner, der selv sænker sig, bliver "en central løsning på udfordringerne i ældreplejen".
 En undersøgelse viste for nylig, at to ud af tre kommuner har indført private robotstøvsugerordninger.
