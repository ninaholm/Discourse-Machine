Flere børn læser bøger i fritiden
Andelen af danske børn, der frivilligt læser bøger derhjemme, er steget siden 2000, viser undersøgelse


 Læsehesten blevet halt, og danske børn læser ikke længere andet end sms-beskeder og opdateringer på Facebook.
Sådan kunne det lyde fra bekymrede forældre og samfundsborgere, når det handler om unges læselyst. Men ifølge en ny undersøgelse fra Aarhus Universitet, skal historien skrives på en ny måde.
Andelen af børn, der frivilligt læser i en bog uden for skoletiden en eller flere gange om ugen, er på 10 år steget fra 56 procent til 61 procent, skriver Jyllands-Posten.
Samtidig viser svar fra de 1999 børn i 3.-6. klasse i undersøgelsen, at interessen for at læse i fritiden i dag først aftager omkring 5.-6. klasse. Tidligere var det omkring 3.-4. klasse.
- Det er interessant, at samtidig med de digitale mediers indtog det seneste årti læses der mere på ugebasis i dag end for 10 år siden, siger Stine Reinholdt Hansen, Aarhus Universitet, som står bag undersøgelsen, til avisen.
Både eksperter i læsning og dansklærernes formand vurderer, at børnenes genfundne læselyst blandt andet skyldes det målrettede fokus på læsning, der har været i folkeskolen de seneste 10 år.
Mange folkeskoler har indført, at eleverne hver dag skal læse i en bog efter eget valg, og mange lærere er blevet efteruddannet som læsevejledere
Den indsats har ført til, at elever, som i begyndelsen af 00'erne klarede sig skidt i disciplinen læsning i de internationale undersøgelser, i dag klarer sig bedre.
Læseforsker Elisabeth Arnbak peger i Jyllands-Posten på, at læsning i fritiden er afgørende for at blive en god læser - og for at klare læsekravene på en uddannelse.
- Når man læser længere skønlitterære tekster, får man mulighed for at fordybe sig og tilegne sig et stort ordforråd. Skal jeg give danske børn og unge ét godt råd, så er det: Læs nogle bøger, siger hun.
