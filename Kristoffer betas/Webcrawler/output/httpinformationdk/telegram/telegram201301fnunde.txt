FN undersøger droneangreb
FN har indledt en undersøgelse af brugen af ubemandede fly, de såkaldte droner, i anti-terroroperationer.


 25 angreb med droner i Pakistan, Yemen, Somalia, Afghanistan og de palæstinensiske områder bliver nu undersøgt af FN.
Det meddeler FN.
Undersøgelsen sættes i gang, fordi der er rettet kritik mod de senere års stadig flere angreb med droner under anti-terroroperationer.
De fleste angreb er foretaget med droner, som er styret af USA, men også Storbritannien og Israel har brugt de ubemandede fly, der foruden at observere med kameraer også kan affyre missiler.
- Den simple kendsgerning er, at den teknologi er kommet for at blive. Brugen af den i krigsområder er en realitet, som verden må erkende, siger undersøgelsens leder Ben Emmerson i London, den britiske hovedstad.
Emmerson er FN's særlige udsending inden for anti-terrorisme og menneskerettigheder.
Kritikken af droneangreb kommer specielt, fordi det ikke kun er militante, der rammes. Også civile er blevet ramt under droneangreb, ligesom droner også krydser suveræne landegrænser.
Den pensionerede amerikanske general Stanley McChrystal, der har stået bag USA's strategi mod oprørere i Afghanistan, advarede tidligere i denne måned mod at bruge dronerne alt for meget, idet droneangreb før har udløst vrede demonstrationer i Pakistan.
Oplysninger, der er samlet sammen af det britiske mediefirma Bureau of Investigative Journalism, siger, at mellem 2600 og 3404 pakistanere er dræbt af droneangreb siden 2004.
Af de mange dræbte er mellem 473 og 889 civile, herunder 176 børn.
