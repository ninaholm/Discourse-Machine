Nato skal målrettes mod nye trusler
Nato skal fokusere mere på trusler fra missilangreb, internationale terrorister og cyberangreb og mindre på "gammeldags" militære trusler.


 Nato er ikke længere truet af gammeldags militære angreb mod alliancens medlemslande.
Men mens det er "usandsynligt" med direkte militærangreb, så er det nødvendigt, at forsvarsalliancen omstiller sig til at fokusere mere på nye trusler mod sikkerheden, advarer en ekspertgruppe.
I et oplæg til et nyt strategisk koncept for Nato, som skal fastsætte den overordnede strategi for alliancen i det kommende årti, sætter eksperterne ord på nutidens trusler mod Danmark og andre Natolande.
- Disse trusler kan involvere masseødelæggelsesvåben, terrorangreb og forsøg på at skade samfundet gennem cyberangreb eller uretmæssig forstyrrelse af vigtige forsyninger, lyder det i rapporten.
Derfor er det nødvendigt, at Nato opdaterer deres territoriale forsvar, vurderer eksperterne. Det skal blandt andet ske ved at oprette et missilforsvar, som kan beskytte mod altødelæggende missilangreb fra lande som Iran.
- Alliancen skal være mere fleksibel i en tid med stor uforudsigelighed, siger USA's tidligere udenrigsminister Madeleine Albright, der har stået i spidsen for ekspertgruppen.
I de seneste 10 år har Nato bredt sig langt ud over alliancens grænser med operationer i blandt andet Afghanistan og Adenbugten ved Somalias kyst. 
Derfor mener eksperterne, at det er på tide, at Natolandene opstiller klare retningslinjer for, hvor i verden og hvornår forsvarsalliancen skal starte sådanne operationer.
- Nato bærer på ingen måde eneansvaret for ethvert problem, som påvirker den internationale sikkerhed. Nato er en regional, ikke en global organisation, påpeger eksperterne.
Et synspunkt som deles af Natos generalsekretær, Anders Fogh Rasmussen.
- Natos hovedformål var, er og vil fortsat være at skabe sikkerhed for medlemmerne, Natos ambition er ikke at blive verdens politimand, fastslår Anders Fogh Rasmussen.,
