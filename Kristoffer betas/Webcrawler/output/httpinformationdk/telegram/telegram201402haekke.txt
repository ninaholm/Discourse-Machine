Hækkerup: Vi skal holde igen med brugerbetaling
Brugerbetaling vil sortere dårligt stillede mennesker fra, mener den ny sundhedsminister, Nick Hækkerup.


 Med Nick Hækkerup (S) ved roret som sundhedsminister skal danskerne tilsyneladende ikke være bange for brugerbetaling på flere sundhedsydelser.
- Vi skal passe meget på med brugerbetaling i sundhedsvæsnet, for med brugerbetaling risikerer vi at sortere mennesker fra, der ikke har råd til behandling, siger Nick Hækkerup efter overdragelsen af ministerposten efter Astrid Krag.
For ham står det øverst på dagsordenen at sikre, at ingen danskere bliver ladt i stikken i sundhedsvæsnet.
- Sundhed for mig handler om den lige og frie adgang. Det er helt fundamentalt, siger han.
Ved middagstid fik Nick Hækkerup overrakt ministerposten af den nyudklækkede socialdemokrat Astrid Krag i Sundhedsministeriets lokaler.
Og traditionen tro blev der udvekslet gaver mellem politikerne. Som et symbol på sundhedsområdets mange sider gav Astrid Krag (S) ham en "godtekasse" med både løbetrøjer og slik i.
Ikke nok med det havde den forhenværende sundhedsminister en huskeliste med over opgaver, som Nick Hækkerup skal kaste sig over som sundhedsminister.
Regeringens forebyggelsespolitik og sikring af psykisk syges vilkår betegnes som Astrid Krags hjerteblod, og det er disse opgaver, som hun påpegede, at Nick Hækkerup skal kæmpe ekstra hårdt for.
Selvom Nick Hækkerup er ny chef i Sundhedsministeriet, varsler han ikke en ny retning på sundhedsområdet.
Han vil i høj grad følge i den tidligere SF'ers fodspor og fortsætte den kurs, som han i spøg kaldte "meget socialdemokratisk".
En tydelig hentydning til, at Astrid Krag nu er skiftet fra partiet SF til Socialdemokratiet.
Og med en tidligere sundhedsminister som partifælle kan han altid spørge hende om hjælp, påpeger han.
Astrid Krag slog også fast i sin tale, at Nick Hækkerup "bare kunne ringe", hvis han havde brug for et godt råd.
