USA-minister advarer mod Mellemøst-krige
USA's snarligt afgående forsvarsminister, Robert Gates, advarer mod nye militære fremstød i Mellemøsten.


 USA's forsvarsminister, Robert Gates, der står til at forlade sit job i år, advarer mod at sende amerikanske soldater i krig på landjorden i Asien og Mellemøsten.
Det er USA's dårlige erfaringer fra krigene i Afghanistan og Irak, der får Gates til at advare mod nye militære missioner med landtropperne i den arabiske verden.
- Chancen for at gentage Afghanistan og Irak - at invadere, pacificere og administrere et stort tredjeverdensland - er sikkert lille, siger Gates.
- Efter min mening, så bør enhver fremtidig forsvarsminister, der råder præsidenten til at sende store mængder landtropper ind i Asien, Mellemøsten eller Afrika, 'få sit hoved undersøgt', som general MacArthur så fint sagde det, siger han.
Gates erstattede i 2006 Donald Rumsfeld i jobbet som forsvarsminister, da krigen i Irak var ved at udvikle sig til en borgerkrig.
Han ændrede dog strategien med general David Petraeus i front og det har muliggjort tilbagetrækningen af titusinder af amerikanske soldater.
I Afghanistan har USA stadig godt 100.000 soldater. Planen er, at afghanerne skal overtage hovedansvaret for sikkerheden i 2014.
Gates holdt fredag sin sidste tale for kadetterne på det højtestimerede militærakademi West Point.
- Da chancen for et frontalt sammenstød med store mekaniserede landstyrker virker mindre sandsynlig, så vil hæren i stigende grad blive udfordret i forhold til at retfærdiggøre antallet, størrelsen og omkostningerne ved dens tunge formationer, siger han.
