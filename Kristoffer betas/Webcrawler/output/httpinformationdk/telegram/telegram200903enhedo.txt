Enhed skal overvåge Københavns Kommune



 Velfærdsminister Karen Jespersen (V) tager ikke et nej for et nej. Ministeren vil nu selv følge Københavns sociale indsats og nedsætter derfor en overvågningsenhed, der skal undersøge kommunens indsats mod bandevold og asocial adfærd.
 I går afviste overborgmester Ritt Bjerregaard (S) ellers at modtage hjælp fra ministeren. Ifølge Ritt Bjerregaard var Jespersens hjælp om at kortlægge de sociale problemer i København "til grin" og ubrugelig. Karen Jespersen på sin side mente, at det forebyggende sociale arbejde i København sejlede.
 - I dag må vi desværre konstatere, at selv om Københavns Kommune har ofret store beløb, så er der alligevel ikke styr på indsatsen. Derfor har jeg tilbudt kommunen et samarbejde om en social genopretningsplan. Det har Ritt Bjerregaard imidlertid afvist. Men i betragtning af situationens alvor er jeg så nødt til på anden vis at følge nøje, hvad kommunen gør ved problemerne, siger Karen Jespersen i en pressemeddelelse.
 Hun understreger, at hun hverken kan eller skal overtage ansvaret fra kommunen, "men overvågningen kan hjælpe os til at finde ud af, hvor kommunen kan forbedre sin indsats."
 - Hvis overborgmesteren kommer på andre tanker, er et samarbejde naturligvis stadig muligt. Derudover kan der blive tale om lovgivning eller andre initiativer fra Velfærdsministeriets side, siger hun.
