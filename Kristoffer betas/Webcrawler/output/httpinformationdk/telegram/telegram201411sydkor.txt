Sydkorea: Drabsanklaget kaptajn slipper for dødsstraf
Anklagemyndigheden har besluttet at appellere dom, som frikender kaptajn for at være skyld i, at 304 druknede.


 Lee Joon-seok, der var kaptajn på den forliste sydkoreanske færge Sewol, er tirsdag blevet idømt 36 års fængsel. Men anklagemyndigheden, der krævede dødsstraf, har appelleret afgørelsen.
Lee er kendt skyldig i pligtforsømmelse, men retten fandt ham ikke skyldig i manddrab.
304 mennesker mistede livet, da færgen med mange skolebørn om bord kæntrede i april.
Tilhørere, der overværede, at kaptajnen blev frikendt for drab, reagerede med vrede på afgørelsen.
- Hvor er retfærdigheden, råbte en kvinde til dommeren.
Tre andre besætningsmedlemmer, der var anklaget for drab, fik mellem 15 og 30 års fængsel.
Anklagerne meddelte lidt senere, at de appellerer afgørelsen for samtlige de 15 besætningsmedlemmer, der overlevede forliset, og vil forsøge at få dommen omgjort.
- Vi finder det vanskeligt at konkludere, at de tiltalte var klar over, at alle ofrene ville dø på grund af deres handlinger, eller at de tiltalte havde til sinde at dræbe dem, lød det fra retten.
Sewol kæntrede og sank 16. april med 476 personer om bord 20 kilometer ud for Sydkoreas sydvestlige kyst. Ni ofre er aldrig blevet fundet.
Af de 304 døde var omtrent 250 skoleelever fra samme skole.
Ulykken skyldtes efter alt at dømme en dødelig kombination af en alt for tung last, ulovlig ombygning af færgen samt sølle evner til at styre fartøjet.
Under retssagen er det kommet frem, at besætningen gentagne gange bad passagererne blive i deres kahytter, da vandet begyndte at strømme ind til dem. Det kostede mange livet.
Samtidig var besætningen blandt de første i redningsbådene. Videooptagelser af personalets flugt har skabt voldsom vrede overalt i Sydkorea.
