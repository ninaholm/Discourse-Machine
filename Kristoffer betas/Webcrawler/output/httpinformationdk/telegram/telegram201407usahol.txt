USA holder sit mest avancerede kampfly på jorden
Flåden afviser oplysninger om, at flyveforbuddet for F-35 er ophævet.


 Det amerikanske militær har endnu ikke ophævet det flyveforbud for de avancerede F-35 fly, som blev indført efter en brand i en motor på et af flyene i juni.
Anonyme kilder i militæret fortalte fredag til Reuters, at forbuddet var fjernet, men oplysningen afvises i en officiel udtalelse fra den amerikanske flåde.
- På nuværende tidspunkt har jeg ikke tilstrækkelig med information til at lade F-35B- og F-35C-flåden returnere til flyvinger, siger viceadmiral David Dunaway i meddelelsen.
Forsvaret vil senest 16. juli igen orientere om situationen.
F-35 kendes også som Joint Strike Fighter og er et af de fly, der er i spil til Danmarks store flyindkøb til fremtiden.
Fire af flyene, der produceres af Lockheed Martin, skulle have deltaget i to store luftshows i Storbritannien i denne måned. Blandt andet i Englands største flyshow i Farnborough i næste uge.
Pentagon beordrede alle flyene i hangar efter en brand i en motor på et af flyene i Florida sidst i juni. Ilden opstod, da en pilot var ved at gøre klar til at lette. Sidste år tog det amerikanske militær en lignende beslutning, efter at en revne i en motordel blev opdaget under en rutinemæssig inspektion.
Udviklingen af F-35 har kostet Pentagon næsten 400 milliarder dollar, hvilket gør våbenprogrammet til USA's dyreste gennem tiderne. Flyet udvikles af ni lande med USA i spidsen. Danmark er et af de otte andre lande, selv om Danmark endnu ikke har besluttet, om F-35-fly skal erstatte flyvevåbnets F-16-maskiner.
Ud over Joint Strike Fighter er Eurofighter, svenske Saab Gripen og Boeings F-18 Superhornet i betragtning til at blive det danske luftvåbens nye maskine. Valget ventes at blive taget i 2015.
