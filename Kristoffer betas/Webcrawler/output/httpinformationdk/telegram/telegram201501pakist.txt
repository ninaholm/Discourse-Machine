Pakistan henretter 19. militante siden skolemassakre
I kølvandet på det dødeligste terrorangreb i Pakistans historie er 19 personer blevet henrettet.


 Som en del af Pakistans øgede fokus på at bekæmpe militante islamister har myndighederne i Lahore tidligt lørdag morgen henrettet endnu en fange.
Henrettelsen af Ikramul Haq var den 19., siden regeringen i sidste måned genindførte dødsstraf i terrorsager i kølvandet på en skolemassakre i den nordvestlige by Peshawar.
Som medlem af den forbudte, sunnimuslimske gruppe Lashkar-e-Jhangvi blev Ikramul Haq i 2004 dømt for drabet på en shiitisk muslim. Drabet blev begået tre år tidligere.
Pakistansk politi, fængselsmyndigheder og forsvarsadvokaten Ghulam Mustafa Mangan bekræfter, at henrettelsen har fundet sted.
Offerets familie havde egentlig benådet manden 8. januar, men en domstol afviste efterfølgende at droppe henrettelsen.
- Offerets familie havde benådet min klient, men en domstol afviste det, og mens vi appellerede kendelsen, blev han hængt, siger Mangan til nyhedsbureauet AFP.
FN, EU, Amnesty International og Human Rights Watch har alle opfordret Pakistan til at genindføre sit moratorium mod dødsstraf, der varede fra 2008 til december 2014.
Det var den ekstremt voldelige skolemassakre i det nordvestlige Pakistan, hvor 150 personer blev dræbt, der i december fik myndighederne til at genoptage dødsstraffen.
Amnesty International vurderer, at Pakistan har flere end 8000 indsatte på dødsgangen.
EU indikerede i 2013, at landet risikerede at sætte en vigtig handelsaftale på spil, hvis landet genoptog henrettelserne.

