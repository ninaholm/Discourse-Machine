Dansk deltager til kokke-EM: Jeg er glad
Første dag af Bocuse d'Or Europe er løbet af stablen. Den danske deltager fortæller, at det gik rigtig godt.


 Blodkiks og fars lavet med blod var noget af det, den danske deltager præsenterede for dommerne ved den prestigefyldte kokkekonkurrence Bocuse d'Or Europe onsdag.
Bocuse d'Or Europe, der er kendt som det uofficielle kokke-EM, bliver i år holdt i Stockholm.
Efter godt fem intense timer, hvor den danske kok Kenneth Hansen og hans assistent, Kasper Christensen, kreerede deres bidrag til konkurrencen, er den danske deltager meget tilfreds.
- Vi overholdt tidsplanen, og vi gjorde de ting, vi havde aftalt. Der var ikke noget, som ikke holdt sig til planen, siger den danske kok til Ritzau og fortsætter:
- I det store hele er det gået rigtig godt, og vi er glade.
Ved konkurrencen i Stockholm skal deltagerne tilberede en fiskeret og en kødret til 14 personer. I år skal kokkene bruge sej, østers og blåmuslinger til fiskeretten. Kødretten skal bestå af unggris, hvor tæer og blod blandt andet skal indgå.
Blodet har været en udfordring, og ifølge den danske dommer, John Kofod, har det været en fordel for svenskerne, da blod ikke ses meget på menuen i Danmark. Men det danske team fik løst opgaven.
- Vi fik løst det rigtig godt med en blodkiks og en fars lavet med blod, siger den danske deltager, som til daglig er kok på Svinkløv Badehotel, der ligger ved den jyske vestkyst.
I alt kæmper 20 europæiske kokke om at blive en af de 12 finalister, der kommer videre til mesterskaberne i Lyon i Frankrig til januar. Kenneth Hansen føler sig ret overbevist om, at de går videre.
- Vi lavede et par små fejl. Men for det blotte øje var det rigtig fint. Jeg er helt sikker på, at vi er gået videre, siger han.
Bocuse d'Or Europe begyndte onsdag og slutter torsdag, hvor der bliver fundet en vinder, og det bliver offentliggjort, hvem der går videre til mesterskaberne til januar.
