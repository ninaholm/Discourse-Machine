USA: Iran er større trussel end al-Qaeda
Den største trussel mod USA er ikke terrornetværket al-Qaeda, men Iran, siger højtstående kilde i Pentagon.


 Iran udgør den største trussel mod USA i Mellemøsten og er farligere end et svækket al-Qaeda.
Det siger højtstående kilder i USA's militær forud for offentliggørelsen af Det Internationale Atomenergi Agenturs rapport om Iran.
Rapporten ventes at dokumentere, at Iran foretager atomforskning, der ikke har meget mening, medmindre det drejer sig om våbenproduktion.
 - Den største trussel mod USA, mod vore interesser og mod vore venner er kommet i fokus, og det er Iran, siger kilderne, som ønsker at være anonyme.
Texas-guvernøren Rick Perry, som aspirerer til at blive Republikanernes præsidentkandidat, siger, at han som præsident ville støtte et israelsk angreb på iranske atomanlæg, hvis der findes beviser på, at iranerne vil anskaffe sig atomvåben.
- Vi kan ikke lade den galning i Iran få adgang til atomvåben, siger Perry til CNN med henvisning til Irans præsident, Mahmoud Ahmadinejad.
Flere medier har rapporteret, at Israel, og endda USA, drøfter mulige bombeangreb på Iran.
En kuwaitisk avis skrev tidligere på ugen om en strid i Israel mellem premierminister Benjamin Netanyahu og lederne af de israelske efterretningstjenester Mossad og Shin Bet i forbindelse med lækkede planer om et israelsk angreb på iranske atomanlæg.
I Israel skrev avisen Haaretz torsdag, at Netanyahu har forsøgt at vinde flertal i regeringen for et militært anslag mod iranske atomanlæg.
 The Guardian rapporterede samtidig, at der var forlydender om, at USA måske vil fremkomme med planer om et angreb på iranske atomfaciliteter og bede briterne om hjælp.
