Militærforsker: Mission i Syrien kan blive meget farlig
Især for de styrker, som skal operere på landjorden, kan missionen i Syrien blive farlig, vurderer ekspert.


 Det er en alvorlig beslutning at sende danske F-16 kampfly og specialstyrker til Syrien.
Ikke alene er der en risiko fra Islamisk Stat, men også fra det russiske luftvåben, siger professor og militærforsker Mikkel Vedby Rasmussen, Københavns Universitet.
- Det kan blive en ganske farlig mission. Ikke mindst for de specialstyrker, der ikke sidder i flere hundrede fods højde i et kampfly, men som er nede på jorden, og som kan blive sendt ud i frontoperationer.
- Der kan det blive endog meget farligt. Det her er en blodig borgerkrig, der har slået en kvart million mennesker ihjel. Det er ingen lille krig at intervenere i, siger Mikkel Vedby Rasmussen til Ritzau.
Fredag formiddag fik regeringen flertal til at udvide mandatet mod Islamisk Stat til ud over Irak at omfatte Syrien.
Fra midten af 2016 vil der være omkring 400 danske soldater, inklusive piloter, specialstyrker og støttepersonel indsat mod den militante bevægelse i de to nabolande.
Det er omtrent en fordobling af den nuværende indsats.
Endnu er det ifølge Mikkel Vedby Rasmussen for tidligt at vurdere, hvilken mission de danske soldater skal ud på.
- Indtil videre har regeringen kun gjort noget ud af at fortælle, at Islamisk Stat er en terrororganisation, som skal bekæmpes. Dernæst at vores nære allierede USA og også Frankrig har bedt om vores hjælp.
- Men det, der angår det militært operationelle, ved vi ikke noget om. Hvordan skal vi nedkæmpe IS?, hvem skal vi gøre det sammen med?, og hvordan skal vi forholde os til de russiske styrker, er ubesvarede spørgsmål, siger Mikkel Vedby Rasmussen.
Han opfordrer regeringen til snarest muligt at give offentligheden svar på blandt andet de spørgsmål og ikke som ved tidligere missioner, herunder Afghanistan og Libyen, "undervejs at finde ud af, hvordan det skal gøres".
- Vi har dårlige erfaringer med at sende militære styrker af sted, fordi vores allierede beder om det. Det gjorde vi i Libyen, hvor vi måske afværgede et folkemord, men til gengæld kastede landet ud i ustabilitet, der har gjort landet til arnested for IS i Nordafrika.
- Der er behov for eftertænksomhed, siger Mikkel Vedby Rasmussen.
