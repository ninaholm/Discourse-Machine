Kjærsgaard tror på Løkkes ferieforklaring
Dansk Folkepartis leder tror på statsminister Lars Løkke Rasmussens (V) forklaring i feriesagen. Ansvaret ligger alene hos Lene Espersen (K), lyder det.


 Dansk Folkeparti tager nu lidt af presset på statsminister Lars Løkke Rasmussen (V) i feriesagen. 
Løkke taler sandt, når han siger, at han ikke kendte til udenrigsminister Lene Espersens (K) beslutning om at holde påskeferie på Mallorca, siger Dansk Folkepartis leder, Pia Kjærsgaard.
- Han var selvfølgelig orienteret om, at han var fungerende udenrigsminister, men den egentlige årsag kendte han ikke. Og det var det, han blev spurgt om i Folketingssalen, siger Pia Kjærsgaard.
Hun placerer dermed hele ansvaret for sagen hos De Konservatives leder, udenrigsminister Lene Espersen.
- Årsagen til det her er ene og alene Lene Espersens afbud, og det er ikke noget, statsministeren bør være involveret i, siger Pia Kjærsgaard.
Dermed fortsætter det anspændte forhold mellem de to kvindelige partiledere, som i denne uge er indkaldt til et forsonende kaffemøde med statsministeren. 
Med udtalelserne tager Pia Kjærsgaard luften ud af oppositionens forsøg på at fastslå, om statsministeren har talt usandt.
Lars Løkke sagde onsdag i Folketingssalen, at han ikke var orienteret om Lene Espersens rejseplaner.
Oppositionen tolkede det, som at Løkke enten ikke klar over, at han var fungerende udenrigsminister, mens Lene Espersen var bortrejst, eller direkte talte usandt i Folketingssalen.
Mandag fastslog Løkke, at han godt vidste, han var fungerende udenrigsminister, men blot ikke kendte til Espersens Mallorca-tur.
Pia Kjærsgaard vil ikke uddybe, om sagen yderligere forstærker Dansk Folkepartis indtryk af en regering præget af svag ledelse og mangel på ydmyghed over for opgaven.
- Ingen kan være i tvivl om, hvad Dansk Folkeparti mener om den sag, men nu må man forholde sig til, om statsministeren har sagt noget forkert i Folketingssalen eller ej. Det mener jeg ikke, har noget på sig, siger Pia Kjærsgaard.
