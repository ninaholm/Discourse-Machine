Lykketoft afviser kritik af manglende FN-skatteaftale
Aftale i Addis Abeba er godt udgangspunkt for verdenstopmøde, mener Mogens Lykketoft.


 Det netop afsluttede FN-topmøde i Etiopien om finansiering af udvikling i udviklingslande danner et godt udgangspunkt for det topmøde i september, hvor FN skal fastsætte udviklingsmål frem til 2030.
Det siger den kommende formand for FN's Generalforsamling, Mogens Lykketoft, til Ritzau.
- Det er en meget perspektivrig aftale, siger Lykketoft efter at være vendt tilbage til New York fra mødet i Addis Abeba.
Målet om, at de rige lande skal forpligte sig til at komme op på en ulandsbistand på mindst 0,7 procent af bruttonationalproduktet, blev fastholdt.
Men det lykkedes ikke på konferencen at blive enige om et internationalt samarbejde på skatteområdet, hvor man kan sikre, at de fattige lande får den skat fra for eksempel internationale selskaber, som de har krav på.
Og det er utilfredsstillende ifølge flere ulandsorganisationer.
- Vi er dybt skuffede over, at de rige lande kun ønsker at åbne døren lidt på klem for en mere retfærdig og lige verden. De kunne have sparket døren ind ved at flytte sig på områder som for eksempel behovet for nye globale skatteregler, sagde Kirsten Hjørnholm, politisk rådgiver i Mellemfolkeligt Samvirke, onsdag aften til Ritzau.
Mogens Lykketoft derimod betegner den tekst i erklæringen fra topmødet som "den stærkeste", der nogensinde er skrevet i FN-regi om skattesamarbejde og nødvendigheden af at bekæmpe skattely.
- Jeg mener simpelthen, at det er en kedelig proportionsforvrængning, når ulandsorganisationer kommer med den kritik, siger han.
- Vi ved alle sammen, at FN vedkender sig, at det med manglende selskabsskatter til ulande er et stort og centralt problem. Erklæringen er et skridt i den rigtige retning. Derfor er det ærgerligt, at resultaterne fra mødet bliver talt ned, tilføjer Lykketoft.
- Aftalen i Addis Abeba er et godt udgangspunkt for verdenstopmødet om bæredygtig udvikling, som er optakten til den generalforsamling i FN, jeg skal lede fra september.
