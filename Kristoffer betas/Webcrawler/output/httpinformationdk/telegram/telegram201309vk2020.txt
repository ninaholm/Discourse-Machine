V om K-2020-plan: Vi tør ikke love så meget
De Konservatives 2020-plan er lidt for ambitiøs for Venstre, som tøver med opbakning til flere nye tiltag.


 De Konservatives økonomiske 2020-plan, som lægger op til omfordeling af 62 milliarder kroner årligt, er lidt for ambitiøs for Venstre.
Men på store punkter som effektiviseringer af den offentlige sektor og økonomisk nulvækst er der fælles fodslag mellem de tidligere regeringspartnere, understreger Venstres gruppeformand, Kristian Jensen.
- Jeg glæder mig over, at vi på lange strækninger er helt enige med Det Konservative Folkeparti.
- Men det er også et oplæg, som opererer med meget store milliardbeløb, når man regner det hele sammen, og der tør vi ikke love i Venstre, at vi kan gennemføre så meget, siger Kristian Jensen.
Mens Konservative når frem til 62 milliarder kroner i sin 2020-plan, så vil Venstre ikke ud med en samlet beløbsramme for partiets langsigtede planer.
Kristian Jensen peger dog på, at Venstre har meldt ud, at man vil hente 12 milliarder kroner på effektiviseringer af den offentlige sektor, 22 milliarder på et offentligt udgiftsstop og fire milliarder kroner på en reform af beskæftigelsesindsatsen.
- Så bare på de tre punkter er vi jo med et stykke hen af vejen. Men vi har i Venstre den strategi, at vi lægger frem år for år, hvilke konkrete initiativer og reformer, vi gerne vil præsentere Folketinget for, siger han.
Flere af De Konservatives nye forslag får dog en kølig modtagelse fra det store oppositionsparti.
Det gælder blandt andet forslaget om at nedsætte en prioriteringskommission, som skal finde 4,7 milliarder kroner på de offentlige budgetter, der bør omprioriteres til en øget forskningsindsats.
- Det er da udmærket, hvis man kan få nogen til at komme med en vurdering af, om vi prioriterer pengene rigtigt i den offentlige sektor.
- Men jeg mener faktisk, at det i bund og grund er en politisk vurdering, og ikke noget man kan overlade til eksperter, hvorvidt man prioriterer rigtigt, siger Kristian Jensen.
Venstre vil heller ikke sige klart ja til De Konservatives forslag om at afsætte 2,5 milliarder kroner årligt til at gøre den populære boligjobordning, der giver skattefradrag for håndværkerudgifter, permanent.
Heller ikke forslaget om at fastfryse grundskylden, som ifølge Konservative vil koste 6,7 milliarder kroner årligt, er der opbakning til i Venstre.
