400 danske soldater indsættes mod IS i Irak og Syrien
Regeringen har udvidet mandatet til at bekæmpe IS i Syrien og vil indsætte en styrke på 400 i Irak og Syrien.


 Der er fredag samlet bred opbakning til at sende danske F-16-fly og specialstyrker til både Irak og Syrien for at bekæmpe Islamisk Stat.
Fra midten af 2016 vil der være omkring 400 danske soldater, inklusive piloter, specialstyrker og støttepersonel indsat mod den militante bevægelse i de to nabolande.
Det er omtrent en fordobling af den nuværende indsats i Irak, men der er altså også opnået enighed om at udvide mandatet til at gælde Syrien.
- Det er en alvorlig beslutning at sende danske mænd og kvinder på mission i verdens brændpunkter.
- Derfor vil jeg også kvittere for, at regeringens forslag nyder bred opbakning blandt Folketingets partier, siger statsminister Lars Løkke Rasmussen (V) i en pressemeddelelse.
En bred kreds af partier tilkendegav deres opbakning til regeringens forslag på et møde i Folketingets Udenrigspolitiske Nævn, og regeringen vil derfor fremsætte forslag om at styrke indsatsen.
- Regeringen ønsker at intensivere kampen mod terrororganisationen Isil (en anden betegnelse for IS, red.)
- Vi bliver nødt til målrettet og med stor kraft at bekæmpe Isil, der skruppelløst terroriserer og dræber uskyldige mænd, kvinder og børn, siger Lars Løkke Rasmussen.
Det er endnu småt med oplysninger om, hvor og hvornår de ekstra styrker skal indsættes, hvad deres mission bliver, samt hvor stort bidraget af fly bliver.
I Irak var der indsat syv fly samt 140 mand i missionen, hvor flyene havde hovedsæde i Kuwait, der grænser op til den sydlige del af Irak. De blev dog trukket hjem i oktober efter at have kastet 500 bomber.
Før fredagens møde var der udtrykt skepsis om, hvorvidt det folkeretlige grundlag for at gå ind i Syrien var på plads.
Regeringen bygger interventionen på, at det internationale samfund har grundlag for at handle, når et land ikke selv er i stand til at forsvare sig mod en trussel mod civilbefolkningen.
