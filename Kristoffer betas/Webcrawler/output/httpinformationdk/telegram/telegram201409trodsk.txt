DA trods kritisk rapport: Dagpengereformen virker
Det er for tidligt at måle dagpengereformens fulde effekt på grund af midlertidige ordninger, mener DA.


 Samfundet har endnu ikke set det fulde udbytte af dagpengereformen, fordi Folketinget gang på gang har indført midlertidige ordninger på området, der har udskudt reformens indfasning. Derfor er en ny rapport fra Det Nationale Forskningscenter for Velfærd (SFI) misvisende, mener Dansk Arbejdsgiverforening (DA).
- SFI har forsøgt at undersøge effekten af en reform, mens der samtidigt er indført ændringer og midlertidige tiltag, der virker modsat. Samtidig er undersøgelsen gennemført under de nuværende konjunkturer og siger dermed ikke noget om den langsigtede og strukturelle effekt af reformen i forhold til at få ledige hurtigere tilbage i job, siger underdirektør i DA, Erik E. Simonsen.
- Det er tidligere påvist af blandt andet Det Økonomiske Råd, at dagpengereformen virker og får flere ledige i beskæftigelse. SFI-rapporten bidrager derfor ikke med noget nyt, og det er endnu for tidligt at sige noget om, hvor stor beskæftigelseseffekten af reformen bliver, når den får lov at virke helt, tilføjer han i en kommentar.
Et af hovedformålene med ændringen af dagpengereglerne i 2010 var, at reformen skulle få flere i arbejde, men det er ikke sket "i nævneværdig omfang", konstaterer SFI efter at have undersøgt sammenhængen mellem den forkortede dagpengeret og tilbøjeligheden til at komme i arbejde.
Tre måneder før dagpengeperiodens udløb stiger tilbøjeligheden til at komme i beskæftigelse en smule. Men ifølge rapporten er det kun cirka en procent af dagpengemodtagerne, der finder et job tidligere, end de ville have gjort med en længere dagpengeperiode.
Erik E. Simonsen hæfter sig dog ved den lille positive effekt mod slutningen af dagpengeperioden.
- Det er positivt, at SFI-rapporten viser, at der på trods af indførslen af de midlertidige ordninger og dårlige konjunkturer er flere, der finder beskæftigelse tæt på dagpengeperiodens udløb ved en toårig dagpengeperiode, men det er for tidligt at måle på de fulde effekter af reformen, siger han.
Undersøgelsen fra SFI er baseret på 50.600 dagpengeforløb.
