FN-panel: Julian Assange har ret til frit at gå
WikiLeaks-stifteren støttes af FN-panel, der mener, at Assange skal kunne forlade Ecuadors ambassade i London.


 FN-panelet UNWGAD meddeler i en erklæring, at WikiLeaks-stifteren Julian Assange er blevet frihedsberøvet ulovligt ved at opholde sig på Ecuadors ambassade i London.
Panelet opfordrer til, at Storbritannien og Sverige ophører med at berøve Assange hans frihed. Det opfordrer også de to lande til at betale ham erstatning efter at have krænket hans ret til fri bevægelighed.
Assange, som har vakt harme i USA ved at lække hundredtusinder af hemmeligstemplede diplomatiske dokumenter, vil fredag kræve, at han får lov til at forlade Ecuadors ambassade som en fri mand.
Assanges advokater har indkaldt til et pressemøde i London fredag midt på dagen. Det er uklart, om Assange vil deltage via videolink fra ambassaden.
FN-panelets vurdering blev allerede lækket til medierne torsdag af blandt andre Sveriges udenrigsministerium, men er nu offentliggjort af panelet selv.
Et medlem af panelet er ligesom Assange australier og deltog derfor ikke i panelets vurderinger. Et andet medlem af panelet er uenig med gruppen og mener ikke, at Assange er frihedsberøvet, og at det derfor ikke er en sag, som UNWGAD har mandat til at behandle.
Det var Assange, som bad panelet tage sagen op.
Sydkoreaneren Seong-Phil Hong, som er ordfører for FN-panelet, skriver, at "den ulovlige frihedsberøvelse af Assange bør afbrydes, og han bør have erstatning for krænkelse af hans fysiske integritet og bevægelsesfrihed."
Ifølge panelet er det både Sverige og Storbritannien, som er ansvarlige for den "ulovlige frihedsberøvelse".
FN-gruppen kritiserer både, at Assange er blevet holdt isoleret i et britisk fængsel, og at han har siddet i husarrest samt er blevet påtvunget situationen på Ecuadors ambassade.
Også den svenske anklagemyndighed kritiseres for ikke at have gjort nok, efter at Assange "over meget lang tid var berøvet sin frihed."
Det svenske udenrigsministerium afviser over for FN-panelet, at Assange risikerer at blive udleveret til USA af Sverige.
Assange er mistænkt for at have begået voldtægt og andre seksuelle overgreb mod to svenske kvinder under et ophold i Sverige i sommeren 2010.
Julian Assange siger, at han ikke vil konfrontere de svenske myndigheder, fordi han frygter, at Sverige vil udlevere ham til USA.
