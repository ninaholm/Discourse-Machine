Danmark kræver nødhjælp til Syrien nu
EU og USA må enes med Rusland og Kina om at sende nødhjælp til Syrien, siger den danske udviklingsminister.


 Situationen i Syrien er så alvorlig, at det internationale samfund må besinde sig på at få nødhjælp og anden form for humanitær hjælp til landet.
Selv om EU og USA ikke kan enes med Kina og Rusland om en politisk løsning, er det afgørende vigtigt, at de ikke lader hundredtusinder af syrere i stikken, siger udviklingsminister Christian Friis Bach (R).
- Vi må sikre, at det humanitære ikke vikler sig ind i det politiske. Det er afgørende vigtigt at insistere på, mener han.
- Ellers går det helt galt, konstaterer Friis Bach.
Den danske ministers appel kommer samtidig med, at Internationalt Røde Kors i flere dage forgæves har forsøgt at evakuere civile fra den belejrede by Homs, hvor snesevis af mennesker meldes dræbt i weekenden.
Han håber på, at FN's nødhjælpsorganisation OCHA allerede i den kommende uge vil få adgang.
Nødhjælp er det eneste, som man realistisk kan få opbakning til lige nu fra Kina, Rusland og Syrien selv, vurderer han.
Derfor var det også klogt, at EU og USA og andre lande i sidste uge under et møde i Tunis for Syriens Venner skilte det politiske og det humanitære.
- Ellers får vi ikke Rusland og Kina og Syrien med, siger Friis Bach.
Han mener, at det er en borgerkrig, der udspiller sig i Syrien, og at der findes spilleregler i en krig. Blandt dem adgangen for humanitær hjælp.
Hvis der ikke kan skabes enighed om det i det internationale samfund, så er situationen dramatisk.
- Konsekvensen er, at hundredtusinder af mennesker i Syrien lades i stikken, siger udviklingsministeren.
Kina og Rusland nedlagde i begyndelsen måneden veto i FN's Sikkerhedsråd mod en resolution, der byggede på en plan fra Den Arabiske Liga.
Planen forudså, at Syriens præsident, Bashar al-Assad, træder tilbage, og at der etableres et overgangsstyre.
