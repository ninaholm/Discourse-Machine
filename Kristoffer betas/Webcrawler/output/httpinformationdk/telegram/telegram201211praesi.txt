Præsident lover demokrati under uro i Kairo
Egyptens leder siger, at landet nærmer sig frihed og demokrati trods dekret, der har ført til uroligheder.


 Præsident Mohamed Mursi insisterer på, at Egypten er på vej mod "frihed og demokrati", mens rasende demonstranter protesterer mod, at han har tilranet sig vidtrækkende beføjelser gennem et kontroversielt dekret og polariseret landets politiske liv.
 - Politisk stabilitet, social stabilitet og økonomisk stabilitet er det, jeg ønsker, og det arbejder, jeg for, siger Mursi, som er islamist med rødder i Det Muslimske Broderskab.
Han talte fredag eftermiddag til tilhængere ved præsidentpaladset, mens demonstranter angreb Det Muslimske Broderskabs kontorer flere steder i landet og brændte møbler og bøger.
- Jeg har altid været og er stadig, om Gud vil, tæt på befolkningens puls, og det, som den ønsker, siger Mursi og tilføjer:
- Oppositionen i Egypten foruroliger mig ikke, men den må være virkelig og stærk. Vi bevæger os fremad mod et nyt Egypten.
Under urolighederne har politiet affyret tåregas mod demonstranter nær Tahrirpladsen i Kairo, hvor tusindvis af demonstranter har råbt taktfaste slogans mod Mursi og krævet hans afgang.
Forinden havde rasende demonstranter stormet Det Muslimske Broderskabs hovedkvarter i Alexandria, hvor de brændte bøger og møbler af i gaderne.
Kontorer, der tilhører Det Muslimske Broderskabs politiske fløj, blev også angrebet i kanalbyerne Ismailiya og Port Said.
- Befolkningen vil vælte dette regime. Mubarak sig til Mursi, at fængslet kommer efter tronen, råbte demonstranter på Tahrirpladsen med henvisning til den styrtede præsident Hosni Mubarak.
Mursis forordninger har skabt vrede og mistillid i sekulære og liberale kredse i Egypten. Mange frygter nu, at præsidenten og Det Muslimske Broderskab vil blive for dominerende i landet.
Præsidentens nye beføjelser indebærer blandt andet, at ingen af Mursis beslutninger kan anfægtes juridisk, før en ny nationalforsamling er valgt.
 Mursi har desuden fyret statsanklager Abdel Meguid Mahmoud, der er blevet kritiseret efter frifindelsen af flere embedsmænd, som var anklaget for at have del i ansvaret for drab på demonstranter under sidste års store omvæltninger i landet.
