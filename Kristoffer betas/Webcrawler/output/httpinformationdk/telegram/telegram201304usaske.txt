USA's Kerry: Vi er parat til at forhandle med Nordkorea
Ifølge den amerikanske udenrigsminister John Kerry er bolden på Nordkoreas banehalvdel.


 USA er indstillet på at indlede samtaler med Nordkorea, men kun hvis styret i Pyongyang begynder at leve op til sine internationale forpligtelser.
Det siger den amerikanske udenrigsminister, John Kerry, under et besøg i Tokyo.
Nordkorea har i flere uger været på konfrontationskurs med sin nabo i syd samt Japan og USA med trusler om at indlede militære angreb.
- USA er fortsat åben for reelle og troværdige forhandlinger om atomnedrustning, men byrden ligger på Pyongyang. Nordkorea skal tage meningsfulde skridt i retning af at opfylde de tilsagn, som landet har givet, siger John Kerry.
Et møde mandag med Japans premierminister, Shinzo Abe, afslutter Kerrys asiatiske rundtur. Kerry siger, at hans samtaler med ledere i Kina og Sydkorea viser, at verden taler med én stemme (i forhold til truslerne fra Nordkorea, red.).
-Én ting er sikker. Vi står sammen. Det kan der ikke skabes tvivl om. Nordkoreas farlige plan om atommissiler er ikke alene en trussel mod Nordkoreas naboer, men også mod dets eget folk, siger Kerry.
Nordkoreas stræben efter nukleare våben er også ude af trit med det, der sker i den øvrige verden, mener han.
- I en tid, hvor verden bevæger sig i retning af at have færre atomvåben og ikke flere, og hvor præsident Obama har formuleret en klar vision for nedrustning, så er en eller to lande, der går imod udviklingen, det sidste, vi har brug for, siger Kerry.
I Nordkorea forbereder man sig samtidig på mandagens årlige fejring af landsfaderen Kim il-Sungs fødselsdag. Ved midnat deltog il-Sungs barnebarn og landets nye leder, 30-årige Kim Jong-un, i en ceremoniel hyldest af sin farfar og fars styre.
Kim il-Sungs fødselsdag markeres sædvanligvis med en kæmpe militærparade.
