1800 soldater fra Tchad sikrer vigtig malisk by
Omkring 1800 soldater fra Tchad er tirsdag gået ind i byen Kidal i Mali og har sikret den.


 I omegnen af 1800 soldater fra Tchad er tirsdag trængt ind i den maliske by Kidal og har sikret den. Det oplyser det franske forsvarsministerium ifølge nyhedsbureauet AFP.
Kidal var den sidste af de vigtigste maliske byer, som var besat af islamistiske oprørere.
En talsmand for det franske forsvarsministerium siger, at franske styrker samtidig har overtaget kontrollen over flypladsen i Kidal.
De militante islamister har kontrolleret det nordlige Mali i knap et år og blandt andet indført strenge Sharialove, efter at et militærkup i landet førte til et magttomrum.
 Frankrig har 4000 soldater udstationeret i Mali. EU forsøger at stable deres egen styrke på benene, som skal give uddannelse og træning til maliske regeringssoldater.
 Myndighederne i Mali har ved flere lejligheder bedt det internationale samfund om støtte til at bekæmpe islamisterne i nord.
 - Truslen vedrører alle civiliserede lande, sagde Malis udenrigsminister, Tieman Coulibaly, da han ankom til Bruxelles tirsdag for at deltage i et stort internationalt møde om situationen i hans hjemland .
 45 delegationer fra en række afrikanske og europæiske lande mødtes i Bruxelles - alle med det formål at drøfte støtten til kampen mod islamister i Mali.

 - Hele verden må stå sammen for at jage jihadister fra vores jord, sagde Tieman Coulibaly.

