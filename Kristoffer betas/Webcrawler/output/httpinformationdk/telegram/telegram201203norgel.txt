Norge lukker sin ambassade i Syrien
Af sikkerhedshensyn lukker Norge sin ambassade i den syriske hovedstad, Damaskus.


 Norge lukker sin ambassade i Syrens hovedstad, Damaskus, indtil videre.
Det sker af hensyn til de ansattes sikkerhed, hedder det i en besked fra det norske udenrigsministerium i Oslo.
- Vi har af sikkerhedshensyn valgt at lukke ambassaden i Damaskus. En norsk diplomat tilknyttes den danske ambassade i Damaskus for at opretholde kontakten med politiske aktører og rapportere om udviklingen i landet, siger Norges udenrigsminister, Jonas Gahr Støre.
Ordningen indebærer, at det nære samarbejde mellem de nordiske udenrigstjenesterne føres videre, hedder det i meddelelsen.
Den midlertidige lukningen er ikke en diplomatisk reaktion mod det syriske styre og præsident Bashar al-Assad, der i et år har slået hårdt ned på regeringsfjendtlige demonstranter og væbnede oprørere.
Det er ikke afklaret, hvor længe Norge holder ambassaden lukket.
- Der vil være en løbende vurdering, siger underdirektør i udenrigsministeriet i Oslo Frode Andersen.
Der arbejder to diplomater på den norske ambassade, hvor den ene nu hentes hjem. Norge har tidligere reduceret det øvrige personale af sikkerhedshensyn.
I de seneste uger har der været omfattende uro i Damaskus, og en række andre lande har allerede lukket deres ambassader i Syrien. Senest trak nabolandet Tyrkiet sin ambassadør hjem og lukkede ambassaden - også på grund af sikkerhedshensyn.
Det danske udenrigsministerium følger "nøje" udviklingen i Syrien. Men der er foreløbig ingen planer om at lukke den danske ambassade i Syrien, hedder det fra Udenrigsministeriet i København.
- Vi følger udviklingen tæt, herunder sikkerhedssituation for ambassaden og ambassadens medarbejdere. Ændrer situationen sig, tager vi de fornødne skridt, oplyser Udenrigsministeriet.
