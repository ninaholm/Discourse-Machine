Typisk familie sparer 7600 kroner på lav inflation
Lav inflation får reallønnen i vejret for første gang i flere år. Familier sparer desuden typisk 7600 kroner.


 For første gang i flere år kan den gennemsnitlige danske familie se frem til, at lønchecken rækker længere. Med udsigt til rekordlav inflation og lønstigninger har danskerne i år udsigt til en stigning i reallønnen for første gang siden 2009.
Det vurderer Tore Stramer, chefanalytiker i Nykredit.
- Vi forventer således nu en inflation på 0,8 procent i år, mens lønningerne i den private sektor gennemsnitligt forventes at stige med knap 1,6 procent - der er således udsigt til en reallønsstigning på cirka 0,8 procent i år, siger han.
Udviklingen i inflationen har meget stor indvirkning på en typisk families budget.
Ifølge Danmarks Statistiks forbrugerundersøgelse udgjorde det samlede forbrug for en typisk familie bestående af to voksne med børn 474.669 kroner i 2012.
Det betyder ifølge Nykredits beregninger, at det ventede fald i inflationen fra 2012 til 2013 vil spare en typisk dansk børnefamilie for 7600 kroner - svarende til godt 630 kroner om måneden.
- Det hører derudover med til historien, at boligrenterne i øjeblikket er rekordlave, skatten på arbejde er blevet lettet, og at udbetalingen af efterlønspengene har givet en potent likviditetsindsprøjtning til mange danskeres husholdningsbudget, siger Tore Stramer.
- Det betyder også, at vi forventer en beskeden fremgang i privatforbruget i år, tilføjer han.
