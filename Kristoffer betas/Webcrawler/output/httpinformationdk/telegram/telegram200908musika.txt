Musikalske multitalenter deler stor pris



 To farverige, landskendte multikunstnere med bunker af talenter modtager fredag årets Polka Verner Legat på Danmarks Smukkeste Festival i Skanderborg. 
 Musikeren, animatoren og historiefortælleren Flemming Quist Møller og film- og revyskuespiller, dramatiker, Bodilvinder og cirkusdirektør Søren Østergaard deler festivalens opmuntringslegat til musik- og underholdningslivet. Prisen er i år med 269.200 kroner rekordstor og en af landets største.
 Flemming Quist Møller er kendt af ethvert barn og voksen fra bl.a. Cykelmyggen Egon, og siden er det gået over stok og sten med Snuden, Jungledyret Hugo og de alle de andre kreationer fra hans livlige fantasi. Han har også begået sig som skuespiller og manuskriptforfatter til bl.a. tv-krimien "Strømer". 
 Men musikken er måske det beat, der for alvor driver hans blod. Ikke mindst når det gælder hjertebarnet, trioen Bazaar med legekammeraterne Anders Koppel og Peter Bastian, hvor musikalsk nysgerrighed krydrer nyskabende verdensmusik. 
 Den anden modtager af 134.600, Søren Østergaard, kan printe endnu flere titler på sit omfattende visitkort. I de seneste år har ikke mindst hans Nemo- og cirkus- og varieteforestillinger været store succeser. En metier hvor hans kiksede karakterer får luft under vingerne af hans anarkistiske og absurde humor. 
Men Østergaard har også brilleret som seriøs skuespiller i en lang række film bl.a. Malmros filmen "Kærlighedens smerte". Det vildtvoksende talent fejrer næste år 30 års skuespillerjubilæum og har med Polka Verner Legatet lagt bunden til en solid fest. 
 Pengene til legatet stammer bl.a. fra salg af VIP-billetter til årets festival, hvor indkommet er doblet op af festivalarrangørerne.
