Havfruen trækker millioner i Kina
Danmarks satsning på at sende den lille havfrue til Kina har vist sig som en tilskuermagnet, der nu ventes at trække op mod seks millioner kinesere til.


 Danmarks største turistattraktion ligger i Kina, hvor besøgstallet på Expo 2010 med den lille havfrue ventes at nå op mod seks millioner, før udstillingen slutter. 
Den hidtil største og 150 millioner kroner store danske satsning på Verdensudstillingen Expo 2010 i Shanghai i Kina suger fortsat gæster til sig i et omfang langt over forventningerne.
Målet var tre millioner gæster i den danske pavillon med den udsendte lille havfrue som goodwill ambassadør.
Det er altovervejende kinesere, som gladeligt hver dag står i timelange køer for at komme ind for at se H.C. Andersens eventyrskikkelse, som mange kinesere kender i forvejen.
-Vi er tæt på fire millioner besøgende på fire måneder. Med 30.000 daglige gæster er seks millioner nu et realistisk mål, siger vicedirektør i den danske pavillon, Lotta Salling.
Dermed er der langt til Danmarks ellers mest populære attraktion i København, Tivoli, med 3,8 millioner gæster.
Den positive modtagelse gælder også pavillonen i Shanghai fra Odense. Her var drømmen en kvart million besøgende på et halvt år. Men nu tegner det til en halv million. Odense er som eneste danske by udvalgt blandt over 100 ansøgere fra hele verden, hvor byer som New York blev sorteret fra af kineserne. 
Det skyldes Odenses visionære indsats indenfor cyklisme, hvor over 80 procent af kommunens børn cykler eller går i skole. I Shanghai forsøger Odense at få kineserne til igen at tage cyklen, som ellers er blevet lavstatus i takt med stigende velstand og borgernes bildrømme.
