Libyens indenrigsminister overlever attentat
Ukendte bevæbnede mænd sendte en byge af kugler mod ministerbil i Tripoli. Ingen kom noget til.


 Libyens indenrigsminister slap onsdag uskadt fra et attentatforsøg, hvor en byge af kugler blev sendt mod hans ministerbil i Tripoli, skriver nyhedsbureauet Lana.
Seddik Abdelkarim, der også er vicepremierminister, var i sin bil, da ukendte bevæbnede mænd åbnede ild mod køretøjet, skriver nyhedsbureauet.
Ingen personer kom noget til ved attentatforsøget, der skete, da ministeren var på vej til parlamentet.
Der sker næsten daglige angreb på sikkerhedsstyrkerne i Libyen, hvor oprørere i 2011 væltede og dræbte landets diktator Muammar Gaddafi under en Nato-støttet folkelig opstand.
Efter opstanden har der været spredt store mængder af våben over det meste af Libyen, og angreb på sikkerhedsstyrker er i perioder intense - mest omkring byen Benghazi, hvor oprøret begyndte i 2011.
I Tripoli er premierminister Ali Zeidan under kritik fra islamistiske grupper i parlamentet. der kræver, at hans regering går af, fordi sikkerheden ikke er blevet bedre.
Kampe mellem bevæbnede indbyggere og oprørsmilitser har været almindelige i flere områder - også i hovedstaden.
Der har været stigende vrede mod militserne, som har været en udfordring for regeringen i årevis. Tidligere er alle militser, som opererer uden tilladelse, blevet opløst, men samtidig har regering og ledende politikere valgt at støtte nogle af de mest magtfulde grupper.
Militsgrupperne har beholdt de våben, de blev udstyret med under konflikten med Gaddafi.
Den libyske premierminister, Ali Zeidan, der længe har kæmpet for at få de bevæbnede militser væk fra hovedstaden, blev i oktober bortført af en oprørsgruppe, der går under navnet De Libyske Revolutionæres Operationsrum. Han blev frigivet kort efter.
