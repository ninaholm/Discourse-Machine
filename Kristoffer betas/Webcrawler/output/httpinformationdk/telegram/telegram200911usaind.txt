USA og Indien underskriver energiaftale



 USA og Indien har indgået en aftale, der skal fremme den teknologiske udvikling af renere energiformer.
 Udenrigsministrene fra de to lande, USA's Hillary Clinton og Indiens S.M. Krishna, satte deres signaturer på aftalen, som ligeledes signalerer et styrket samarbejde i kampen mod klimaforandringerne. 
 Aftalen blev underskrevet under den indiske premierminister, Manmohan Singhs, højtprofilerede besøg i USA. Hillary Clinton bemærkede samtidig, at den kom i hus kort tid før klimatopmødet i København i december.
 USA, EU og Japan forsøger for tiden at overbevise Kina og Indien om, at de skal reducere deres udledning af drivhusgasser. Kina er verdens største CO2-udleder, mens Indien indtager en fjerdeplads på den liste.
 Indien har indtil videre nægtet at lægge sig fast på, hvor meget landet vil bidrage til at reducere CO2-udledningen.       
