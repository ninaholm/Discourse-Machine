AirAsia køber stort ind i Paris
Kunder hos flyselskabet AirAsia kommer med sikkerhed til at flyve Airbus. Selskabet har bestilt 200 fly.


 AirAsia har med en kæmpe ordre på 200 passagerfly af typen A320neo givet den europæiske flyproducent Airbus endnu en stor ordre under flyshowet i Paris i Frankrig.
Katalogprisen for de 200 fly er 18,2 milliarder dollar, omkring 94,3 milliarder kroner, og AirAsia har option på yderligere 100 fly.
Ordren blev torsdag bekræftet af både AirAsia fra Malaysia og Airbus. Det skete dagen efter, at Airbus indgik en aftale om salg af 180 A320neo til det indiske selskab Indigo.
Denne kontrakt har en værdi af 16 milliarder dollar.
Ordren fra Ai Asia er den største, som airbus nogensinde har fået på A320-fly.
I øvrigt har SAS også bestilt A320neo-fly, dog i et mere beskedent antal. I mandags meddelte SAS, at det har bestilt 30 A320neo-fly med option på at købe yderligere 11.
