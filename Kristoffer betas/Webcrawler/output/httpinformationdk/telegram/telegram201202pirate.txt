Pirater har kapret handelsskib uden vagter
Efter måneders stilstand kaprede somaliske pirater onsdag et handelsskib uden bevæbnede vagter om bord.


 Somaliske pirater har efter måneders stilstand fået bid.
Ifølge EU's indsats mod pirater blev tørlast-skibet Free Goodess med 21 besætningsmedlemmer om bord kapret den 8. februar i Det Arabiske Hav cirka 400 km øst for den yeminitiske ø Socotra.
Skibet, der sejler under liberisk flag, havde ikke bevæbnede vagter om bord og var derfor angiveligt et let offer for de angribende pirater.
En styrket indsats fra flådeenhederne i området samt bevæbnede handelsskibe har ellers gjort livet rigtig surt for piraterne. Det er ifølge EU Navfor det første handelsskib, piraterne har kapret i 2012.
Fra oktober til december 2011 lykkedes det kun piraterne at kapre to skibe. Den 27. december kaprede de det italienske handelsskib Enrico Ievoli med 18 besætningsmedlemmer om bord.
Den 30. oktober kaprede de det Marshall Island-registrerede skib Liquid Velvet med 22 besætningsmedlemmer. I øjeblikket er seks skibe fanget i piraternes klør, og 176 søfolk holdes som gidsler.
Af de 176 gidsler er de 51 fjernet fra deres skib. Blandt dem er seks søfolk - heraf to danskere - fra det danske fragtskib Leopard, der nu har siddet tilfangetaget 395 dage.
Udover de seks handelsskibe holdes et ukendt antal fiskeskibe kapret. Et af fiskeskibene, det taiwanesiske Shiu Fu No.1 var det skib, som piraterne tog de seks søfolk fra Leopard om bord på og sejlede dem ind til den somaliske kyst.
Ifølge netavisen Somalia Report er piraterne ved at gøre skibet teknisk klart til nye togter på havet. Piraterne har ikke den store tiltro til, at få udbetalt løsesum for skibet, som de kaprede juledag 2010 og siden har brugt som moderskib.
Den 23. januar kappede piraterne ifølge netavisen Somalia Report den ene hånd af fiskeskibets kaptajn for at presse ejeren af skibet til at betale løsesum. Men deres makabre pression mod ejeren lykkedes ikke.
