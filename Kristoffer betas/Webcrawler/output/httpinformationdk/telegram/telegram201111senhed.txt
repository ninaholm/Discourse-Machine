S: Enhedslistens dagpengekrav er sympatisk
Socialdemokraterne kalder Enhedslistens krav til yderligere forbedring for dagpengemodtagere for sympatisk.


 Enhedslisten kræver her i finanslovsforhandlingernes allersidste fase, at arbejdsløse, der står til at miste deres dagpenge til sommer, skal have et halvt års ekstra dagpenge.
Et krav som modtages med åbne arme af Socialdemokraterne.
- Det, synes jeg, lyder som et fint og godt forslag, og jeg er bestemt meget åben over for Enhedslistens ønske, siger arbejdsmarkedsordfører Leif Lahn Jensen.
Regeringen har allerede forlænget dagpengeperioden med et halvt år frem til sommer, men det er altså ikke nok for Enhedslisten, der understreger, at forslaget har "topprioritet" i forhandlingerne.
- Det er jo noget, som man i givet fald skal tage sig af under finanslovsforhandlingerne, men alt andet lige så er det da et meget sympatisk forslag, lyder det fra Leif Lahn Jensen.
Kravet er en udløber af den dagpengereform, som den daværende VK-regering sidste år indgik med det nuværende regeringsparti Det Radikale Venstre.
Reformen halverede dagpengeperioden fra fire til to år, og dermed er det slut med dagpenge for tusindvis af borgere til næste år.
Men først forlængede den nye regering altså udløbstiden med et halvt år, og nu kræver Enhedslisten altså yderligere henstand.
Også SF's arbejdsmarkedsordfører, Eigil Andersen, erklærer sig overfor Berlingske Tidende enig i Enhedslistens krav.
De Radikales leder, økonomiminister Margrethe Vestager, har ingen kommentarer til Enhedslistens krav.
