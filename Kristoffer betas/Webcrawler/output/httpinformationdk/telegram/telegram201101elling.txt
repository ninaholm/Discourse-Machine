Elling: Giv Lene E. ro frem til valget
Stig Elling opfordrer til ro frem til valget. Men Lene Espersen kan ikke overleve dårligt valg, siger han.


 Lene Espsersen skal have ro frem til valget, så hun kan bruge alle sin kræfter på at hæve De Konservative fra det katastrofale niveau, som meningsmålingerne ligger på lige nu. Men ender det med et dårligt valg, skal der er ny formand til.
Meldingen kommer fra Stig Elling, der er konservativ byrådsmedlem på Frederiksberg, efter en række konservative lokalforeninger har krævet Lene Espersens afgang som politisk leder.
- Tiden er inde til at give Lene Espersen arbejdsro frem til valget. Ellers er det umuligt at passe en butik. Det er absolut nødvendigt her op til valget. Hun skal have chancen til at se, om hun kan få det her reddet hjem. 
- Hvis hun ikke kan det, så må hun tage konsekvensen. Det ville svare til at være direktør i en privat virksomhed, som mister sine kunder, og så må man tage konsekvensen af det.
Spørgsmål: Så hvis De Konservative ved valget lander på det niveau, som meningsmålinger viser nu, skal der ske noget?
- Det ville man gøre i alle andre virksomheder, så hvorfor skulle det ikke gælde i Det Konservative Folkeparti. Det er helt klart, siger Stig Elling.
Uroen hos De Konservative ulmer, efter flere lokale partiforeninger har krævet Lene Espersens afgang.
Også den tidligere borgmester i København Mogens Lønborg har opfordret Lene Espersen til at trække sig og overlade posten til justitsminister Lars Barfoed.
Vælgerforeningen i Helsingør har sendt et brev til folketingsgruppen med en opfordring til at vælge ny politisk leder af partiet.
Den konservative folketingsgruppe holdt torsdag morgen gruppemøde, men ingen ønskede efterfølgende at udtale sig om, hvorvidt et lederskiftet havde været oppe at vender.
