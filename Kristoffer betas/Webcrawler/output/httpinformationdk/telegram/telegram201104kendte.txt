Mange kendte profiler led valgnederlag
Mange kendte og mangeårige riksdagsmedlemmer formåede ikke at forny deres mandat ved søndagens valg i Finland.


 Søndagens valg i Finland var på mange måder spektakulært. De tre traditionelt største partier gik tilbage, mens det nationalistiske parti Sannfinländerna gik markant frem og fik næsten hver femte stemme.
Ikke nok med det måtte mange kendte og mangeårige medlemmer og ministre i Riksdagen vinke farvel til deres mandat. Og således blev det politiske landskab i Finland godt og grundigt ommøbleret. Det skriver den finske netavis HBL.
Blandt dem, der mistede deres mandat, var blandt andre kommunikationsminister Suvi Lindén fra Samlingspartiet. Hun fik kun 2934 stemmer i byen Oulu.
Også Paavo Väyrynen fra Centerpartiet blev elimineret på trods af næsten 3000 stemmer. Han var da heller ikke særlig villig til at tale med pressen omkring sit nederlag og forsvandt længe før midnat, da de sidste stemmer blev talt op og offentliggjort.
Samlingspartiets Marja Tiura, som stillede op i Birkaland, havde heller ikke et godt valg. Ved det sidste riksdagsvalg var hun hele landets "stemmedronning" med hele 17.578 stemmer. Ved søndagens valg raslede vælgertilslutningen ned, og hun kunne se sig selv indkassere blot 4424 stemmer.
Det regerende Centerparti fik generelt et dårligt valg. Partiet gik tilbage fra 23 procent ved valget i 2007 til 15,8 procent. Partiet går dermed fra at være det største parti til at være det fjerdestørste.
Samlingspartiets formand og nuværende finansminister, Jyrki Katainen, bliver ny statsminister.
