Her skabte stormen Gorm stormflod
Stormrådet har tirsdag besluttet, hvor der skete stormflod efter stormen Gorm i søndags.


 Stormen Gorm har lagt sig, men rundt om i landet er der stadig spor efter de skader, som stormen har forårsaget.
 Stormrådet har tirsdag afgjort, hvem der kan søge erstatning, hvis de har været ramt af oversvømmelse på grund af stormen.
Fra Hvide Sande op til Thyborøn og i den sydlige del af Ringkøbingfjord er de steder i landet, hvor der kan søges om erstatning.
- Mennesker, som er blevet ramt af oversvømmelse fra havet på grund af stormen, kan gå ind på Stormrådets hjemmeside og anmelde sin skade eller sammen med sit forsikringsselskab anmelde det.
- Men man skal være opmærksom på, at det er ens eget forsikringsselskab, der skal behandle skaden, siger formand for Stormrådet Jesper Rasmussen til Ritzau.
Stormflod er en oversvømmelse, der skyldes ekstrem høj vandstand i havet. Stormfloder i Danmark varierer meget i styrke og kan ramme kysterne i månederne oktober til april.
Ifølge Stormrådet får du, når skaden er anmeldt, besøg af en taksator, som opgør skaden.
Forsikringsselskabet træffer herefter afgørelse om eventuel erstatning. Afgørelsen afhænger af en konkret vurdering af de enkelte skader i henhold til lovgrundlaget.
Stormen Gorm pustede sig op til vindstød med orkanstyrke flere steder i landet. Med vindstød på 46 sekundmeter er stormen blandt de kraftigste storme, siden Danmarks Meteorologiske Institut begyndte at navngive dem.
Heldigvis kom ingen personer til skade, selvom det meste af landet fik stormen at føle.
De kraftigste vindstød blev målt på Sjællands Odde på nordvestkysten af Sjælland.
Hvis du har fået stormflodsskader skal du senest den 2. februar 2016 anmelde skaderne til det forsikringsselskab, hvor du har din brandforsikring.
