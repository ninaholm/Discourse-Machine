Landsbyer vil også have stærekasser



 Biler i høj fart, der drøner gennem en landsby, er et alt for almindeligt syn, mener foreningen Landsbyerne i Danmark. Foreningen vil nu have forsøget med ubemandede fartmålere - de såkaldte stærekasser - til også at omfatte flere landsbyer.
 I sidste måned satte politiet de første af i alt 10 stærekasser op på Sjælland som et forsøg.
 - Landsbyernes er oversete sorte pletter. Her er mange mennesker samlet på et lille sted, ofte mange bløde trafikanter - børn, cykler, barnevogne - og hverken cykelsti eller fortov. Mange af dem ligger ved gennemfartsveje, og folk sætter simpelthen ikke farten ordentligt ned. Det kan stærekasserne hjælpe med, siger formanden for Landsbyerne i Danmark, Carsten Abild, til Ritzau.
 Han vil nu tage kontakt til justitsminister Brian Mikkelsen (K) for at få en eller flere landsbyer til at blive en del af projektet med de ubemandede fartmålere. 
 - Vi har forsøgt med skilte, fartmålere og advarsler, men det har kun ringe effekt. Vi ved fra forsøg andre steder, at stærekasser kan have en stor effekt på at nedsætte antallet af ulykker, og det er der stor brug for i landsbyerne. Vi har været overset i debatten, men det er afgørende, at vi kommer med i forsøget, siger Carsten Abild.

