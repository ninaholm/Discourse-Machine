Kampvogne dominerer den syriske by Homs
Syriske kampvogne kører mod oprørsbyerne Homs, Rastan og Deraa efter demonstrationer tirsdag.


 Det autoritære syriske regime forsætter forfølgelsen af prodemokratiske modstandere.
 Onsdag udstationerede regimet kampvogne og pansrede mandskabsvogne i byen Homs, hvor der tirsdag aften på ny var demonstrationer mod præsident Bashir al-Assad.
Desuden er en kolonne bestående af 30 kampvogne og 70 lastbiler med soldater kørt ud af hovedstaden, Damaskus, og er på vej enten mod Deraa i syd, hvor de regeringskritiske demonstrationer har været mest omfattende, eller på vej mod Homs.
Det siger et tidligere medlem af den syriske hær, der ikke vil have sit navn frem.
- Hver lastbil har mellem 20 og 30 soldater med sig. Det er uklart, om kolonnen køre mod Deraa eller Homs, siger han.
Indbyggere i byen Rastan 20 kilometer nord for Damaskus siger, at kampvogne har stået på vigtige poster i byen siden onsdag morgen.
 Udstationeringen kommer efter, at indbyggere og medlemmer af det regerende Bath-parti ikke kunne enes om betingelserne for at løslade flere hundrede demonstranter tirsdag aften.
Udstationeringen af hærenheder onsdag kommer efter nye demonstrationer mod styret i Damaskus tirsdag aften i både Homs og Deraa, hvor studenter på byens universitet også onsdag demonstrerede mod styret ved en sit-down-aktion.
Flere end 1000 personer er anholdt alene i Deraa siden weekenden. Det anslås, at op mod 8000 personer er anholdt, siden oprøret mod al-Assad begyndte i midten af marts.
Mindst 607 personer er dræbt under urolighederne.
