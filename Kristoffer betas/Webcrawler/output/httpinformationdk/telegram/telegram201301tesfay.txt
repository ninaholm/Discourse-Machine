Tesfaye til forladte SF'ere: Ikke længere mit parti
Mattias Tesfaye slår fast, at han ikke er bitter over at føle sig nødt til at forlade SF.


 SF's tidligere næstformand Mattias Tesfaye havde antydet, at han kunne se en fremtid for sig i Socialdemokraterne, så derfor kom skiftet til det store regeringsparti heller ikke som den store overraskelse for mange.
Tesfaye slår fast, at SF simpelt hen ikke længere er hans parti.
- Til SFerne vil jeg sige: I har et godt parti, med mange dygtige politikere - men det er ikke mit parti. De mange af jer, der kender mig, vil formentlig heller ikke være overrasket over min beslutning.
- Jeg forlader partiet uden bitterhed, og med enorm respekt for SFs arbejde i regeringen, som jeg mener er undervurderet i den offentlige debat, skriver han på Facebook.
Mattias Tesfaye var en del af den nye unge generation i SF, de såkaldte arbejderister, der også rummer navne som tidligere skatteminister Thor Möger Pedersen og sundhedsminister Astrid Krag.
Krag tabte formandsvalget til Annette Vilhelmsen. Siden har den fyrede Möger Pedersen droppet sit folketingskandidatur for at blive studievært på DR2, mens Tesfaye altså helt vælger at forlade partiet, som har fået en ekstra rød drejning med valget af Vilhelmsen.
Tesfaye afviser, at han rent politisk vil rykke tættere på den blå fløj i fremtiden, efter tidligere have været medlem af først partiet Danmarks Kommunistiske Parti Marxister-Leninister og siden Enhedslisten.
- Til alle dem, der kender min omtumlede partihistorie, og nu vil hævde, at jeg ender med at lave en 'Karen Jespersen' og ender i Venstre eller DF, vil jeg sige: Skal vi vædde?
Tesfaye afviser at have flere kommentarer til skiftet.
