Oversvømmelser hærger Myanmar og Thailand
60 personer savnes efter voldsomme oversvømmelser i Myanmar. Thailands hovedstad er ved at blive oversvømmet.


 Voldsomme oversvømmelser har ramt centrale dele af Myanmar, og mindst 60 personer savnes og frygtes druknet. Det siger lokale myndigheder.
Værst ramt er et område omkring byen Pakokku, hvor der også er sket store materielle ødelæggelser. Huse er revet med af vandmasserne, og marker står under op til tre meter vand.
- Gårde, huse og kirker er revet bort af vandmasserne, og veje og broer er brudt sammen. Mange husdyr er druknet, siger en embedsmand.
Antallet af omkomne er uklart, men mange er kommet til skade, da de forsøgte at komme væk fra vandet. Adskillige floder er gået over deres breder, og i Pakokku står vandet flere meter højt.
I Thailand er situationen også kritisk i hovedstaden Bangkok. Myndighederne åbnede torsdag en række sluser og vandreservoirer for at lede store vandmængder ud i Den Thailandske Bugt gennem floder og vandløb, der går gennem byen.
Men trods forstærkninger af dæmninger er vand begyndt at oversvømme flere dele af hovedstaden.
Fredag morgen opfordrede landets minister for det civile beredskab indbyggere til at flytte sine ejendele op på højere etager i beboelsesejendomme.
Flere end 700 mennesker har mistet livet i Thailand, Cambodia, Laos og Vietnam under den seneste måneds monsunregn og efterfølgende oversvømmelser.
Mindst otte millioner mennesker er berørt af oversvømmelserne i de pågældende lande.
