Patienter til politikere: Fjern overbelægningerne
Danske Patienters formand håber, at valgkamp bliver anledning til diskussion af problemer i sundhedsvæsnet.


 Det glæder formanden for Danske Patienter, Lars Engberg, at flest vælgerne i en ny Voxmeter-måling for Ritzau peger på sundhedsområdet som et emne, der bliver afgørende for, hvor deres stemme skal placeres ved det kommende folketingsvalg.
Det bør give anledning til en diskussion af nogle af de problemer, det danske sundhedsvæsen står overfor, mener han. Specielt overbelægningen på de danske sygehuse bør diskuteres i en kommende valgkamp, siger han til Ritzau.
- De sidste tre-fire år er overbelægning blevet reglen frem for undtagelsen. Undersøgelser viser også, at når der er overbelægning, så bliver der begået flere fejl medicinsk. Plus at det er uværdigt at ligge på gangen, siger han.
Patient-formanden mener også, at politikerne skal nytænke ulighed i sundhedsvæsnet.
- Det har ikke så meget med penge at gøre længere. Privathospitaler betyder ikke nær så meget, som de gjorde for 10 år siden, siger Lars Engberg.
I stedet mener han, at patienterne inddeles i a- og b-hold fordelt efter geografi og viden. Det kommer til syne, når der bliver længere til sygehusene for borgere i provinsen, og når patienterne ikke har ressourcer til at sætte sig ind i deres eget behandlingsforløb.
Også manglen på læger er noget, politikerne må tage op, mener Lars Engberg.
- Der er dele af Danmark, hvor man ikke kan få en praktiserende læge, fordi der simpelthen ikke er nogen, siger han og advarer om, at det problem ikke bliver mindre.
- De praktiserende læger især har en gennemsnitsalder, der er foruroligende høj. Mange af dem er over 60 år og er begyndt at tænke på pension, siger han.
Der er dog ingen grund til at diskutere, om sundhedspolitik kun skal handle om at skrive regninger, mener Lars Engberg. Han peger på, at der er milliarder af kroner at hente ved bedre rehabilitering af patienter og fokus på at undgå liggesår.
