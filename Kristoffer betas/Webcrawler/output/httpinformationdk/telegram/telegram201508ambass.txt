Ambassade i Thailand: Turister skal ikke lade sig afskrække
Bombeangrebet i Bangkok var formentlig en engangsforeteelse, mener den danske ambassade i byen.


 Danske turister skal ikke lade sig afskrække fra at rejse til Thailand efter mandagens bombeeksplosion i Bangkok.
Den beroligende melding kommer fra den danske ambassade i Bangkok.
- Der er ingen grund for danske turister til at afbestille deres billetter til Thailand eller være nervøse for at besøge landet. Og det gælder også for Bangkok, siger Sandra Jensen Landi, souschef på ambassaden, til Ritzau.
- Vi tror, at det her angreb var en engangsforeteelse, siger hun.
Dødstallet efter angrebet er tirsdag steget til 20, og mange flere er sårede. Mandag kontaktede den danske ambassade byens hospitaler, for at undersøge om der skulle være danske statsborgere blandt ofrene.
- Her til morgen har vi været i kontakt med 16 hospitaler, og vi er nu helt sikre på, at ingen danskere er indlagt. Men der kan jo godt være personer, som ikke har været i kontakt med os, som er meget påvirkede af det her, siger souschefen.
Det er hendes indtryk, at mange indbyggere i Bangkok er chokerede over det blodige angreb.
- Man fornemmer en usikkerhed blandt folk her. Hvad er årsagen til angrebet, og hvem står bag. Det spørger man hinanden om, og så frygter folk, at bombeangrebet kan ramme turistindustrien, siger hun.
Eksplosionen fra bomben fandt sted ved en helligdom, som især er populær blandt kinesiske turister.
Mange af ofrene er kinesere, og det vil kunne mærkes i Thailands turistregnskab, hvis folk fra Kina nu begynder at fravælge Thailand som rejsemål.
- Turistsektoren er ekstremt vigtig for Thailand, og den er udset til at trække landets økonomi i gang igen. I forvejen er der nervøsitet for at miste turister fra Kina på grund af devaluering af yuan, siger Sandra Jensen Landi.
