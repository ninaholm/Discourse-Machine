R: Sundhedsvæsnet bør også velfærdstjekkes
Radikale opfordrer sundhedsminister til at følge socialministerens eksempel og lægge op til reformer.


 De varer, der er på hylderne i det danske sundhedsvæsen bør også kigges efter i sømmene. Derfor bør sundhedsministeren følge den modige socialminister, der har varslet reformer af velfærden på hele det sociale område.
Det siger Sofie Carsten Nielsen, der er næstformand i De Radikales folketingsgruppe.
- Det er rigtig godt af socialministeren, det er den rigtige vej. Vi har ikke råd til den universelle velfærd længere, hvor alt er gratis for alle. Derfor bør vi også kigge de varer igennem, der er på sundhedssystemets hylder.
- Sundhedsministeren og andre resortministre bør følge efter. Der er ingen andre veje end reformvejen, og det er ikke små ændringer, der skal til, siger Sofie Carsten Nielsen.
Hun mener, at det længe har stået klart, at danske skattefinansierede velfærd er under pres, og at det burde have været sat på dagsordenen for 10 år siden.
- Det er et problem, der har presset sig på i årevis og som et bredere spektrum af politikerne ikke har turdet diskutere. Men nu er tiden en anden, vi står med ryggen mod muren, siger Sofie Carsten Nielsen.
Hun opfordrer interessegrupper som for eksempel Ældre Sagen, der kritiserer socialministerens udmeldinger, til at komme ind i kampen i stedet for at blot at kritisere.
- I stedet for at kritisere, burde de melde sig ind i diskussionen. De må fortælle, hvordan de så vil prioritere og erkende, at der ikke kan blive råd til alt.
- Det er reformvejen, vi er nødt til at gå, hvis der skal bevares et velfærdssamfund. Vi står overfor nogle meget store udfordringer, siger Sofie Carsten Nielsen.

