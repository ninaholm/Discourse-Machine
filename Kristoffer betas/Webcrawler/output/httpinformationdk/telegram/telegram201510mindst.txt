Mindst fire personer omkommer under hvalsafari i Canada
Der var 27 personer på båden, da den sank ud for den canadiske vestkyst.


 Mindst fire personer er omkommet, efter at de var om bord på en hvalsafaribåd, der sank ud for Canadas kyst søndag.
Antallet af døde kan dog fortsat stige, oplyser redningsmyndighederne ifølge det canadiske medie CBC.
Der var 27 personer om bord på fartøjet, da det gik ned.
Ifølge CBC er alle personerne ikke blevet fundet efter ulykken.
Fire ofre er blevet fragtet til hospitalet, mens fem andre er ved at blive opvarmet efter at være blevet nedkølet i vandet.
Redningsarbejdere er stadig i gang med at lede efter eventuelle overlevende.
- Der er omkomne og overlevende. Vi er i gang med eftersøgningen for at bekræfte, at vi har fået fat i alle, oplyser redningsmyndighederne ifølge Reuters.
Kystvagten, lokale vandtaxaselskaber og private både hjælper til med at lede efter savnede.
Ulykken skete ud for byen Tofino på den canadiske vestkyst, og båden udsendte et nødkald kort før klokken 16.00 lokal tid.
Myndighederne bekræfter over for CTV og CBC, at båden tilhører selskabet Jamies Whaling Station and Adventure Centres, der dog er tilbageholdende med oplysninger.
- Jeg håber, at du vil respektere, at alle vores kræfter bliver brugt på passagererne og besætningen lige nu, siger en talsmand for firmaet til CBC.
Det er uvist, hvad der har ført til ulykken, men ifølge et øjenvidne på havnen i Tofino har vejret været ganske fint hele dagen.
Vidnet, Rami Touffaha, siger til CBC, at hvalsafaribåden ikke kunne ses fra kysten.
- Man kunne se mindre både sejle frem og tilbage for at hjælpe med at få folk tilbage på land, siger han.
