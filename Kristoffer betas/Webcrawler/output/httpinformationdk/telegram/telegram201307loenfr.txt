Lønfremgang får boliger i udlandet til at stige
De danske boligpriser er så småt begyndt at stige. Men vi kan slet ikke følge med vores naboer, viser OECD-tal


 De danske boligejere har haft nogle drøje år med prisfald - men det er så småt begyndt at lysne med stigende boligpriser.
Men ser vi på vores naboer, så får de danske prisstigninger baghjul af både Sverige, Norge og Tyskland, viser tal fra OECD, som Lise Nytoft Bergmann, boligøkonom i Nordea, har set på.
- Tallene fra OECD viser, at hvor de danske reale boligpriser, priser renset for inflation, er steget med 1,1 procent det seneste år, så er de svenske boligpriser steget med 2,8 procent, de tyske med 3,6 og de norske med ikke mindre end 5,2 procent, siger hun.
Og mens de danske lønninger er blevet mere eller mindre udhulede under finanskrisen, så står det anderledes til hos vore naboer, mener Lise Nytoft Bergmann:
- Vi vurderer, at årsagen skal findes i den pæne reallønsfremgang, som både svenskerne og nordmændene har haft, landenes store befolkningstilvækst, den gode forbrugeroptimisme, og for Norges vedkommende også den særdeles lave ledighed.
Mens man som boligsælger kan skæve misundeligt til vore naboer - så er der helt andre boller på suppen, hvis man kigger sydover.
- I Grækenland og Spanien er boligpriserne således faldet med minus 10 procent i reale priser det seneste år, mens boligpriserne i Italien og Portugal er nede med minus syv procent, siger boligøkonomen.
- De prisfald kommer endda for alle landenes vedkommende i kølvandet på nogle store prisfald i de foregående år, siger hun.
Et er dog fælles for langt de fleste lande - uanset den geografiske placering. Boligpriserne ligger fortsat et stykke fra toppen i 00erne.
I reale priser ligger de danske boligpriser ifølge OECD's boligprisstatistik fortsat 27 procent under pristoppen i 00'erne. Det fald overgås kun at lande som Grækenland, Spanien, Irland og Island. De irske priser er næsten blevet halveret.
- De øvrige lande, vi normalt sammenligner os med, har således været mildere ramt af den økonomiske krise end Danmark. På den baggrund må man sige, at de danske boligejere fortsat er hårdt ramt, siger Lise Nytoft Bergmann.
