Sprogforskere dumper hjemmeside om retsforbeholdet
Hjemmeside, der skal gøre vælgerne klogere til afstemningen torsdag, er lige så svær som en akademisk rapport.


 Hjemmesiden 3december.dk er lavet for at "give vælgerne god tid til at sætte sig ind i materialet".
Sådan lyder det fra Justits- og Udenrigsministeriet. Ministeriet står bag hjemmesiden, der skal informere borgerne om folkeafstemningen om retsforbeholdet 3. december.
Problemet er bare, at hjemmesiden er svær at læse og forstå, mener flere sprogkyndige, som Radio24syv har talt med.
Et af problemerne er det høje lixtal, som siger noget om, hvor læsbar en tekst er, siger Holger Juul, lektor på institut for Nordiske Studier og Sprogvidenskab ved Københavns Universitet og forsker i læse- og stavefærdigheder.
- Hvis vi måler med lix, som er et indeks for, hvor lange sætninger er, og hvor mange lange ord der er, så når vi op på et lixtal på omkring 59-60. Det er, hvad man typisk vil se i faglitteratur på akademisk niveau og i lovtekster.
- Altså en ganske svær tekst, siger han til Radio24syv.
Så hjemmesiden gør det ikke særlig godt, mener Lis Pøhler, læsekonsulent og formand i opgavekommissionen, som blandt andet udarbejder afgangsprøver og nationale læsetests.
- Hjemmesiden er sat op på en måde, som ikke er særligt læsevenlig, og den er skrevet på en måde, som ikke understøtter hverken lysten til at læse videre eller forståelsen af, hvad der egentlig står, siger hun til Radio24syv.
Set fra en retorikers synspunkt har teksten også problemer.
- Det er nogle meget lange sætninger, og teksten er fyldt med begreber. Problemet med begreber er, at man ikke kan se dem for sit indre blik, siger Jesper Troels Jensen, retoriker og partner i Rhetor til Radio24syv.
- Derudover er det problematisk, at det er 22 punkter, vi skal stemme om, som skal forklares på siden, og det gør det uoverskueligt.
Som svar på kritikken oplyser Justitsministeriet til Radio24syv, at der er hentet hjælp udefra - for at sikre en god kvalitet af indholdet i kampagnen.
- Regeringen har bestræbt sig på at gøre indholdet af hjemmesiden så tilgængeligt som muligt. Det er af samme grund, at regeringen har inddraget et eksternt kommunikationsbureau til at bistå sig ved udarbejdelsen af hjemmesiden, skriver Justitsministeriet.
Men selv om vælgerne har haft knap to måneder til at kigge på hjemmesiden, så lykkes den ikke med at forklare svære ord, mener Holger Juul.
- Hjemmesiden har faktisk en forklaring til ordet "retsakt", men her får man bare en række synonymer for, hvad et retsakt er. Der vil mange nok sidde tilbage med en ny fremmedgørelse for, hvad er det nu lige et "direktiv" og en "forordning" er?, siger han.
