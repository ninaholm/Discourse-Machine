Præsident landet i Nicaragua



 Flyet med Honduras' afsatte præsident, Manuel Zelaya, måtte natten til mandag dansk tid opgive at lande i hovedstaden Tegucigalpa og landede i stedet i Managua i Nicaragua.
 Ifølge BBC cirklede flyet med den afsatte præsident flere gange over lufthavnen i Honduras' hovedstad, mens Zelaya over telefonen gav interview til en tv-station i Venezuela.
 Tusindvis af mennesker demonstrerede i lufthavnen i Tegucigalpa, hvor militæret havde blokeret landingsbanen med flere køretøjer for at forhindre flyet med den afsatte præsident i at lande. Politiet brugte tåregas for at sprede demonstrationen, og to personer blev ifølge nyhedsbureauet AFP dræbt, da militæret åbnede ild mod demonstranter, som forsøgte at komme ind på landingsbanen.
 Den midlertidig leder i Honduras, Roberto Micheletti, indførte udgangsforbud fra søndag aften klokken 19 lokal tid, tre timer tidligere end de seneste dage.
 Tidligere søndag sagde Micheletti, på en pressekonference, at Nicaragua har sendt soldater mod grænsen mellem de to lande. Han advarede samtidig Nicaragua om at respektere grænsen og sagde, at Honduras er parat til at forsvare sig.
 Oplysningerne blev dog afvist af en talsmand for Nicaraguas militær, der kaldte rapporterne "helt forkerte". 

