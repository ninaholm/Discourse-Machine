New York-guvernør under 11. september vil være præsident
Indtil videre stiller kun to op for Demokraterne, mens Republikanerne stiller med en lang række kandidater.


 En tidligere guvernør i New York, George Pataki, som stod i front efter angrebene 11. september 2001, annoncerede torsdag, at han vil forsøge at blive Republikanernes kandidat til præsidentvalget i USA i 2016.
Det sker, dagen efter at en anden republikaner, Rick Santorum, officielt meldte sig ind i kapløbet også.
Pataki sad 12 år som republikansk guvernør i delstaten New York, som ellers er kendt som en stat, hvor Demokraterne er populære.
Under sine tre valgperioder som guvernør fokuserede Pataki på at nedsætte skatten, forbedre økonomien og bekæmpe kriminalitet.
Han spås ikke mange chancer for at blive Republikanernes kandidat, da feltet efterhånden tæller en del republikanske præsidentkandidater.
I forvejen har Marco Rubio, der siden 2011 har været senator i Florida, offentliggjort sit kandidatur.
Det samme har tidligere guvernør Mike Huckabee, Texas-senator Ted Cruz, Kentucky-senator Rand Paul, pensioneret hjernekirurg Ben Carson og den tidligere HP-chef Carly Fiorina.
1. juni ventes senator Lindsey Graham ligeledes at melde sig i kampen om at blive det republikanske præsidentbud.
Desuden er der spekulationer om, at Floridas tidligere guvernør Jeb Bush og New Jerseys guvernør, Chris Christie, vil melde sig på banen.
Hillary Clinton er storfavorit blandt Demokraterne, og hun står kun over for en enkelt udfordrer, nemlig senator i Vermont Bernie Sanders.
