Nordisk aftale om militære transportfly underskrevet
Det er godt eksempel på praktisk, nordisk samarbejde, siger den norske forsvarsminister, Ine Eriksen Søreide.


 De nordiske lande underskrev onsdag en samarbejdsaftale om driften af militære transportfly, bekræfter Forsvarsministeriet.
Den danske forsvarsminister, Nicolai Wammen (S), var ikke med, da aftalen blev underskrevet. Han var til Nato-udenrigsministermøde i Bruxelles som vikarierende udenrigsminister. Men han glæder sig over, at aftalen er på plads.
- Vi skal have et tættere samarbejde mellem de nordiske lande i lufttransport, så der bliver tættere samarbejde om brugen af de fly, vi hver især råder over.
- Det er fornuftigt, både ud fra et økonomisk og et forsvarsmæssigt synspunkt, siger han til danske journalister ved ministermødet i Nato i Bruxelles.
Også Nicolai Wammens norske kollega, Ine Eriksen Søreide, er godt tilfreds med den nye aftale.
- Det er et vældigt godt eksempel på praktisk, nordisk samarbejde, siger den norske forsvarsminister, Ine Eriksen Søreide, til nyhedsbureauet NTB.
Tirsdag og onsdag har de nordiske forsvarsministre været samlet til møde i den finske hovedstad.
- Tilsammen bruger de nordiske lande over 130 millioner euro (970 millioner kroner) årligt på at operere transportfly, så potentialet er stort, siger Ine Eriksen Søreide.
Der er tale om en rammeaftale, hvor Danmark og Norge hver bidrager med fire Hercules-fly, mens Sverige bidrager med otte.
