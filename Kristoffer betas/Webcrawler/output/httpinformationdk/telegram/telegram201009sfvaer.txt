SF vil være med i Løkkes vækstforum
SF opfordrer regeringen til at mødes for at finde fælles løsninger for økonomien. Samtidig lover Ole Sohn, at en fremtidig rød regering vil invitere de blå.


 SF vil have åbnet regeringens vækstforum op, så også oppositionen kan være med.
- Jeg opfordrer regeringen til at åbne vækstforum og finde fælles langsigtede løsninger, siger SF's finansordfører Ole Sohn:
I samme ombæring lover han på oppositionens vegne, at en eventuel kommende rød regering vil invitere både erhvervsliv og en kommende blå opposition til at finde fælles langsigtede løsninger.
- Hvis ikke regeringen vil det her nu, så giver S og SF et tilsagn om, at en kommende regering som noget af det første vil invitere både erhvervslivet og opposition tilsammen at finde en langsigtet holdbar økonomisk politik, siger Ole Sohn og fortsætter.
- Det er en forudsætning for at opretholde velfærden.
Udmeldingen kommer i kølvandet på, at direktøren i Novo Nordisk, Lars Rebien Sørensen, har opfordret oppositionen og regeringen om at gå sammen for at lave en tiårs plan for Danmarks økonomi. 
Økonomi- og erhvervsminister Brian Mikkelsen (K) har kaldt idéen for velmenende, men urealistisk. Ministerens afvisning har allerede mødt skarp kritik fra Liberal Alliance, og nu melder SF sig også i det kritiske kor.
- Automatafvisningen fra Brian Mikkelsen er udtryk for, at regeringen ikke har forstået alvoren. Efter ni år med en borgerlig regering bliver vores konkurrenceevne stille og roligt forringet, siger Ole Sohn, og fortsætter:
- Vi ved allerede nu, at om nogle år har 250.000 forladt arbejdsmarkedet og kun 100.000 nye er kommet til. Derfor er vi nødt til at arbejde mere. Vores reform er et bidrag til det, men det er ikke nok.
