FN-observatører var under kraftig beskydning
Syriske styrker brugte angiveligt tungt skyts og panserbrydende ammunition ved angreb på FN-observatører.


 Der blev brugt tungt skyts, panserbrydende ammunition og overvågningsdroner, da syriske styrker torsdag beskød FN's observatører, da de forsøgte at komme ind i landsbyen Mazraat al-Qubeir, hvor en massakre hævdes at have fundet sted.
Det har FN's generalsekretær, Ban Ki-moon, sagt ved en lukket briefing i Sikkerhedsrådet, siger diplomater, der har deltaget ved mødet.
Beskydningen skete ifølge generalsekretæren for at få de ubevæbnede observatører til at opgive deres forsøg på at besøge byen.
Den mission lykkedes i første omgang, da observatørerne opgav deres forehavende, men et nyt forsøg på at nå ind til byen bliver gjort fredag.
FN's specialudsending, Kofi Annan, advarer om, at situationen i Syrien er ved at være ude af kontrol.

Han mener, at verdens stormagter skal advare Syriens præsident, Bashar al-Assad, om, at det vil få klare konsekvenser, hvis han ikke efterkommer den fredsplan, som er indgået.
Ban Ki-moon siger dog, at håbet om at planen bliver efterkommet svinder.
Onsdagens massakre kostede ifølge Det Syriske Observatorium for Menneskerettigheder, der har base i London, mindst 55 mennesker livet. Andre oppositionskilder mener, at mindst 78 mennesker mistede livet.
