Rønn til Thorning: Kulegrav VK i sag om børnecheck
VK-regeringens indførelse et optjeningsprincip til børnechecken skal kulegraves, siger Birthe Rønn Hornbech.


 Venstres mangeårige folketingspolitiker og tidligere integrationsminister Birthe Rønn Hornbech opfordrer statsminister Helle Thorning-Schmidt (S) til at undersøge VK-regeringens beslutning fra 2010 om at indføre et optjeningsprincip til børnechecken.
Det skriver Berlingske søndag.
Optjeningsprincippet fratog op mod 2400 EU-borgere retten til fuld børnecheck de første to år. I april 2013 fastslog EU-Kommissionen, at kravet er i strid med en central EU-forordning fra 2004.
I juni annullerede S-R-SF-regeringen derfor princippet, og den nuværende SR-regering prøver for øjeblikket at opnå flertal for et lovforslag, der blåstempler den nye praksis.
- Hvis man i dag hævder, at optjeningsprincippet er i strid med EU-retten, så må man jo også få afklaring på, hvad grundlaget var for EU-retten dengang, siger Birthe Rønn Hornbech til Berlingske og fortsætter:
- Noget tyder jo på, at det ikke var lovligt at vedtage det, som VK-regeringen gjorde. Og derfor må man af hensyn til retssikkerheden komme helt til bunds i den her sag.
Hendes overraskende krav kommer efter, at Berlingske har dokumenteret, hvordan embedsmænd i Pensionsstyrelsen og Beskæftigelsesministeriet i 2010 flere gange advarede om, at optjeningsprincippet ville være i strid med EU-forordningen fra 2004.
VK-regeringen valgte tilsyneladende at trodse embedsmændenes advarsler og udelukkende vurdere lovligheden af optjeningsprincippet ud fra EUF-traktaten, som ikke spænder juridisk ben for optjeningsprincippet.
- Det lyder jo mystisk, at man i 2010 siger, at man blæser på en EU-forordning og går tilbage til traktaten. Man må jo tro, at forordningen har anvendelse og udfylder traktaten. Jeg synes, at forløbet er meget mystisk, siger Birthe Rønn til Berlingske.
Hun understreger samtidig, at hendes eget parti og De Konservative må tage ansvaret, hvis det viser sig, at VK-regeringen fratog EU-borgere deres ret til fuld børnecheck, selvom man vidste, at det var i strid med EU-forordningen.
Liberal Alliance bakker ifølge Berlingske op om den tidligere Venstre-ministers krav om, at forløbet omkring optjeningsprincippet bør blive kulegravet.
