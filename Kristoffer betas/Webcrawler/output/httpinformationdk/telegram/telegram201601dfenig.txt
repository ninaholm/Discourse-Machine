DF enig med S-medlem: Sund fornuft at lægge asyltal frem
Både offentligheden og politikerne skal have bedre adgang til de seneste asyltal, mener Martin Henriksen (DF).


 Den socialdemokratiske politiker Mattias Tesfaye forlanger af integrationsminister Inger Støjberg (V), at de nyeste asyltal i Danmark skal frem på bordet, så den danske befolkning og politikerne kan være opdaterede om situationen.
Og den idé er Dansk Folkepartis integrations- og udlændingeordfører, Martin Henriksen, helt med på.
- Socialdemokraterne har en pointe, for naturligvis bør både offentligheden og hele Folketinget have bedre adgang til de seneste asyltal, siger Martin Henriksen, der også er formand for Folketingets Udlændinge- og Integrationsudvalg, i en mail til Ritzau.
- Jeg kan ikke se, hvorfor integrationsministeren skulle være imod det. Det er sund fornuft, så det støtter jeg. Så kan vi altid diskutere, hvordan det skal gøres, og hvor ofte tallene skal komme, siger Martin Henriksen videre.
Mattias Tesfaye argumenterer for, at situationen med flygtningestrømmen skal følges tæt. Og når Sverige kan lægge dag-til-dag asyltal frem, så bør det også være muligt i Danmark.
- Det dur ikke, at jeg som medlem af Folketinget skal stille spørgsmål til ministeren og så først få svar om X antal dage, siger han til Ritzau og uddyber:
- Vi er nødt til at få de her oplysninger ud så præcist og detaljeret som muligt, så hele det danske samfund og Folketinget har det samme og mest opdaterede billede af, hvordan situationen udvikler sig.
Han vil mandag bede Udlændinge-, Integrations- og Boligministeriet om at få udarbejdet en procedure som svarer til det, man har Sverige.
Martin Henriksen vil nu afvente, hvad meldingen fra ministeriet og Inger Støjberg bliver.
- Hvis ministeren mod forventning afviser at sende tallene over til udvalget, så kan vi efterfølgende tage det op som et dagsordenpunkt på et af de kommende udvalgsmøder. Men i første omgang afventer vi svaret fra ministeren, siger Martin Henriksen.
- Så længe vi finder en fornuftig model for det, så kan ingen vel være imod, siger han.
