Tunesien vil lukke 80 moskéer efter blodigt hotelangreb
80 ikke-statslige moskéer skal lukkes i løbet af en uge, lyder det fra den tunesiske regering.


 Tunesiens regering oplyser, at 80 ikke-statslige moskéer i landet skal lukkes for at opfordre til vold.
Tiltaget kommer som reaktion på et blodigt hotelangreb i landet fredag, skriver Reuters.
Lukningen af de mange moskéer skal ske i løbet af den kommende uge, oplyser premierminister Habib Essid.
Meddelelsen kommer, efter at en bevæbnet mand åbnede ild på et populært hotel i den tunesiske by Sousse syd for hovedstaden, Tunis.
Ifølge Reuters blev 39 personer dræbt i angrebet. Nyhedsbureauet AFP skriver, at tallet ifølge premierministeren dækker over 38 ofre og gerningsmanden.
- Størstedelen af ofrene var briter. Dernæst kommer tyskere, belgiere og andre nationaliteter, siger Habib Essid på et pressemøde natten til lørdag.
Han oplyser samtidig, at også franskmænd er blevet dræbt, ligesom myndighederne i Irland har oplyst, at en irer er blandt de døde.
Habib Essid understreger, at landet er nødt til at tage foranstaltninger som moskélukninger i kampen mod terrorisme.
- Vores hjemland er truet, vores stat er truet. Vi kan vinde en kamp her og tabe en kamp der, men vores mål er at vinde krigen, siger premierministeren ifølge det tyske nyhedsbureau dpa og fortsætter:
- Der er stadig moskéer, der spreder deres gift og propaganda for terrorisme.
Yderligere lyder det ifølge dpa og Reuters fra premierministeren, at finansieringen af partier og foreninger, der befinder sig "uden for den forfatningsmæssige ramme" skal gennemgås.
Den frygtede, militante bevægelse Islamisk Stat (IS), der har trukket et blodigt spor hen over særligt Syrien og Irak, hævder at stå bag angrebet, der var rettet mod det femstjernede Riu Imperial Marhaba Hotel nær stranden i den nordlige del af feriebyen Sousse.
Gerningsmanden havde angiveligt iført sig shorts for at ligne en turist, da han langs stranden bevægede sig mod hotellet, mens han gemte sit våben inde i en solparasol.
