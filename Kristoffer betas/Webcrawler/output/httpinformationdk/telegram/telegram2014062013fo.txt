2013 er første år med fremgang i beskæftigelsen i fem år
4100 flere personer fik job i 2013, hvor beskæftigelsen i Danmark steg for første gang i fem år.


 Efter flere år i træk med faldende beskæftigelse går det nu et skridt den anden vej for det danske arbejdsmarked.
For første gang i fem år steg antallet af personer i arbejde i Danmark sidste år. Fra 2012 til 2013 steg beskæftigelsen med 4100 personer svarende til en stigning på 0,2 procent, oplyser Danmarks Statistik.
 - Siden beskæftigelsen toppede i 2008, er beskæftigelsen faldet hvert år frem til 2012, men nu altså afløst af en stigende beskæftigelse, lyder det fra Danmarks Statistik.
I kriseårene 2008 til 2010 faldt beskæftigelsen generelt i Danmark drastisk med i gennemsnit 78.000 personer eller 2,7 procent om året.
De følgende år var faldet knap så markant med et gennemsnit på 9400 personer svarende til et fald på 0,3 procent om året fra 2010 til 2012.
De gode nyheder fra jobfronten i 2013 skyldes ifølge Danmarks Statistik, at væksten på det private arbejdsmarked for første gang i flere år har overhalet faldet i beskæftigelsen på det offentlige arbejdsmarked.
Fra 2010 til 2013 er beskæftigelsen inden for virksomheder og organisationer steget med i gennemsnit 0,2 procent per år, mens den inden for offentlig forvaltning og service er faldet i gennemsnit en procent om året.
Selvom flere personer havde et arbejde at beskæftige sig med i 2013, så blev der samlet lagt færre timer på det danske arbejdsmarked.
Fra 2012 til 2013 faldt antallet af præsterede timer med 0,3 procent således, selv om beskæftigelsen steg med 0,2 procent.
I alt arbejdede små 2,7 millioner personer i alt 3,7 milliarder timer ifølge arbejdstidsregnskabet fra Danmarks Statistik.
