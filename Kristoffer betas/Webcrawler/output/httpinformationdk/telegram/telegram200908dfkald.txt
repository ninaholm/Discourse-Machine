DF kalder burkaudvalg for syltekrukke
Regeringen sylter burkaforbud i udvalg. Det mener Dansk Folkeparti, som fastholder beslutningsforslag om et forbud og mener, at der er flimmer i regeringen.


 Dansk Folkepartis næstformand og integrationsordfører, Peter Skaarup, er utilfreds med statsministerens planer om at nedsætte et burkaudvalg, der skal begrænse udbredelsen af burkaer. Klædedragten skal forbydes, og det er en syltekrukke at sparke spørgsmålet i udvalg, mener Skaarup.
 - Jeg forstår ikke, at når et regeringsparti siger, at de vil have et forbud, så nedsætter regeringen et udvalg. Det var ikke det, vicestatsministeren sagde i tirsdags. Så det er ikke noget værd. Der skal være lighedstegn mellem det man siger, og det man gør, siger Peter Skaarup, der mener, at der er "flimmer" i regeringens linje.
 Dansk Folkeparti har sagt, at partiet vil fremsætte det konservative forslag i folketingssalen, og det vil partiet fortsat - udvalg eller ej.
