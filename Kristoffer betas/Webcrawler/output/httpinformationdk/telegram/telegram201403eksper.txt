Ekspert: Nemt at slukke for kommunikation i et fly
Alle piloter er uddannede i at slukke for kommunikationsudstyr i et fly. De gør der, hver gang de lander.


 Myndighederne i Malaysia er nu forholdsvist sikre på, at kommunikationsudstyret på det forsvundne fly fra Malaysia Airlines - MH307 - bevidst er blevet slukket.
Og det er forholdsvis nemt at slukke for den såkaldte transponder, siger Kim Foged, der er leder af den afdeling i Insero Software, som til daglig arbejder med ATM-systemer (Air Traffic Management) til flyindustrien.
- Det er noget, piloten bliver uddannet i. Han skal jo gøre det i forbindelse med flyvningen, siger Kim Foged.
- Transponderen, som er den sekundære radar, bliver typisk slukket, når piloten er sikkert nede efter landing. Så slipper man for, at flyet på jorden kører rundt og sender radarsignaler, siger eksperten.
Malaysias premierminister, Najib Razak, holdt tidligt lørdag pressekonference i Kuala Lumpur. Han kunne fortælle, at nye oplysninger kastede yderligere lys over, hvad der er sket med det forsvundne fly, der forsvandt med 239 personer om bord.
- Nye satellitoplysninger gør, at vi med høj sandsynlighed kan sige, at flyets kommunikationssystemer er blevet slået fra, lige før flyet forlod Malaysia, sagde premierministeren lørdag morgen.
Efterforskningen har bekræftet, at det fly, som man havde sporet på militærets radar, var det forsvundne fly MH370. Radaren har fulgt flyet, efter kommunikationen blev slået fra lige før det nåede Malaysias østkyst for en uge siden.
- En pilot ville hurtigt kunne gøre det - og folk ude fra kan sætte sig ind i det og nemt lære, hvordan man gør. Jeg kender ikke lige den specifikke flytype, men det er nogle knapper, man skal trykke på. Det er standard, siger Kim Foged.
Efterretningerne viser, at flyet var på vingerne i mindst seks en halv time, efter det forsvandt fra de civile radarsystemer. Flyet var på vej fra Kuala Lumpur til Beijing.
