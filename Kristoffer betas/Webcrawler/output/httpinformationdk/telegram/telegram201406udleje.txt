Udlejerne kalder ny lejelov en gave til lejerne
Udlejerne mener, at aftalen om en moderniseret lejelov lefler for lejerne og de socialdemokratiske vælgere.


 Den brede politiske aftale om modernisering af lejeloven, som boligminister Carsten Hansen (S) indgik onsdag aften, vil blot yderligere komplicere den i forvejen meget uigennemsigtige lejelovgivning og føre til flere konflikter.
Det mener Ejendomsforeningen Danmark, der er erhvervsorganisation for ejere, udlejere og administratorer af fast ejendom.
Foreningen er helt uenig i regeringens og forligspartierne Venstre, SF, Enhedslisten og Dansk Folkepartis udlægning af, at lejeloven bliver enklere og balancerer mellem udlejeres og lejeres interesser.
- Forliget bygger på et oplæg fra regeringen, der i dén grad er en leflen for lejerorganisationerne og et valgoplæg, siger John R. Frederiksen, formand for Ejendomsforeningen Danmark.
- Ministeren har med nye, unødvendige og bureaukratiske krav til udlejerne forsøgt at give regeringen en stærkere socialdemokratisk profil. Det er tydeligt at se, at politikerne snart skal på valg.
- For samlet er resultatet, at reglerne bliver endnu mere komplicerede og bøvlede for udlejerne og i sidste ende også for lejerne, siger han.
At lejeloven og dermed boligøkonomien for de 1,7 millioner danskere, der bor til leje, er et højfølsomt område - især i valgtider - kunne ses ved Folketingsvalget i 1998.
Efter at Venstres boligordfører havde luftet idéer om fri huslejefastsættelse, slog Lejernes LO og Socialdemokraterne til med store annoncer, der fik overbevist mange vælgere om, at de ville få store huslejestigninger, hvis Venstre kom til magten.
Kampagnen anses for en af de vigtigste grunde til, at Uffe Ellemann Jensen ikke blev statsminister.
Senest har Søren Pind (V) for egen regning genluftet idéen, men Venstres officielle boligpolitik har ikke siden 1998 indeholdt afskaffelse af huslejereguleringen.
