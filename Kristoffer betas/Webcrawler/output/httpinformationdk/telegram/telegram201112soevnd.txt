Søvndal afviser at have skabt forvirring
Udenrigsminister og SF-formand Villy Søvndal afviser, at han skulle have skabt forvirring om euro-pagten.


 SF-formand og udenrigsminister Villy Søvndal kan ikke se, at han i de seneste dage har været med til at skabe forvirring om den danske regerings holdning til EU's finanspagt.
I weekenden pointerede udenrigsministeren, at han "har svært ved at se, at vi tilslutter os det hele" i finanspagten, der har til formål at stramme grebet om eurolandenes finanspolitik.
Det skete, før regeringen i fællesskab havde haft lejlighed til at vende skråen, og derfor fik Villy Søvndal en røffel i fuld offentlighed af De Radikales finansordfører, Marianne Jelved.
Spørgsmål: Medgiver du, at du har været med til at skabe forvirring om regeringens holdning?
- Nej, det synes jeg egentlig ikke. I så fald håber jeg, at jeg har været med til at skabe fuld klarhed i dag, lød det fra Villy Søvndal, inden han tirsdag eftermiddag gik ind til et fællesmøde mellem SF's folketingsgruppe og landsledelse om finanspagten.
Et møde som partiformanden håber vil ende ud med, at han får mandat til at forhandle videre ud fra dette udgangspunkt.
Villy Søvndal har påpeget, at der er elementer af pagten, der "er vanskelige for Danmark - hvilke punkter, ønsker han dog foreløbig ikke at løfte sløret for.
Han afviser også at kommentere De Radikales kritik af, at han har taget forskud på Danmarks endelige holdning.
- Opgaven ikke at skabe modsætninger i regeringen, lyder det diplomatisk fra SF's formand.
