Mousavis kontor er blevet angrebet i Iran
I Iran har sikkerhedsstyrkerne angrebet oppositionslederen Mirhossein Mousavis kontor og beslaglagt hans computere.


 Iranske sikkerhedsstyrker har angrebet oppositionslederen Mirhossein Mousavis kontor og beslaglagt hans computere.
Ifølge Mousavis hjemmeside repræsenterer angrebet "en ny bølge af undertrykkelse og begrænsninger" på Mousavi.
Mousavi, der tabte til Irans præsident, Mahmoud Ahmadinejad, ved et omstridt valg i juni 2009, har lige siden været leder af Irans grønne bevægelse.
Både Mousavi og en anden oppositionsleder Mehdi Karoubi siger, at der blev svindlet ved valget for at sikre Ahmadinejads genvalg.
Efter valget kom det til voldsomme gadedemonstrationer, som sikkerhedsstyrkerne slog hårdt ned på. Der var tale om de værste uroligheder, siden den Islamiske Republik blev dannet i 1979.
