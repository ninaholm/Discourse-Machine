Flest danskere dyrker usikker sex
Danskerne er det nordiske folk, der dyrker mest ubeskyttet sex. Det koster det danske sundhedsvæsen dyrt.


 Danskerne har et afslappet forhold til prævention og dyrker mere ubeskyttet sex end vores nordiske naboer.
Det viser en ny svensk undersøgelse af sexvaner i Danmark, Sverige, Norge og Finland foretaget af Riksförbundet för Sexuell Upplysning, skriver metroXpress.  
31 procent af de adspurgte danskere svarer, at de har dyrket ubeskyttet sex mange gange. Tallet i Norge, Sverige og Finland ligger på henholdsvis 24 og 26 procent.
Samtidig topper Danmark statistikken, når det drejer sig om at dyrke sex uden kondom. 55 procent af danskerne bruger ifølge undersøgelsen aldrig kondom. 
I de seneste år der sket en stigning i antallet af kønssygdomme i Danmark. I 2009 var der knap 30.000 registrerede tilfælde af klamydia.
Det er dyrt for det danske sundhedsvæsen at behandle de mange sexsygdomme, forklarer Susanne Bjerregaard, der er centerleder i Center for Sex og Sundhed.
- Vi ser en kæmpe stigning i klamydia og kønsvorter, og hvert år får mange mænd og kvinder kræft eller bliver barnløse på grund af seksuelt overførte sygdomme, siger Susanne Bjerregaard til avisen. 
