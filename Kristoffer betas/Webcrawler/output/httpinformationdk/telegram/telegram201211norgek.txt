Norge og Kina er igen på talefod
Norges statsminister, Jens Stoltenberg, møder Kinas Wen Jiabao som tegn på, at de to lande igen er på talefod


 Efter to år med politisk kulde mellem den norske og den kinesiske regering er en optøning mellem de to på vej.
Det synes klart, efter at Norges statsminister, Jens Stoltenberg, mandag mødtes med Kinas premierminister, Wen Jiabao.
Mødet ses som symbolsk meget vigtig og giver håb om, at den kinesiske ledelse i Beijing er parat til at genoptage normale forbindelser med Norge.
Beijing lagde Norge på is, efter at den norske Nobelpriskomité i 2010 tildelte den kinesiske systemkritiker Liu Xiaobo Nobels fredspris.
Den kinesiske ledelse var rasende, og den har siden da ikke ønsket kontakter med norske regeringsrepræsentanter. En række planlagte møder er blevet aflyst uden grund.
Den norske statsminister vil ikke sige noget om, hvad han diskuterede med Wen, eller hvad han tror, mødet med Wen kommer til at betyde.
- Vi ønsker normale politiske kontakter med Kina, og det giver vi udtryk for, når det er naturlig, siger Stoltenberg.
Mødet med Wen fandt sted under topmødet i det europæisk-asiatiske dialogforum Asem i Laos' hovedstad, Vientiane, hvor Norge mandag formelt blev optaget.
- Asem er et positivt bidrag til en tættere dialog mellem de lande, som er med, deriblandt Kina, siger Stoltenberg.
