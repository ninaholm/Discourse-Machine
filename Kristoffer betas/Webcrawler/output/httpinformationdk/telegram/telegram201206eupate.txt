EU-patent vipper mellem succes og fiasko
Danmark arbejder til de sidste timer af sit EU-formandskab på at løse årtier gammel strid om et fælles patent.


 Det danske EU-formandskab kan på en af sine allersidste arbejdsdage løse en årtier gammel strid.
Men torsdag eftermiddag er det stadig et åbent spørgsmål, om EU får et fælles patent med tilhørende patentdomstol.
Sagen er blevet overladt til stats- og regeringscheferne, der mødes torsdag og fredag til et topmøde i Bruxelles, men på vej ind til mødet siger statsminister Helle Thorning-Schmidt, at der stadig ikke er fundet en løsning.
- Vi har skrevet i konklusionerne, at patentdomstolen falder på plads, men jeg er nødt til at sige, at den ikke er faldet på plads på nuværende tidspunkt, siger Thorning.
Reelt udestår kun placeringen af patentdomstolen. I en klassisk EU-splid vil Storbritannien, Tyskland og Frankrig alle have den til at ligge i deres eget land.
Danmark har i et sidste forsøg foreslået, at domstolens hovedsæde kommer til at ligge i Paris, mens der kommer specialiserede enheder i München og London. Men det ser ikke ud til at tilfredsstille trioen.
Thorning giver dog ikke op så let.
- Vi er enige om at presse på til det sidste. Så det danske formandskab er altså ikke slut endnu. Det er noget, man har diskuteret i EU i 30 år, og derfor kunne jeg da godt tænke mig, at det kunne være en af de ting, det danske formandskab kunne slutte med, siger hun.
Det koster i dag virksomheder omkring 240.000 kroner, hvis de vil søge patent i samtlige 27 EU-lande. Hvis det fælles patent bliver til virkelighed, vil omkostningen kunne reduceres til 5000 kroner.
