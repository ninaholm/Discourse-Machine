Spaniens regering spænder livremmen ind
Skatteforhøjelser og besparelser er Spaniens opskrift på at klare sig gennem krisen, fremgår det af dekret.


 Spaniens offentlige underskud er på otte procent af bruttonationalproduktet i 2011 og ikke seks procent, som var målet, oplyser regeringen efter et møde torsdag eftermiddag.
Samtidig bebuder regeringen en række initiativer, der skal rette op på landets anstrengte økonomi.
Skatten forhøjes midlertidigt de næste to år for folk med høje indtægter, og lønnen fastfryses for offentlig ansatte, fremgår det af et dekret fra regeringen.
De spanske ministerier er blevet bedt om at spare 8,9 milliarder euro (66 milliarder kroner) i 2012.
Samtidig vil de højere skatter give ekstra 6 milliarder euro (44,6 milliarder kroner) i statskassen.
Den konservative premierminister Mariano Rajoy sikrede sig regeringsmagten ved valget den 20. november efter næsten otte års socialdemokratisk styre.
Spanien led hårdt under finanskrisen i 2008. Den boomende byggesektor kollapsede og fik arbejdsløsheden til at eksplodere. Fem millioner er i dag arbejdsløse.
Særligt ungdomsarbejdsløsheden er et kolossalt problem.
