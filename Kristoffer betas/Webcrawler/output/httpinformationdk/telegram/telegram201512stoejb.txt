Støjberg trodser kritik: Vil indrykke nye annoncer
Støjberg afviser ombudsmandens kritik af flygtningeannoncer og vil indrykke nye annoncer om nye stramninger.


 Selv om Folketingets Ombudsmand torsdag udtaler kritik af regeringens omdiskuterede flygtningeannoncer, så får det ikke udlændinge- og integrationsminister Inger Støjberg (V) til at ryste på hænderne.
Hun afviser kritikken og lægger endda op til at lave nye annoncer med de seneste asylstramninger, som mandag blev aftalt med de blå partier og Socialdemokraterne.
- Jeg har respekt for ombudsmanden, men jeg er ikke enig i kritikken, siger Inger Støjberg til Ritzau om annoncerne, der blev bragt i fire libanesiske aviser i september.
- Derfor kan jeg også sige, at jeg vil annoncere med de nye opstramninger, som vi gennemfører. Jeg har ikke lagt mig fast på hvornår og i hvilken form.
- Det kan blive avisannoncer, men jeg vil nok benytte de sociale medier i endnu højere grad end tidligere. De nye stramninger bliver vedtaget i Folketinget i januar, så derefter regner jeg med at annoncere igen, siger Inger Støjberg.
Ifølge ombudsmanden er det "nærliggende, at annoncen har givet syriske flygtninge en fejlagtig opfattelse af, hvad deres situation ville være i Danmark. Annoncen kunne meget let få dem til på forkert grundlag at beslutte, hvor de skulle søge at opnå asyl".
Ombudsmanden kritiserer dermed, at annoncerne fokuserer på dele af den danske asylordning, som i vidt omfang er irrelevante for syriske flygtninge.
Men ombudsmanden har misforstået, hvem der var målgruppe for annoncerne, mener Inger Støjberg.
- Han tager fejl i, at annoncerne er henvendt til syriske flygtninge. Det er de ikke. De er henvendt til alle, uanset hvor de måtte komme fra.
- Annoncerne er faktisk oversat til ti sprog, fordi de er henvendt til alle flygtninge og migranter, der overvejer at rejse til Danmark, siger Inger Støjberg.
Hun lægger samtidig vægt på, at landene omkring Danmark - senest Norge - også er begyndt at indrykke annoncer i publikationer i flygtningenes nærområder. Og det vil regeringen herhjemme også fortsat gøre.
