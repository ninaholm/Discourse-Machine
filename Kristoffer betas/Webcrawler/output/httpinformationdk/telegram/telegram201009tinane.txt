Tina Nedergaard afviser kritik
Uenigheden er for stor til, at der kan skabes et nationalt partnerskab omkring folkeskolen, konstaterer undervisningsminister Tina Nedergaard.


 "Det er i den grad forkert", når regeringen og undervisningsminister Tina Nedergaard (V) beskyldes for at mangle reel vilje til at nå til enighed med Danmarks Lærerforening og Kommunernes Landsforening om et nationalt partnerskab om folkeskolen.
Det siger Tina Nedergaard selv til Ritzau. 
Efter at ministeren mandag meldte ud, at hun havde opgivet at nå til enighed med lærerne og kommunerne, er hun blevet beskyldt for ikke at have gjort sig tilstrækkelig umage for at nå et resultat. 	
- Vi er gået meget konkret til værks. Regeringens rejsehold for folkeskolen er kommet med en række anbefalinger, som vi har drøftet meget grundigt med organisationerne. Men vi har måttet erkende, at det ville være svært at lave en konkret partnerskabsaftale, siger Tina Nedergaard.
Men det betyder ikke, at samarbejdet er ophørt. 
- På baggrund af de meldinger, vi har fået, er vi enige om, at vi kan arbejde videre ud fra en række overordnede målsætninger, siger hun.
Når det er svært at nå til et nationalt partnerskab om folkeskolen, skyldes det ifølge Tina Nedergaard også, at lærerne og kommunerne har svært ved at blive enige.
- Noget af det, som lærerforeningen gerne vil have skrevet ud af vores oplæg,  er noget, som betyder meget for kommunerne. Vi vil for eksempel gerne give kommunernes større frihedsgrader, men det vil Lærerforeningen ikke. Der har været i alt seks aktører i det her forløb, og det har været en stor udfordring, siger Tina Nedergaard.
Onsdag er alle relevante aktører omkring folkeskolen inviteret til et nyt møde om folkeskolens fremtid på Marienborg nord for København.
- Jeg tror, det bliver et godt møde, og jeg regner også med, at Lærerforeningen kommer. Formand Anders Bondo og jeg har haft en lille armvridning, men vi er fortsat på bølgelængde på en lang række områder, og det hele er ikke tabt på gulvet, siger undervisningsministeren.

