Ti personer omkommet under tyfons rasen i Filippinerne
Flere mennesker har mistet livet under et voldsomt uvejr i Filippinerne. Hundredtusindvis er blevet evakueret.


 En kraftig tyfon i Filippinerne skal have dræbt mindst 10 mennesker under sin hærgen hen over landet. Samtidig er flere end 400.000 indbyggere blevet evakueret, fortæller lokale redningstjenester.
Tyfonen Rammasun betegnes som den hidtil mest voldsomme i Filippinerne i år.
Ifølge Richard Gordon, der er formand for Filippinernes Røde Kors, er hovedstaden sluppet nådigt fra det voldsomme uvejr.
- Vi har ikke fået nogen rapporter om voldsomme oversvømmelser, for tyfonen bringer ikke særlig meget regn med sig. Men vindstødene er meget kraftige, siger Richard Gordon.
I Manilas forretningskvarteret Makati gik strømmen tidligt onsdag morgen, da elledninger blev revet ned, og myndighederne opfordrer folk til at holde sig indendørs.
I udkanten af byen er myndighederne i gang med at evakuere omkring 150.000 personer fra slumkvarterer. Totalt menes omkring 450.000 personer at have forladt deres hjem og søgt beskyttelse i evakueringscentre rundt om i Filippinerne.
Rammasun, der på thai betyder "tordenguden", ventes at bevæge sig ud over Det Sydkinesiske Hav onsdag eftermiddag ifølge det nationale vejrcenter.
Filippinerne rammes årligt af omkring 20 store storme og flere af dem efterlader sig dødsofre. I november sidste år mistede cirka 7300 mennesker livet i en af Filippinernes værste naturkatastrofer, da tyfonen Haiyan rullede ind over landet.
