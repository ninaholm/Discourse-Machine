Egypten: Arresteret var ikke al-Qaedaleder
Den mand, der blev anholdt i lufthavnen i Kairo, viste sig ikke at være medlem af al-Qaeda som først antaget.


 Egyptiske myndigheder oplyser, at en mand, der blev anholdt i lufthavnen i Kairo tirsdag, ikke er et ledende al-Qaeda medlem som først antaget, men derimod en egyptisk islamist, der er eftersøgt i sit hjemland.
- Den arresterede er eftersøgt for at være en del af al-Jihad-gruppen. Han er ikke al-Qaedalederen Seif al-Adel, som myndigheder og medier ellers tidligere har hævdet.
Den anholdte, Muhamed Ibrahim Makkawi, var rejst til Afghanistan for at deltage i krigen mod Sovjetunionen i 1980'erne og havde slået sig ned i nabolandet Pakistan.
Statslige medier havde identificeret ham som ledende al-Qaedamedlem, men Makkawi har selv fortalt avisen Asharq al-Awsat i et interview sidste år, at han var blevet forvekslet med Seif al-Adel.
I interviewet, der blev offentliggjort i maj 2011, fortalte han, at han havde brudt med al-Qaeda og havde søgt asyl i Pakistan.
- Efter de tragiske begivenheder den 11. september 2001 var jeg overrasket over at finde mit navn og min historie under billedet af en anden egypter under det falske navn "Seif al-Adel" på en liste over de 22 mest eftersøgte terrorister, sagde Makkawi.
Han tilføjede, at han var eftersøgt i Egypten for sit medlemskab af gruppen Al-Jihad, en tidligere militant gruppe, der opgav den voldelige kamp sidst i 90'erne.
Seif al-Adel overtog angiveligt lederskabet af terrornetværket i en kort periode efter Osama bin Ladens død i maj sidste år.
