Bilbombe i Irak sårer 32
Mange børn og kvinder er blandt ofrene for bombe i den irakiske by Baquba. Den var placeret foran politimands hus.


 En bilbombe, der var placeret uden for en irakisk politimands hus byen Baquba nord for Bagdad, har såret 32, heraf 20 kvinder og børn, siger en talsmand for Iraks sikkerhedsstyrker.
- Bomben var anbragt ved kaptajn Mustafa al-Tamimis hus, som er fuldstændigt ødelagt. Tre af hans børn, hans kone og to brødre er blandt de sårede, siger talsmanden.
Politiofficeren selv kom intet til, da han var til fredsbøn i en nærliggende moské.
Baquba er hovedstad i den etnisk delte Diyala provins, som er blevet en af al-Qaedas bastioner i Irak. 
