EU-app vil gøre sommerferiens køretur mere sikker
En ny app fra EU samler alle 28 medlemslandes trafikregler i et forsøg på at øge trafiksikkerheden.


 Hvad er fartgrænsen på de spanske motorveje, er cykelhjelmen lovpligtig på de svenske cykelstier, og hvilket sikkerhedsstyr skal man altid have med sig i bilen i Italien?
De spørgsmål og mange flere i samme boldgade kan man få svar på i EU-Kommissionens nye applikation til smartphones, Going Abroad, som er sat i verden for at gøre det lettere at gennemskue de 28 medlemslandes forskellige trafikregler.
- Sommerferien er den travleste tid på de europæiske veje. Det er virkelig let at køre til udlandet i sin bil, men mange er ikke klar over, at der er forskellige trafikregler og vejskilte i EU, siger EU's kommissær for transport, Siim Kallas, i en pressemeddelelse fra kommissionen.
App'en indeholder blandt andet informationer om fartgrænser, regler for spirituskørsel, lyskryds og brugen af sikkerhedssele - og naturligvis også brugen af mobiltelefoner bag rettet. Kommissionen understreger da også, at den nye app "ikke skal bruges af bilens fører under kørslen".
Lanceringen af app'en lige op til sommerferien er ikke en tilfældighed. Juli og august er de dødeligste måneder på de europæiske veje med i gennemsnit 50 procent flere trafikdræbte i forhold til årets "sikreste" måned på vejene; februar.
Sikkerheden er dog blevet forbedret de seneste år. Fra 2001 til 2010 er antallet af trafikdræbte på EU-landenes veje faldet med 43 procent. Mellem 2010 og 2013 er tallet faldet med 17 procent.
EU-Kommissionens erklærede mål er at halvere antallet af folk, der bliver dræbt i trafikken, frem mod 2020.
Desuden skal det for god ordens skyld nævnes, at personbiler må køre 120 km/t på de spanske motorveje, at cykelhjelm er obligatorisk for cyklister under 15 år i Sverige, og at man i Italien altid skal have en refleksvest og en advarselstrekant med i bilen.
