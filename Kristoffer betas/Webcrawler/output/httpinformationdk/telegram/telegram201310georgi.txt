Georgien skal finde en ny præsident
Mikheil Saakasjvili går af som præsident. Nu er georgierne i gang med valget for at finde en afløser.


 Præsidentvalget i republikken Georgien er i gang.
Dermed er indbyggerne i landet i Kaukasus også i gang med at skrive sidste kapitel af den epoke, hvor Mikheil Saakasjvili har været præsident.
Han har haft embedet siden 2003, men i henhold til forfatningen kan han kun sidde i embedet i to perioder. Derfor er Saakasjvili nødt til at gå af.
I de 10 år, han har været præsident, har Georgien været provestligt og allieret med USA, og Saakasjvili har gjort medlemskab af Nato og EU til en topprioritet.
Nu tyder meningsmålingerne imidlertid på, at vælgerne har set sig varm på en kandidat, der er allieret med en af Saakasjvilis rivaler, nemlig milliardæren og premierministeren Bidsina Ivanisjvili, som i øvrigt har lovet at gå af som regeringschef og udpege en anden, når præsidentvalget er afsluttet.
Favoritten hedder Giorgi Margvelasjvili og er en ikke særlig kendt person - i hvert fald uden for Georgiens grænser.
Han er 44 år, tidligere undervisningsminister og medlem af Ivanisjvilis Georgiens Drømmekoalition.
Han har forud for valget sagt, at han føler sig sikker på at vinde mindst 50 procent af stemmerne i første runde, sådan at en anden runde ikke bliver nødvendig.
Han har erklæret, at han trækker sig, hvis valgresultatet betyder, at der skal en anden runde til mellem de to kandidater, der har fået flest stemmer.
Hans nærmeste udfordrer ser ud til at være tidligere parlamentsformand David Bakradse, der kommer fra Saakasjvilis Forenet National Bevægelse (UNM).
23 kandidater stiller op til valget.
Valget i Georgien, der har 4,5 millioner indbyggere, slutter søndag klokken 17. dansk tid.
Et foreløbigt resultat ventes ud på aftenen eller natten til mandag.
