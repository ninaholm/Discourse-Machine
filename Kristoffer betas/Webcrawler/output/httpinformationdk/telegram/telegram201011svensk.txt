Svenskers bryllupsrejse endte i tragedie
En 28-årig svensk kvinde er blevet dræbt på sin bryllupsrejse i Sydafrika. Forinden var hun sammen med sin mand blevet kidnappet af bevæbnede mænd.


 En ung svensk kvinde er blevet dræbt på sin bryllupsrejse i den sydafrikanske by Cape Town. Det bekræfter det svenske udenrigsministerium sent søndag.
- Vi ved, at en svensk statsborger er fundet død i Sydafrika, og at politiet er involveret, siger Camilla Åkesson fra pressetjenesten i udenrigsministeriet til Aftonbladet.
Avisen skriver på sin hjemmeside, at den 28-årige kvinde var på bryllupsrejse med sin 31-årige britiske mand, da bevæbnede mænd lørdag aften stoppede den minibus, de kørte i. Det skete tæt ved lufthavnen i Cape Town. 
Mændene tvang herefter chaufføren ud af bussen i og kørte væk med parret.
Senere løslod kidnapperne manden, der blev hjulpet til en politistation af en bilist. Politiet satte nu en større eftersøgning i gang. Da de fandt bussen, lå kvinden død på bagsædet.
Talsmand for det lokale politi Andre Traut ønsker ikke at kommentere, hvordan kvinden døde, før der ligger et resultat af obduktionen. Det siger han til nyhedsbureauet Sapa.
Der er umiddelbart ingen spor efter morderen.
Turistmyndighederne i Cape Town fortæller, at mordet på den svenske kvinde er det første på en turist, siden Sydafrika arrangerede VM i fodbold i sommer.
