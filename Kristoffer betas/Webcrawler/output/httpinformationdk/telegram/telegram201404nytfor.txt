Nyt forslag vil halvere børnecheck for mange udlændinge
Udgifter til børnecheck for udenlandske EU-borgere kan falde med forslag om skattefradrag for begge forældre.


 Et nyt forslag fra skatteminister Morten Østergaard (R) om at lave børnechecken om til et fradrag og dele det ud på begge forældre, vil reducere statskassens udgifter til udenlandske EU-borgere.
Det vil nemlig halvere børnechecken for de EU-borgere, der rejser til Danmark for at arbejde, mens ægtefællen og børnene bliver boende i hjemlandet, lyder vurderingen fra to skatteeksperter.
- Som reglerne er i dag, er det sådan, at hvis man ikke er skattepligtig i Danmark, så får man ikke glæde af et skattefradrag. Så alle dem, hvor det kun er den ene EU-forælder, som er i Danmark og arbejde, vil kun få det halve ud af børnechecken.
- Med mindre at EU begynder at gribe ind over for det, så vil man på den måde reducere den udgift man har til EU-borgernes børnepenge. Men man vil ikke fuldstændigt udelukke børnecheck til udlændinge, siger Bo Sandemann Rasmussen, økonomiprofessor ved Aarhus Universitet og tidligere medlem af Skattekommissionen.
Han bakkes op af skatteadvokat Torben Bagge, partner i advokatfirmaet Tommy V. Christiansen og ekstern lektor i skatteret ved Aarhus Universitet.
- Fidusen ved at lave det på den her måde kan være, at det kun er manden, der arbejder i Danmark, der får gavn af skattefradraget, hvorimod den hjemmeboende kone med børnene ikke får det, siger han.
Forslaget fra Morten Østergaard, om at dele fradraget ud på både mor og far, blev præsenteret for Venstre og De Konservative på et møde mandag.
Hidtil har skatteministeren ellers blankt afvist de borgerlige partiers ønske om at gøre børnechecken til et skattefradrag med henvisning til, at 30.000 lavtlønnede og arbejdsløse ville blive ramt - og 10.000 helt ville miste børnebidraget - fordi deres indtægt er for lav til at udnytte fradraget fuldt ud.
Men når man smører fradraget ud på begge forældre i stedet for at uddele børnechecken til moderen, som tilfældet er i dag, så vil de utilsigtede konsekvenser blive mindre.
Bo Sandemann Rasmussen tror dog ikke, at modellen vil sikre en krone-til-krone udligning af børnechecken, som den er i dag.
- Man kan afbøde nogle af virkningerne, men man kan næppe få fuldstændig de samme penge til alle familier, hvis ikke man kompenserer på andre måder, siger han.
