USA opgiver patentundersøgelse mod Samsung
Teknologigiganten Samsung slipper i denne omgang for at blive efterforsket yderligere om monopoldannelse.


 Det amerikanske Justitsministerium har fredag droppet sin såkaldte antitrust-efterforskning mod den sydkoreanske it-gigant Samsung.
Antitrust er et amerikansk udtryk for konkurrencelovgivning, der skal dæmme op for monopoldannelse.
- Antitrust-afdelingen har besluttet, at der ikke er behov for yderligere tiltag på nuværende tidspunkt, skriver Justitsministeriet i en udtalelse.
Justitsministeriets efterforskning skulle undersøge, om Samsung har misbrugt nogle vigtige patenter til mobiltelefoner i den evige kamp mod konkurrenten Apple.
Et af spørgsmålene var, om Samsung forsøgte at opnå en fordel ved at bruge standardpatenter på teknologi, som bliver betragtet som basis-udstyr til smartphones og tablets.
Justitsministeriets antitrust-afdeling begyndte sidste år at efterforske sagen, da Samsung overbeviste Den Amerikanske Internationale Handelskommission om at forbyde visse iPhone og iPad-modeller på baggrund af standardpatenter.
Det rejste en bekymring om, at Samsung muligvis udnyttede markedskræfterne, som de havde opnået gennem deres standardindstillinger, sagde justitsministeriet i en udtalelse tilbage i juni sidste år.
Det Hvide Hus bad senere handelkommissionen om at ophæve forbuddet mod Apple-produkterne, og det var første gang siden 1987, at den amerikanske regering nedlagde veto mod et produktforbud fra Den Amerikanske Internationale Handelskommission.
Det amerikanske Justitsministerium skriver fredag, at det vil fortsætte med at overvåge tovtrækkeriet om patenter mellem IT-giganterne Samsung og Apple.
