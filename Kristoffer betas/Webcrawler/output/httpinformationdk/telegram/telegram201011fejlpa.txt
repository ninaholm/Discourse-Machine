Fejl på lokomotiv skabte forsinkelser
Et lokomotiv gik i stå mellem Nørreport og Østerport og skabte forsinkelser i morgentrafikken til København.


 Det betød en del forsinkelser i togtrafikken til København, at et lokomotiv på et regionaltog gik i stå i tunnellen mellem Nørreport og Østerport fredag morgen.
Der gik omkring halvanden time, før lokomotivet kunne rangeres væk og passagererne blive sat af. I mellemtiden skete der en ophobning af tog fra det øvrige Sjælland og ind til København.
Mange fik derfor en forsinket start på dagen, og perronerne var fyldte med morgenkolde pendlere. Også ved Metrostationerne var der proppet med mennesker.
Ved 9-tiden gled togtrafikken igen, men med forsinkelser på omkring en halv time. Fra klokken 11 forventer DSB, at trafikken vil være normal igen.
Det var tilsyneladende en elektrisk fejl, som satte lokomotivet i stå, oplyser DSB.
