379 egyptiske aktivister anklages for drab på to betjente
Endnu en stor gruppe medlemmer af Det Muslimske Broderskab anklages for drab efter gammel demonstration.


 Egypten hiver 379 aktivister i retten efter en langvarig demonstration i august 2013, da sikkerhedsstyrker med rå magt dræbte hundredvis af demonstranter.
Aktivisterne er anklaget for medvirken til drab på to politibetjente på Nahda-pladsen i Giza, hvor medlemmer af Det Muslimske Broderskab var samlet i protest over militærets kup mod præsident Mohamed Mursis styre en måned forinden.
 Aktivisterne er også anklaget for vandalisme.
Mere usædvanligt for Egypten skal også to betjente i retten. De står anklaget for at have torteret en advokat til døde på en politistation i Kairo i marts.
Militærstyret i Egypten har slået til mod Det Muslimske Broderskab med knusende magt, og myndighederne har erklæret organisationen for en terrorgruppe.
Broderskabet vandt det første demokratiske valg efter revolutionen i 2011.
Men islamisterne fik kun et år på magten, før militæret tog magten igen og genindførte et styre, der på mange måder ligner det, som var før revolutionen med Hosni Mubarak som præsident.
Menneskerettighedsgrupper har dog peget på, at styret er mere repressivt i dag.
Mubarak og hans to sønner, Alaa og Gamal, erklærede sig sidste lørdag uskyldige i anklager om korruption.
Mubarak og sønnerne er tiltalt for at have brugt over 100 millioner egyptiske pund (92 millioner kroner) fra statens budgetter.
Sidste år blev de dømt i sagen, men en appeldomstol annullerede dommene i januar og besluttede, at sagen skal gå om.
Mubarak har for kort tid siden fået omstødt en anden dom for at dræbe hundredvis af demonstranter i 2011.
