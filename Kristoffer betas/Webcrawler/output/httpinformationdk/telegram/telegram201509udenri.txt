Udenrigsminister: Thorning får fransk velvilje
Frankrig ser positivt på Helle Thorning-Schmidt som UNHCR-chef, siger udenrigsminister Kristian Jensen (V).


 Det ser godt ud med franske øjne for tidligere statsminister Helle Thorning-Schmidts (S) kandidatur som FN's nye flygtningehøjkommissær i UNHCR.
Det siger udenrigsminister Kristian Jensen (V), som tirsdag talte med den franske udenrigsminister, Laurent Fabius, ved en konference i Paris.
 - Det ser ret positivt ud fra fransk side. Han var meget begejstret for, at Helle stiller op. Den franske regering har haft et godt samarbejde med Danmark, mens Helle har været statsminister, siger Kristian Jensen.
- Derfor var han meget interesseret i at kunne støtte Helle. Han tog det lille forbehold, at han ikke har set, om der kommer andre kandidater af tilsvarende kaliber. Men hans klare indstilling var, at han meget gerne vil bakke Helle op, siger Kristian Jensen.
Hvis Helle Thorning-Schmidt får jobbet, afløser hun portugiseren Antonio Guterres, som har haft posten siden 2005.
Laurent Fabius er den seneste udenrigsminister Kristian Jensen har talt med. Thornings kandidatur har også været drøftet med de nordiske og baltiske udenrigsministre, Polens og EU's udenrigschef Federica Mogherin, forklarer Kristian Jensen.
- Hun har mødt fantastisk velvilje hele vejen rundt. Derfor tror jeg, at Danmark har en rigtig god chance for at få valgt Helle Thorning-Schmidt. Det er godt for Danmark at få en placeret i UNHCR, men også, fordi Helle er en meget stærk kandidat, siger han.
Spørgsmål: - Skader det Thornings kandidatur, at regeringen i libanesiske avisannoncer oplyser om, at Danmark stiller meget strenge krav til asylsøgere?
- I dag har jeg mødt den tunesiske, jordanske, irakiske og egyptiske udenrigsminister. Der er ingen, ingen, der har spurgt til annoncer, siger Kristian Jensen
