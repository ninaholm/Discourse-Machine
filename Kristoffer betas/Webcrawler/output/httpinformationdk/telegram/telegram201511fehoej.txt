FE: Højspændt mission venter danske soldater i Mali
Sikkerheden i Mali er markant forværret, skriver Forsvarets Efterretningstjeneste. Danske soldater er på vej.


 Mens danske specialstyrker forbereder sig på at rejse til Mali for at bidrage til FN's fredsbevarende mission, bliver opgaven bare farligere og farligere.
Regeringen har netop fremlagt sit skriftlige beslutningsforslag om at sende 30 jægersoldater og et transportfly til Mali, og heraf fremgår det, at truslen mod både FN's landstyrker og flykapacitet i Mali ifølge Forsvarets Efterretningstjeneste (FE) er høj og stigende.
- Brugen af IED'er (improviserede sprængladninger red.) er støt stigende, og der er konstateret en tredobling af antallet af miner og IED'er i den første halvdel af 2015 sammenlignet med 2014, vurderer FE ifølge beslutningsforslaget.
Ifølge FE's vurdering er truslen fra de mange improviserede sprængladninger primært rettet mod de hovedfærdselsårer, hvor FN-styrkerne bevæger sig i den centrale og nordlige del af landet.
Men også sikkerheden for fly, der letter og lander i den nordlige del, vurderer efterretningstjenesten til at være tvivlsom.
- Truslen fra beskydning fra jorden i hele Mali er lav for flyvninger i stor højde, men høj for flyvninger i lav højde i det centrale og nordlige Mali, står der i beslutningsforslaget.
Udenrigsminister Kristian Jensen (V) og forsvarsminister Peter Christensen (V) løftede i fredags sløret for, at regeringen vil sende 30 kampsoldater fra Jæger- og Frømandskorpset, et mindre antal stabsofficerer og et Hercules-transportfly til Mali i løbet af næste år.
Af beslutningsforslaget fremgår det nu, at der med transportflyet følger "op til cirka 60 personer", der formentlig skal udsendes til oktober næste år og vil have base i hovedstaden Bamako.
De 30 kampsoldater skal derimod af sted til april næste år og vil have base i byen Gao i det centrale Mali, hvor de vil indgå den hollandske del af FN-missionen.
Regeringens beslutningsforslag skal nu behandles i Folketinget, hvor der ventes at være flertal for det.
