Cameron kæmper for britisk EU-indflydelse
Resigneret Cameron efter eurokrise-møde med Sarkozy: Vi vil kæmpe for vore interesser


 Præsident Nicolas Sarkozy holdt fredag et krisemøde med den britiske premierminister, David Cameron, i forbindelse med Tysklands og Frankrigs forsøg på at vinde støtte til en ny EU-traktat, der skal gøre det muligt at fremtvinge budgetdisciplin i eurozonen.
Cameron og Sarkozy mødtes i Elysee-palæet midt på dagen, hvor de undlod at tale til pressen. Efter drøftelserne virkede Cameron resigneret i forhold til traktatændringer.
 - Hvis der sker ændringer, så vil jeg kæmpe for at beskytte britiske interesser, sagde han.
Storbritannien er ikke med blandt de 17 lande i euro-zonen, men der er i London frygt for, at en eskalerende krise blandt medlemslandene kan undergrave den britiske økonomi.
Der er samtidig frygt for, at Storbritanniens indflydelse i EU bliver svækket på grund af det stadigt tættere fransk-tyske samarbejde, der er toneangivende i Bruxelles.
Sarkozy mødes igen med forbundskansler Angela Merkel mandag, og de to ledere vil sammen foreslå den nye traktat, som vil skal en finansunion for landene i eurozonen.
- Vi må se, hvad der sker næste fredag, sagde Cameron med henvisning til EU-topmødet i næste uge.
Cameron er derimod under pres fra sit konservative bagland for at få flere beføjelser flyttet fra Bruxelles til de enkelte medlemslande i EU.
Merkel fortalte samtidig fredag Forbundsdagen i Berlin, at en finansiel union, "vil have strenge regler. I det mindste i eurozonen".
- Vi taler ikke bare om en finansiel union, vi er begyndt på at danne den, konstaterede hun.
Kansleren talte til de tyske parlamentarikere en uge før et EU-topmøde, der kan blive knald eller fald for euro-samarbejdet. Imens venter de finansielle markeder utålmodigt på, om de europæiske lande kan beslutte sig.
Merkel vil have skabt en union, hvor streng europæisk kontrol med landenes budgetter er nøglen til at undgå budgetoverskridelser i eurolande som Grækenland, Italien og Spanien.
