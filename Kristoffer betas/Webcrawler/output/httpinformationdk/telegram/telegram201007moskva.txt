Moskva indhyllet i røg fra skovbrande
Tyk røg indhyller den russiske hovedstad, Moskva. Sigtbarheden er ringe, og indbyggerne er stærkt generet. Adskillige skovbrande rundt om byen er årsagen.


 En række skovbrande hærger rundt om Moskva, og den russiske hovedstad er indhyllet i røg og smog. Sigtbarheden er flere steder helt ned til et par hundrede meter, og indbyggerne er stærkt generet og klager over forureningen.
Brandene har stået på i flere dage, men tog til i styrke i weekenden, hvor temperaturen steg til 35 graders varme, hvilket er det varmeste i byen i 30 år.
Værst ramt er den sydvestlige del af byen. Mandag morgen var sigtbarheden ringe, men myndighederne siger, at røgen op ad formiddagen har lettet sig en del, og sigtbarheden er forbedret.
Trods røgen er lufttrafikken normal på alle byens fire lufthavne, men mange indbyggere klager over besvær med vejrtrækningen.
Både lørdag og søndag var koncentrationen af forurenende stoffer mange gange over det normale. Eksperter siger, at situationen ventes af stabilisere sig på et lavere niveau mandag eftermiddag men dog stadig over det normale.
De rekordhøje temperaturer har skabt noget nær ideelle betingelser for skovbrande, som er skudt op adskillige steder. En række tørvemoser brænder også, og brandfolk har svært ved at slukke brandene.
Læger advarer indbyggerne mod at opholde sig udendøre i de værst ramte områder. Advarslerne er især rettet mod ældre, gravide og børn.
