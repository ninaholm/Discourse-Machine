Professor: Flere test i folkeskolen er en god idé
Skolelederforeningen og pædagogikprofessor er uenige om effekten af flere test i folkeskolen.


 Nationale test i folkeskolen er et godt redskab til lærerne. Derfor er det en god idé, at indføre flere af dem i fagene dansk og matematik, som Venstre ønsker.
Det siger professor i pædagogik Niels Egelund til Ritzau.
- Jeg mener, at forslaget er meget fornuftigt. Jeg ved, at der er rigtig mange lærere, der har glæde af de nationale test, fordi det er et nemt og gratis hjælpemiddel til at få oplysninger om elevernes placering i forhold til normalfordelingen.
- I den forbindelse er det lidt lang tid, at der går flere år mellem test i dansk og matematik. Så når testene viser sig at give gode resultater for dem, som bruger dem, så vil det være meget praktisk at øge antallet i nøglefagene, siger Niels Egelund.
Konkret foreslår Venstre, at der skrues op for testniveauet, så eleverne fremover skal have afprøvet deres danskkundskaber hvert år fra anden til ottende klasse mod test hvert andet år i dag.
I matematik ønsker partiet test i tredje, femte og syvende klasse. Det er en test mere, end der er i dag.
 Venstre mener, at flere test vil kunne udføres inden for de nuværende økonomiske rammer.
Skolelederforeningens formand, Claus Hjortdal, er dog langt fra begejstret for forslaget, som, han ikke tror, vil skabe dygtigere elever.
- Jeg mener, Venstre fuldstændig tager fejl af det forlig, de har indgået i folkeskolen. De har indgået et forlig om tre overordnede mål, og så ligger ansvaret hos folkeskolen.
- Flere test forbedrer ikke læringen, det forbedrer ikke undervisningen, det forbedrer ikke noget som helst. Det er mangel på tillid til skolelederne og mangel på tiltro til den reform, som vi lige har været med til at vedtage, siger Claus Hjortdal.
Samtidig mener han heller ikke, at Venstre forslag om at offentliggøre skolernes resultater i nationale test er en god idé.
