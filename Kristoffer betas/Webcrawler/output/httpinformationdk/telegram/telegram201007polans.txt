Polanski slipper for udlevering til USA
Schweiz vil ikke udlevere filminstruktøren Roman Polanski til USA, der kræver ham retsforfulgt i en gammel sag om børnesex. Han sættes nu på fri fod.


 Den polskfødte filminstruktør Roman Polanski slipper for at blive udleveret til retsforfølgelse i USA. I stedet sættes han på fri fod med øjeblikkelig virkning, meddeler de schweiziske myndigheder.
Den 76-årige Roman Polanski har siddet i husarrest i Schweiz, siden han i september sidste år på dramatisk vis blev anholdt i Zürich på anmodning fra USA.
De amerikanske myndigheder har i årevis krævet ham udleveret, så han kan blive retsforfulgt for at have haft sex med en 13-årig pige i 1977.
- Den fransk-polske filminstruktør vil ikke blive udleveret til USA og de foranstaltninger, der har begrænset hans frihed, er blevet ophævet, siger den schweiziske justitsminister, Eveline Widmer-Schlumpf.
Årsagen til beslutningen skyldes, at de schweiziske myndigheder ikke har kunnet udelukke, "at der er sket fejl i forbindelse med det amerikanske krav om udlevering".
Ifølge anklageskriftet forførte Roman Polanski den 13-årige pige efter at have givet hende champagne og euforiserende stoffer. Det skete under en fotoseance i skuespilleren Jack Nicholsons hjem.
Roman Polanski sad i sin tid varetægtsfængslet 42 dage i Los Angeles, men han flygtede, kort før han skulle have en dom i 1978.
Selv siger filminstruktøren, at anklagerne mod ham bygger på en løgn. Roman Polanski anklager USA for at være mere interesseret i at få ham udleveret, så han kan "serveres på et fad til verdens medier".
Den polskfødte instruktør og Oscar-vinder står bag storfilm som "Rosemarys Baby" og "Chinatown". I februar indbragte Roman Polanskis seneste film, "Skyggen", ham en Sølvbjørn for bedste instruktion på festivalen i Berlin.
