Uvejr koster 65 livet i Madagaskar
Mindst 65 mennesker har mistet livet i den sydlige del af Madagaskar, efter en cyklon ramte øen i sidste uge.


 Cyklonen Irina har kostet 65 mennesker livet i Madagaskar. De fleste heraf i Ifanadiana på den sydlige del af øen.
Tre er fortsat savnet efter uvejret, siger myndighederne mandag.
Tidligere meldinger talte om en dræbt, da stormen passerede Madagaskar i sidste uge, før den ramte kystområderne ved Sydafrika og Mozambique, hvor mindst en yderligere blev dræbt.
- Et træ faldt ned over et hus, der kollapsede og dræbte en ældre mand i det sydlige Mozambique, siger Rita Almeida, der er talsperson for det nationale center for naturkatastrofer.
I den sydafrikanske by Durban blev strande lukket efter uvejret forårsagede tre meter høje bølger, oplyser myndighederne. Flere skibe fik ordre om at blive i havn.
Irina er den anden dræberstorm i sæsonen. Cyklonen Giovanna kostede 35 mennesker livet.
