Ahmadinejad: Iran er klar til at forhandle
Iran er åben for at indlede atomforhandlinger baseret på retfærdighed og respekt, siger præsident Ahmadinejad


 Regeringen i Teheran er klar til at indgå forhandlinger om sit atomprogram, siger den iranske præsident, Mahmoud Ahmadinejad.
Han opfordrer samtidig EU's udenrigschef, Catherine Ashton, til at fastsætte en dato for forhandlingerne.
- Døren er åben for samtaler og forhandlinger baseret på retfærdighed og respekt, siger Ahmadinejad.
Han tilføjer, at en iransk repræsentant i næste måned skal mødes med en repræsentant for Sikkerhedsrådets fem permanente medlemmer samt Tyskland for at drøfte rammerne for de kommende forhandlinger.
Vesten mener, at Iran sigter mod at fremstille atomvåben, mens Iran fastholder, at dets omstridte atomprogram udelukkende skal bruges til fredelige formål.
