Jordskælv i Kina: 80 dræbt og 700 kvæstet
Katastrofehjælp på vej til kinesisk bjergområde, hvor kraftige rystelser har spredt død og ødelæggelse.


 Dødstallet vokser fortsat i Kina, hvor den sydvestlige del af kæmpelandet fredag blev rystet af en serie jordskælv i en bjergrig region.
Mindst 80 er døde, rapporterer det statslige nyhedsbureau Xinhua, som har deres oplysninger fra den kinesiske regering.
Panikslagne folk flygtede ud på gaderne, og bygninger sank i grus, da jorden midt på fredagen begyndte at ryste i grænselandet mellem Yunnan og Guizhou-provinserne.
De kraftigte rystelser, som blev målt til en styrke på 5,6 på richterskalaen, blev fulgt af en serie efterskælv.
Omkring 700 mennesker meldes kvæstet, og 20.000 huse er ødelagt i det fjerntliggende bjergområde, der ligger omkring 350 kilometer fra provinshovedstaden Kunming.
Præsident Hu Jintao har beordret, at der sendes katastrofehjælp til det jordskælvsramte område.
Desuden vil premierminister Wen Jiabao også rejse dertil, hvilket han ofte har gjort, når en naturkatastrofe rammer en kinesisk region.
De fleste af ofrene er fra Yiliang-regionen i Yunnan, tæt på epicentret af skælvene, som ramte i en dybde af knap ti kilometer ifølge USA's geologiske overvågningscenter, USGS.
Bygninger i Kinas mindst udviklede områder er ekstra sårbare over for jordskælv, fordi de ofte er opført uden større hensyn til byggeregulativer.
I maj 2008 ramte et voldsomt jordskælv Sichuan-provinsen i Kina. Skælvets styrke blev målt til 7,9 på richterskalaen, og dødstallet var på knap 70.000.
