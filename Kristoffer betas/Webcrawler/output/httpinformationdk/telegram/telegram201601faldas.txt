Fald i asyltal er fortsat hen over weekenden
Fredag, lørdag og søndag bød ikke på store stigninger i antallet af asylansøgere i Danmark.


 Asyltallene fortsætter med at være væsentlig lavere end i dagene lige efter, at den midlertidige grænsekontrol blev indført. Det viser den daglige opgørelse fra Udlændinge,- Integrations- og Boligministeriet.
Ifølge de senest opdaterede tal for antallet af asylansøgere i Danmark, søgte 45 personer asyl fredag, 67 personer lørdag og 30 personer søndag.
Det er markant færre end på de to første dage med grænsekontrol, hvor 108 og 158 søgte asyl.
Tallene er dog forbundet med stor usikkerhed, da der dagligt er revisioner af den foregående dags opgørelse.
Det betyder også, at torsdagens asyltal er opjusteret fra 23 personer til 59 personer, fremgår det af opgørelsen.
Kigger man på asylansøgernes nationaliteter, er syrenerne den største enkeltnationalitet, der har søgt asyl de sidste tre dage, efterfulgt af afghanere og irakere. Der er dog også en stor gruppe af øvrige nationaliteter.
Den danske midlertidige grænsekontrol blev indført mandag 4. januar og vil foreløbigt vare 10 dage.
Forventningen er dog, at kontrollen vil blive forlænget i denne uge. Et scenarie som er blevet mere sandsynligt, efter at Sverige torsdag valgte at forlænge sin grænsekontrol en måned mere.
Allerede tirsdag konkluderede justitsminister Søren Pind (V) med baggrund i tallene, at grænsekontrol førte til flere asylansøgninger.
Han har siden afvist at udtale sig om emnet med henvisning til, at det sorterer under udlændinge- og integrationsminister Inger Støjberg (V).
Regeringen forventer, at der i år vil komme 25.000 asylansøgere til Danmark.
