Guldbjørnen går for første gang til en rumænsk film
Filmprisen "Guldbjørnen" ved filmfestivalen Berlinalen går til den rumænske film "Barnets Stilling".


 Guldbjørnen ved den 63. internationale Berlinale lørdag går for første gang til Rumænien. Vinder af hovedprisen er Calin Peter Netzers drama "Barnets stilling" (Pozitia Copilului).
Fattigdom, håbløshed og forbrydelser er bestanddelene i de østeuropæiske film, der lørdag aften høstede flere sølvbjørne og den fornemste Guldbjørn ved den internationale filmfestival i den tyske hovedstad.
"Barnets Stilling" er et mor-søn-drama, der udspiller sig i Rumæniens nye velhavende klasse. Filmen handler om skyld, ansvar og korruption.
Netzer, der er medlem af den nye rumænske filmbølge, fortæller historien om en rig og kontrollerende mor, der kæmper for at få sin søn frikendt, efter at han har dræbt en fattig teenager med sin bil.
Ligeledes modtog Oscar-modtageren Danis Tanovic fra Bosnien-Hercegovina to priser for den halvdokumentariske film, "En Episode i en Metalsamlers Liv" (Epizoda u zivotu beraca zeljeza). Filmen fik juryens store pris og prisen for bedste mandlige skuespilpræstation.
Romaen Nazif Mujic spiller sammen med sin kone og deres børn en virkelig episode i familiens hårde og armodige liv.
Der gik også en sølvbjørn til filmfotografen Aziz Sjambakijev for dennes strengt komponerede billeder i det kasakhiske pubertetsdrama "Harmonilektioner" (Uroki Garmonii), instrueret af Emir Baigasin. Filmen handler om vold på et landligt gymnasium.
I alt fem af de 19 nominerede film, der konkurrerede om sølvbjørne og den eftertragtede Guldbjørn, kom fra Østeuropa. Alle handlede de om mennesker i vanskeligheder og med nærmest håbløse levevilkår.
Der blev i år ingen priser til danske film, skuespillere eller manuskripter blandt de 19 nominerede film til sølvbjørne og Guldbjørnen.
Det mest danske islæt var, da det danske jurymedlem, instruktør Susanne Bier, præsenterede den bedste mandlige skuespiller, romaen Nazif Mujic.
Uden for hovedkonkurrencen vandt de danske dokumentarfilm "The Act of Killing" publikumsprisen og "A World Not Ours" festivalens fredspris.
