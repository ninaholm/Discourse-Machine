Nye sagsanlæg mod mineejer i Chile
Familier til de minearbejdere i Chile, der i knap to måneder har siddet indespærret 700 meter under jorden, sagsøger mineselskabet for millioner.


 Familierne til 29 af de 33 minearbejdere, der er indespærret i en kollapset mine i Chile, kræver et beløb svarende til 65 millioner kroner i erstatning.
Det oplyser en rådgiver for familierne, som tilføjer, at det i sidste ende er "domstolene der beslutter", hvad erstatningerne skal lyde på.
Det er ikke det første erstatningskrav, der er faldet i sagen om de indespærrede minearbejdere.
Familien til minearbejderen Raul Bustos har sagsøgt ledelsen i mineselskabet samt regeringens inspektører, der tillod at minen genåbnede efter at have været lukket på grund af en dødsulykke i 2007.
Raul Bustos' familie sætter spørgsmålstegn ved, om inspektørerne havde kontrolleret sikkerheden i minen tilstrækkeligt grundigt.
27 af de familier, der nu kommer med deres sagsanlæg, har ligeledes bedt myndighederne om at fastfryse knap 10 millioner kroner, som mineselskabet får i betaling for salg af kobber, og som familierne mener skal bruges til erstatninger.
I forvejen har regeringen fastfrosset alle værdier i San Esteban-gruppen, der ejer minen. Det drejer sig om cirka 53 millioner kroner, der skal finansiere de redningsoperationer, regeringen hidtil har betalt for.
De 33 minearbejdere har været fanget 700 meter under jorden siden en sammenstyrtning i minen den 5. august. Det ventes at tage nogle uger endnu, inden de kan komme ud i friheden.
Chiles kongres er i færd med at undersøge ulykken, og præsident Sebastian Piñera har sagt, at der vil falde straf, hvis det kan påvises, at nogen svigtede deres ansvar for sikkerheden.
