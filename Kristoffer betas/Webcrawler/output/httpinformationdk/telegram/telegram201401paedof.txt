Pædofiliring afsløret i international operation
I en international sag om livestreaming af børneporno fra Filippinerne har politiet i flere lande slået til.


 En operation mellem britisk, australsk og amerikansk politi har brudt en international pædofiliring, oplyser det britiske National Crime Agency (NCA) torsdag.
Operationen, der har fået navnet Endeavor, har tråde til 12 lande, men hvor mange personer, der er indblandet, er uvist.
I første omgang lød det, at pædofiliringen også havde tråde til Danmark, men det afviser Rigspolitiet, da en mistanke mod en mand viste sig at være grundløs.
De mistænkte i sagen har set livescener fra Filippinerne på internettet, hvor børn er blevet misbrugt. Ifølge politiet har de mistænkte samlet betalt over 330.000 kroner for at se livestreamet børneporno.
NCA har efterforsket sagen i to år efter at have fundet billeder med børneporno på en britisk pædofils computer.
Manden blev i marts sidste år idømt otte et halvt års fængsel, mens en medgerningsmand ligeledes er idømt en fængselsstraf.
- Efterforskningen har identificeret ekstremt farlige seksualforbrydere, som troede, at de kunne slippe af sted med at betale for, at børnene blev misbrugt, siger talsmand fra NCA Andy Baker.
NCA siger, at ekstrem fattigdom, stadig stigende hastigheder på internetforbindelser og en stor og forholdsvis velhavende kundegruppe fører til organiseret kriminalitet, hvor forbrydere udnytter børn til at score en økonomisk gevinst.
Ifølge filippinsk politi er børnenes familier i flere tilfælde selv involveret i overgrebene.
- Det er blevet et kæmpe problem i Filippinerne, hvor selv forældrene i nogen af sagerne er indblandet, siger politikommissær Gilbert Sosa, der er leder for politiets enhed, der efterforsker forbrydelser på internettet.
17 briter er blevet anholdt i sagen. Ifølge BBC er 29 personer i andre lande blevet anholdt. Det gælder blandt andet USA, Frankrig, Tyskland, Canada, Hongkong, Holland, Sverige, Norge, Taiwan og Schweiz.
I Filippinerne er omkring 15 børn i alderen 5 til 16 år blevet reddet ud af bagmændenes kløer.
Tre andre efterforskninger vedrørende livestreaming af børneporno har ifølge NCA resulteret i 733 anholdelser globalt.
