KL: Stadig super service
Der skal spares på den skræddersyede service til borgere med særlige behov i kommunerne. Men service vil stadig være i top, siger kommunernes formand.


 Selvom der fra næste år skal strammes gevaldigt op på det specialiserede socialområde, der har sprængt kommunernes budgetter med ekstraordinær høj vækst, så betyder det ikke beskåret service.
Det siger formanden for Kommunernes Landsforening, Jan Trøjborg.
- Der er ikke noget, der skal skæres væk. Vi skal fortsat have en super service til de borgere med mest behov. Men vi kan jo ikke finansiere en ekstra stigning på et lille område, siger han.
Regeringen og kommunerne har lørdag aften indgået en aftale om næste års økonomi, som betyder status quo i kommunekasserne.
Parterne vil bremse udgiftsvæksten til borgere med særlige behov. Og regeringen vil lovgive, så kommunerne i højere grad selv kan beslutte, hvilke ydelser de vil tilbyde. Trøjborg lægger dog vægt på, at borgerne stadig kan anke, hvis kommunerne efter borgernes opfattelse ikke leverer en tilstrækkelig service:
- Men der har været eksempler fremme i pressen på et serviceniveau, som vi måske alle sammen synes er lige højt nok i en tid, hvor vi ikke har mange penge til rådighed. Nu begynder vi at få mulighed for at få drejet det lidt i en anden retning, siger han.
Regeringen har undervejs i forhandlingerne medgivet, at kommunerne her står med et område, som er svært at styre.
- Der vil vi i fællesskab tage en lang række initiativer for bedre at kunne styre udgifterne, siger finansminister Claus Hjort Frederiksen (V).
Regeringen og KL er også enige om, at flere børn med særlige behov skal gå i folkeskolen frem for at få specialundervisning.
En anden knast i forhandlingerne har været anlægsområdet, hvor niveauet i en årrække har været ekstraordinært højt. Her skal udgifterne bringes ned til samlet 15 milliarder kroner i 2011. Det skal ifølge aftalen give plads til, at en del af de allerede igangsatte projekter kan videreføres.
- Vi har fået en fair aftale i forhold til kommunernes anlægsudgifter for 2011, siger KL-formand Jan Trøjborg.
Ud af de 15 milliarder kroner målrettes syv milliarder kroner til dagtilbud, folkeskolen og ældreområdet.
