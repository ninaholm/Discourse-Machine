Lykketoft ønsker serviceeftersyn af Folketingets arbejde
Folketingets formand, Mogens Lykketoft, sætter fokus på, om Folketingets arbejde med lovgivningen kan styrkes.


 Bruger Folketingets politikere for meget tid på at mundhugges i tv-transmitterede samråd og for lidt tid på det, de egentlig er der for, nemlig arbejdet med den praktiske lovgivning?
Det er et af de spørgsmål, som Folketingets formand, Mogens Lykketoft (S), nu vil have sat fokus på.
Det sker på en konference på Christiansborg onsdag, hvor juraeksperter, embedsfolk og politikere af alle slags deltager.
Målet er at drøfte, om arbejdet i Folketingets mange udvalg kan styrkes, og det er strengt nødvendigt, lyder det fra Mogens Lykketoft.
- Udvalgene bruger efter alt at dømme mindre tid på praktisk lovarbejde og mere tid på den offentlige positionering på åbne samråd, siger han.
Ifølge en optælling fra Politiken i december, så hev Folketingets udvalg ministre i åbne samråd 582 gange sidste folketingsår alene. Og det er ikke i sig selv noget, der styrker lovgivningen, påpeger Folketingets formand.
- Udvalgsarbejdet med de mange åbne samråd ligger for en stor dels vedkommende i forlængelse af den debat - nogle vil sige polemik - der foregår nede i folketingssalen.
- Der er ikke så meget af den stille og rolige forhandling omkring lovgivningen i udvalgene, som der var i gammel tid. Det er sket som en langsom bevægelse over årtierne, siger Mogens Lykketoft.
- Det har måske også noget at gøre med, at stadig flere ting er blevet forligsbundne, og at meget af lovgivningsprocessen foregår blandt en snæver kreds af forligsparter. Og det betyder, at Folketingets normale lovgivningsproces ikke får så meget kraft, siger han.
Meningen med onsdagens konference er at få nogle forslag på bordet, som Folketingets præsidium så efterfølgende kan diskutere. Og ifølge oplægget kan alle komme med input til præsidiet ved at sende en mail til konference@ft.dk.
