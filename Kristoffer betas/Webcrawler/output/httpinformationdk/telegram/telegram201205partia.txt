Parti afviser: Ingen græsk regeringsaftale
Demokratisk Venstre afviser forlydender om, at der indgået aftale om en toårig overgangsregering i Grækenland.


 - Det er en skændsel. Det er bagvaskelse og løgn.
Sådan lyder det nu fra det lille parti Demokratisk Venstre på baggrund af forlydender om, at partiet skulle have indgået en regeringsaftale med det konservative Nyt Demokrati og det socialdemokratiske Pasok.
Det skriver nyhedsbureauet AFP.
Tidligere søndag sagde Alexis Tsipras, leder af Syriza, ellers, at der var en aftale klar om en ny regering - og at hans parti ikke var en del af aftalen.
- Tre partier er blevet enige om skelettet for en ny toårig regering, sagde Alexis Tsipras.
Alexis Tsipras udmeldinger er dog heller ikke blevet bekræftet af nogle af de partier, som angiveligt er en del af det nye regeringssamarbejde.
Hele ugen har partilederne uden held forsøgt at samle en regering, og fredag kastede Pasok som det tredje parti håndklædet i ringen.
Derfor var det helt ventet, da landets 82-årige præsident, Karolos Papoulias, gik ind i striden. Han har søndag holdt møder med partilederne.
- De tre partier, som er blevet spurgt af præsidenten, er løbet tør for muligheder for at danne regering. Nu er partilederne begyndt at pege fingre af hinanden, siger Tom Nørring, Danmarks ambassadør i Grækenland, om de divergerende udmeldinger.
- Det ser ud som om, at der endnu ikke er en aftale. Jeg tror, at der er taktisk spil blandet ind i det, siger han.
Udmeldingen kommer efter, at der søndag har været forhandlinger om en ny regering. Forhandlingerne er blevet ledet af Grækenlands præsident.
Der skal dannes en regering inden 17. maj. Ellers bliver der udskrevet nyvalg.
Ved et eventuelt nyvalg står de gamle partier står til at tabe yderligere pladser til Alexis Tsipras' stærkt venstreorienterede parti Syriza.
