DF giver igen garanti: Drikkevandet bliver ikke dyrere
Dansk Folkeparti slår igen fast, at landbrugspakken ikke vil udløse en ekstraregning til vandforbrugerne.


 Landbrugspakken giver ikke dyrere drikkevand.
Det slår Dansk Folkeparti endnu en gang fast, efter at De Radikales miljøordfører, Ida Auken, har rejst kritik af partiet.
Miljøordføreren mener, at partiets gentagne garanti for, at vandforbrugerne ikke skal betale en ekstraregning for landbrugspakken, er uden værdi.
Men det afviser DF's René Christensen, som er formand for Miljø- og Fødevareudvalget.
- For det første godtager jeg ikke præmissen om, at landbrugspakken er en forureningspakke. Med landbrugspakken får man ikke en forureningstilladelse, men man får en tilladelse til at gødske mere, siger René Christensen til Ritzau.
Det er et høringsnotat, som Miljø- og Fødevareministeriet udsendte fredag, der får Ida Auken til at reagere.
I svaret står der, at det som hidtil er vandforbrugerne, der skal betale regningen, hvis der som "følge af den kommunale indsatsplan for at sikre drikkevandet" er brug for konkrete tiltag.
- Dansk Folkepartis garanti er simpelthen ikke noget værd, siger Ida Auken til Ritzau.
Selv om det også i dag, er vandforbrugerne og skatteborgerne, der betaler, vil det altså udløse en stor ekstraregning, når landbruget får lov at gøde mere, siger den radikale ordfører.
René Christensen peger dog på, at landbrugspakken indeholder såkaldt målrettet regulering, som differentierer, hvor meget kvælstof et landbrug må udlede afhængig af geografisk placering.
Dermed kan der også tages hensyn til nitratfølsomme områder og drikkevandsboringer, siger Rene Christensen.
- Men hvis der er nogle kommuner, der vil gå endnu mere med livrem og seler, så er det, som det altid har været. Så er det forbrugerne, der skal betale. Sådan er det i dag, og sådan vil det også være i morgen, siger han.
Miljø- og fødevareminister har en lang tirsdag foran sig, hvor hun både skal i eksperthøring og i samråd om den omdiskuterede landbrugspakke.
