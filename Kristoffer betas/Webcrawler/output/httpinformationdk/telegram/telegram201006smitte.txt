Smitte fra kød til mennesker skal stoppes
Livsfarlig smitte fra kød til mennesker skal stoppes, mener Enhedslisten, som kræver sagen inddraget i de aktuelle forhandlinger om fremtidens fødevarekontrol.


 - Risikoen for, at der kan overføres blærebetændelse, som er resistent over for antibiotika, fra kød til mennesker, kræver hurtig og resolut indgriben, siger Per Clausen, fødevare- og sundhedsordfører fra Enhedslisten. 
Ny forskning fra Aarhus Universitet og Statens Serum Institut viser, at nogle af de bakterier, som forårsager blærebetændelse hos mennesker, kan stamme fra svin eller kyllinger. Colibakterier på kød, man har spist, kan overleve i maven og ende med at forårsage blærebetændelse, som 200 danskere hvert år dør af. 
- Undersøgelsen understreger, at der er brug for en langt mere effektiv indsats for at begrænse anvendelsen af antibiotika i svineproduktionen. 
- Vi bør overveje en mere effektiv kontrol af fødevarerne, som kan sikre mod, at mennesker smittes med blærebetændelse fra kød, fortsætter Per Clausen. 
Han ønsker sagen taget op i forbindelse med de aktuelle forhandlingerne om fremtidens fødevarekontrol. 
- Denne sag understreger, hvor vanvittigt det er, at regeringen i disse forhandlinger lægger op til at spare på fødevarekontrollen, siger Per Clausen. 
Han har bedt sundhedsministeren redegøre for, hvordan han vil beskytte borgerne mod smitte med blærebetændelse af resistente colibakterier fra kød.
