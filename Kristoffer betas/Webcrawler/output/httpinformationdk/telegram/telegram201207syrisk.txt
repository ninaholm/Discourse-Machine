Syrisk opposition viser video af massakre
FN's udsending fordømmer grusomheder i syrisk landsby, og FN's observatører vil ind for at bevidne optrin.


 Syriske oppositionsfolk offentliggør en video, der viser de blodige lig af 15 unge mænd, som de siger var blandt de 150 til 200 ofre ved en massakre i provinsen Hama.
På billederne kan man se de døde med blod i ansigtet og på tøjet lagt i række på et betongulv.
- Martyrerne fra Tremseh, den 12. juli 2012. Gud er stor, siger en stemme gentagne gange på videoen, mens der panoreres hen over ligene.
Nogle af de dræbte er blevet skudt i maven.
Hvis massakren i landsbyen Tremseh bekræftes fra uafhængige kilder, så vil der være tale om det mest brutale optrin i den snart halvanden år lange opstand mod præsident Bashar al-Assads regime.
På videoen er der ikke kendetegn, som kan vise, at den er optaget i landsbyen.
FN's særlige udsending til Syrien, Kofi Annan, beskylder den syriske hær for at have angrebet Tremseh med tunge våben.
Han fordømmer "grusomhederne" og udtrykker chok over de mange ofre i den syriske landsby, men han kommenterer ikke direkte oplysningerne om en massakre.
Lederen for FN's observatørkorps i Syrien (UNSMIS), nordmanden Robert Mood, siger, at han er klar til at sende sine folk til Tremseh.
- UNSMIS er klar til at gå ind for at verificere kendsgerningerne når og hvis, der kan etableres en troværdig våbenhvile, siger han på et pressemøde i Damaskus.
Det Syriske Observatorium for Menneskerettigheder opgiver antallet af dræbte i Tremseh til over 150, mens oprørsledere siger, at antallet overstiger 200.
