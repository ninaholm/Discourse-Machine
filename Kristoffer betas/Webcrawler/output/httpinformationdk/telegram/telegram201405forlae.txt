Forlængelse af håndværkerfradrag deler erhvervslivet
SF's forslag om at forlænge håndværkerfradraget møder delte meninger hos Dansk Byggeri og Dansk Industri.


 Dansk Byggeri bakker op forslaget fra SF, der ønsker at forlænge det håndværkerfradrag, som ellers står til at udløbe med udgangen af i år.
Det siger afdelingschef Torben Liborius fra erhvervspolitisk afdeling i Dansk Byggeri, efter at SF er kommet med forslaget, der bliver et af partiets krav i de forestående forhandlinger om vækstpakken.
- Dansk Byggeri er af den klare opfattelse og anbefaler, at man i det mindste forlænger ordningen, så den ikke slutter ved udgangen af i år, siger Torben Liborius.
Det er SF's erhvervs- og energiordfører, Steen Gade, der til Politiken siger, at partiet vil forlænge boligjobordningen, hvor man kan få fradrag for sine håndværkerudgifter, når man renoverer sin bolig. Det er dog en noget slankere ud gave af ordningen, som partiet ønsker at gennemføre.
Hos Dansk Byggeri mener man, at ordningen skal forlænges, fordi efterspørgslen gennem den skaber 5000 arbejdspladser, forklarer Torben Liborius.
- Det sker hovedsagelig i de mindre virksomheder, og det sker bredt over landet. Hvis man i stedet stopper ordningen, så deler man simpelthen 5000 fyresedler ud i julegave, påpeger han.
Afdelingschefen nævner, at det stemningsskifte, der tales om i økonomien, ikke er nået til byggeriet endnu. Derudover er aktiviteten inden for det område, som boligjobordningen hjælper på, i øjeblikket historisk lavt.
- Det vil sige, at hvis man fjerner ordningen, eller lader den løbe ud, så kan man være helt sikker på, at aktiviteten vil falde endnu mere, siger Torben Liborius.
Hos Dansk Industri har man i april præsenteret sit eget bud på en vækstplan, hvor man ifølge skattepolitisk chef Jacob Bræstrup prioriterer andre ting end en forlængelse af håndværkerfradraget.
- Håndværkerfradraget er i bund og grund en lappeløsning, siger Jacob Bræstrup.
- Vi har i Danmark et problem, da det for mange mennesker ikke kan betale sig at yde en ekstra indsats på arbejdsmarkedet og i stedet købe sig til hjælp i hjemmet, fortsætter han.
Jacob Bræstrup mener, at det er de høje marginalskatter, der er problemet, og at man søger at løse problemet gennem at lave et håndværkerfradrag.
- Vi vil hellere løse det ved at løse det oprindelige problem, der er de høje marginalskatter, siger DI's skattepolitiske chef.
Regeringen ønsker ikke at forlænge boligjobordningen ud over i år, mens ordningen er en mærkesag for Venstre og Konservative.
