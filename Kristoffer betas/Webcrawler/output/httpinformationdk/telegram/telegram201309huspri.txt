Huspriserne stiger mens lejlighederne stopper op
Huse stiger i pris. Lejlighedspriserne dykker lidt, men der er ikke tale om ny tendens, vurderer økonomer.


 Der har været glade smil fremme hos sælgerne af lejligheder, men i juni stivnede smilet en smule.
Prisen på en ejerlighed faldt i gennemsnit med 1,8 procent i forhold til måneden før, viser tal fra Danmarks Statistik. I samme periode steg parcelhusene med 1,8 procent.
- Prisfaldet på ejerlejligheder i juni er et brud på den stigende tendens, der har været i ejerlejlighedspriserne længe. Vi skal faktisk tilbage til oktober sidste år for at finde en måned med prisfald, siger Lone Kjærgaard, cheføkonom i Arbejdernes Landsbank.
- Der er ingen grund til at blive nervøs for, at priserne nu skal til at dykke, men dagens fald kan være tegn på, at den høje prisstigningstakt, vi har oplevet det seneste år, skal til at aftage, skriver cheføkonomen i en kommentar til tallene.
Mens lejlighederne blev en lille smule billigere, er priserne på huse steget seks måneder i træk.
- De stigende boligpriser i kombination med, at økonomien i det hele taget har fået det bedre, betyder, at det langt om længe ser ud til, at de kritiske år på det danske boligmarked er ved at være lagt bag os, påpeger Lone Kjærgaard.
Peter Bojsen Jakobsen, der er makroøkonom i Sydbank, mener da heller ikke, at faldet på lejligheder ødelægger den gode stemning, som senest har præget det danske boligmarked.
- Set over de seneste tre måneder er prisen på ejerlejligheder da også steget med 3,4 procent, mens huspriserne er steget med to procent, skriver han i en kommentar.
- Det er endnu for tidligt at sige, at de seneste prisstigninger på ejerlejligheder er ovre, men på sigt kan der komme en tendens til, at prisstigningerne vil flytte fra ejerlejlighederne og over til husene.
I juni var den gennemsnitlige salgspris 1.889.000 kroner for enfamiliehuse og 1.796.000 kroner for ejerlejligheder, viser statistikken.
