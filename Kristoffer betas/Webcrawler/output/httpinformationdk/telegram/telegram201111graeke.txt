Grækerne skal stemme den 19. februar
Partierne bag den nye græske samlingsregering er blevet enige om at holde parlamentsvalg den 19. februar.


 De største politiske partier i Grækenland er mandag nået til enighed om, at der skal holdes parlamentsvalg den 19. februar.
Det oplyser kilder i det græske finansministerium til nyhedsbureauet Reuters.
Den græske premierminister, George Papandreou, og den konservative oppositionsleder, Antonis Samaras, blev søndag enige om dannelsen af en national samlingsregering.
Regeringen skal gennemføre den krisepakke, som Grækenland har aftalt med de øvrige eurolande og IMF, Den Internationale Valutafond, og som skal forhindre, at Grækenland går statsbankerot.
Aftalen om samlingsregeringen kom i stand efter forhandlinger søndag aften hos den græske præsident, Karolos Papoulias, der i weekenden har ført forhandlinger med alle græske partier for at stable en regering på plads.
Repræsentanter for Papandreous socialdemokratiske Pasok-parti og Samaras konservative parti, Nyt Demokrati, mødes tidligt mandag for at aftale et regeringsgrundlag.
En regeringstalsmand, der ikke vil have sit navn frem, siger, at en ny regering kan blive taget i ed inden for en uge.
Det står dog klart, at Papandreou ikke kommer til at lede den ny regering.
- Premierministeren har gjort det klart, at han ikke er interesseret i at lede en ny regering, siger præsident Karolos Papoulias.
At valget til parlamentet først skal afvikles om godt tre måneder, sikrer den nye regering tilstrækkelig med tid til at gennemføre en række af de tiltag, for at reducere statsgælden, som Grækenland har aftalt med långiverne.
Det er endnu uklart, hvem der kommer til at lede den kommende samlingsregering. Græske medier skriver, at den tidligere græske vicechef for Den Europæiske Centralbank, ECB, Lucas Papademos, er favorit til posten som ny premierminister.

