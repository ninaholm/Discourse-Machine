Karsten Ohrt bliver ny formand for Ny Carlsbergfondet
Statens Museum for Kunst må se sig om efter en ny direktør. Karsten Ohrt bliver formand for Ny Carlsbergfondet


 
	Karsten Ohrt, der er direktør for Statens Museum for Kunst, afløser Hans Edvard Nørregård-Nielsen som formand for Ny Carlsbergfondets bestyrelse, oplyser Carlsbergfondet i en pressemeddelelse.

	Karsten Ohrt har de seneste seks år været direktør for Statens Museum for Kunst, en post han nu forlader. Tidligere var han direktør for Kunsthallen Brandts (1988-2007), museumsinspektør på Nordjyllands Kunstmuseum i Aalborg (1979-1988) og er uddannet mag.art. i kunsthistorie.

	Karsten Ohrt har i 14 år været almindeligt bestyrelsesmedlem i Ny Carlsbergfondet (1993-2007), hvilket har givet ham god indsigt i fondets virke.

	Han har derudover siddet i talrige udvalg, råd, bestyrelser og kommissioner og derigennem opnået stor erfaring i snart sagt alle dele af den verden, som en formand for Ny Carlsbergfondet skal bevæge sig i.

	- Jeg er overbevist om, at Karsten Ohrt dels vil forstå at forvalte den historiske arv, dels vil forny Ny Carlsbergfondets rolle i et samfund under konstant forandring, siger bestyrelsesformanden, Flemming Besenbacher.

	Posten som formand er blevet kaldt den måske mest indflydelsesrige post i dansk kulturliv.

	Karsten Ohrt forlader Statens Museum for Kunst med vemod.

	- Men vejet på vægten i forhold til at blive formand for Ny Carlsbergfondet, så kan jeg se meget spændende perspektiver heri, siger Karsten Ohrt i en kommentar til sin udnævnelse.

	- Formandsposten i Ny Carlsbergfondet rummer en helt unik mulighed for at forandre og forbedre kunstens rammevilkår i Danmark de næste mange år. Den udfordring glæder jeg mig meget til.

	Kunsthistorikeren Hans Edvard Nørregård-Nielsen har været formand for Ny Carlsbergfondet i 25 år.

