Venstre: Regeringen må vende tilbage
Thorning bør holde op med at tale om drama-knapper og i stedet bidrage til vækstforhandlingerne, mener V.


 - Skru ned for dramaet og taktikken.
Sådan lød det tirsdag fra statsminister Helle Thorning-Schmidt (S) efter, at den borgerlige opposition tirsdag udvandrede fra vækstforhandlingerne, fordi regeringen ikke vil høre tale om at afskaffe arveafgiften, når familievirksomheder overdrages mellem generationerne.
En melding, der nu falder Venstre for brystet:
- Det er anden gang inden for få uger, at Thorning skruer på sin drama-knap, siger Venstres politiske ordfører Ellen Trane Nørby.
Det sker med henvisning til, at Helle Thorning-Schmidt forud for et krisemøde blandt Socialdemokraterne for to uger siden, hvor statsministeren ligeledes bad medierne om at "skrue ned for drama-knappen".
- Vi havde sådan set håbet på, at de her vækstforhandlinger snart kunne være i land, men jeg kan forstå, at statsministeren har mere behov for at tale om drama-knapper end at bidrage til processen, siger Ellen Trane Nørby.
Vækstforhandlingerne er nu udsat på ubestemt tid på grund af arveafgiften, der koster en omegnen af en milliard kroner - en ganske beskeden del af den samlede plan.
Siden er det politiske spil om, hvem af parterne der er årsag til udsættelsen, gået i gang.
Spørgsmål: Ellen Trane Nørby, vil Venstre ringe til finansminister Bjarne Corydon, eller venter I på, at han ringer til jer?
- Der er kommet et samlet udspil fra Venstre, de Konservative og Liberal Alliance, og det må sådan set tilkomme Thornings regering at seriøst vende tilbage i stedet for at skrue det her op med en dramaknap, siger hun.
