Danske EU-parlamentarikere: Det er på tide
Det er på tide, at kommissionen viser tænder, lyder det samstemmende fra både SF og Venstre i EU-Parlamentet.


 Uklogt. På tide. Forventeligt.
De danske medlemmer af EU-Parlamentet reagerer på nyheden om den traktatsag mod Ungarn, som kommissionsformand José Manuel Barroso tirsdag annoncerede i EU-Parlamentet i Strasbourg.
- Det er et stort skridt, de tager, men et nødvendigt skridt, for det her er lakmusprøven på EU som politisk fællesskab og ikke bare et økonomisk fællesskab, siger Venstres Jens Rohde.
Det støtter SF's Emilie Turunen op om.
- Ungarn er på vej i en helt forkert retning, og det er derfor godt, at kommissionen tager ansvaret på sig og går i rette med Ungarn, siger hun.
Reaktionerne fra de danske medlemmer af EU-Parlamentet kommer, dagen før den ungarske premierminister, Viktor Orban, skal møde i plenarsalen foran de mere end 700 parlamentarikere til en debat om sine forslag til forfatningsændringer i Ungarn.
Allerede tirsdag tales der om, at parlamentet under debatten kan finde på at vedtage at aktivere den såkaldte artikel syv, som tvinger stats- og regeringscheferne i rådet til at tage stilling til, om Ungarn skal pålægges sanktioner.
- Det, vil jeg næsten tro, bliver udfaldet af kommissionens handling, siger Jens Rohde.
I så fald vil det være første gang, at artikel syv bliver aktiveret. Og det støtter den danske interesseorganisation Europabevægelsen op om i dette tilfælde:
- Rådet burde bruge sine værktøjer og suspendere Ungarns stemmeret. Men kommissionens afgørelse i dag er da et skridt i den rigtige retning, siger landsformand for Europabevægelsen Erik Boel.
EU's klimakommissær, Connie Hedegaard, stemmer i. Det er godt, at kommissionen gør noget og endda indskrænker Ungarns deadline for svar til kun en og ikke to måneder, mener kommissæren.
- Europæiske værdier handler ikke kun om lovens bogstav - men også om lovens ånd. Derfor får Ungarn kun én måned - ikke de sædvanlige to - til at svare, siger hun.
