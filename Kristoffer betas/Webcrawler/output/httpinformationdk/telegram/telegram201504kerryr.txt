Kerry: Rusland skal fjerne sine styrker fra Østukraine
Under samtale med russisk kollega opfordrer USA's udenrigsminister Rusland til at presse ukrainske oprørere


 USA insisterer på, at Rusland fjerner sine styrker fra det østlige Ukraine.
Det var budskabet, da den amerikanske udenrigsminister, John Kerry, torsdag talte i telefon med sin russiske kollega, Sergej Lavrov, oplyser det amerikanske udenrigsministerium.
Under de to mænds samtale opfordrede Kerry også Rusland til at presse de prorussiske oprørere i Ukraine til at overholde den våbenhvile, der er i kraft.
Rusland beskyldte tidligere på dagen USA for at have stationeret amerikanske soldater i kampområder i det østlige Ukraine, men det blev straks benægtet af den amerikanske regering.
Kerry fortalte Lavrov, at de amerikanske soldater, der er i Ukraine, er stationeret i den vestlige del af landet, og at det er "helt gennemsigtigt og forsvarsmæssigt", og det sker efter invitation fra den ukrainske regering.
I sidste uge kom cirka 300 amerikanske faldskærmssoldater til Ukraine for at træne den ukrainske nationalgarde.
