Libyen: al-Qaeda-leder dræbt i amerikansk angreb
Målet for USA's angreb var en af al-Qaedas topledere i Nordafrika, som ifølge Libyens regering er dræbt.


 Et amerikansk angreb i Libyen har dræbt en af terrornetværkets al-Qaedas absolutte topfolk i Nordafrika, algerieren Mokhtar Belmokhtar, siger Libyens regering i den østlige by Tobruk.
Oplysningen er ikke bekræftet fra amerikansk side.
Mokhtar Belmokhtar har blandt andet været aktiv under det islamistiske oprør i det nordlige Mali. I den forbindelse blev han også meldt dræbt af Tchads militær, men det blev aldrig bekræftet, at den dræbte rent faktisk var Belmokhtar.
Han har i mange år været leder for jihadistiske bevægelser i Nordafrika og har været eftersøgt og jaget af blandt andet franske styrker i Mali.
Han menes også at være hjernen bag det blodige angreb mod Statoils gasanlæg i Algeriet i 2013, hvor mindst 39 udenlandske gidsler mistede livet, heriblandt flere nordmænd.
Kort forinden havde det amerikanske forsvarsministerium, Pentagon, oplyst, at amerikansk militær gennemførte et antiterrorangreb i Libyen lørdag nat.
- Vi vurderer nu resultatet af operationen og vil give mere information, når det er passende, siger Pentagon-talsmand Steve Warren.
Angrebet var rettet mod en militant med tilknytning til terrornetværket al-Qaeda, oplyser Pentagon, der dog ikke sætter navn på, hvem der var målet.
Det er ikke umiddelbart oplyst, hvor i Libyen angrebet fandt sted, eller om der var tale om et luftangreb eller en anden form for angreb.
Warren tilføjer dog, at der ikke var amerikansk mandskab på landjorden under angrebet.
Fire år efter, at den mangeårige leder Muammar Gaddafi blev fjernet fra magten i Libyen, hersker der kaos i det nordafrikanske land, hvor to rivaliserende regeringer og talrige militser kæmper om kontrol med det olierige land.
Den regering, der har til huse i Tobruk, er folkevalgt og anerkendt af en række vestlige lande.
Dette magtvakuum har militante islamister udnyttet. Blandt de grupper, der er aktive i Libyen, er Islamisk Stat og al-Qaeda.
