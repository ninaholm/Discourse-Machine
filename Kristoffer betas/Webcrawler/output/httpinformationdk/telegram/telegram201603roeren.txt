Rørende efterkrigsdrama er filmkritikernes favorit
Martin Zandvliets "Under Sandet" fik lørdag aften en Bodil-pris for årets bedste film.


 Selv om filmåret 2015 har udmærket sig med flere store danske produktioner, der har fået anmelderne til at uddele applaus i form af stjerner og hjerter, så er der især én film, der har sat sit spor.
Det stod klart, da de danske filmkritikere lørdag aften uddelte de eftertragtede Bodil-statuetter i Bremen Teater i København.
Her blev det nervepirrende drama "Under Sandet" aftenens helt store vinder med tre statuetter.
Filmen, der foregår ved den jyske vestkyst, hvor unge tyske drenge blev sat til at rydde miner efter Anden Verdenskrig, blev kåret til årets bedste.
Roland Møller tog statuetten for bedste mandlige hovedrolle og tyske Louis Hoffmann prisen for bedste mandlige birolle for sin portrættering i dramaet.
Bedste kvindelige hovedrolle kunne Mille Lehfeldt hjemtage for sin rolle i May el-Toukhys "Lang historie kort". Og Trine Pallesen fik en Bodil for bedste birolle i filmen "Nøgle Hus Spejl".
Arbejdet på "Nøgle Hus Spejl" samt "Krigen" og "Brigend" er medvirkende til, at Magnus Nordenhof Jønck kunne lade sig hylde som årets bedste fotograf.
 May el-Toukhy og Maren Louise Käehne modtog prisen for årets bedste manuskript for filmen "Lang historie kort".
Sidstnævnte er udvalgt af en nedsat jury blandt Danske Filmkritikere og støttet af Danske Dramatikere.
På aftenen blev der også uddelt flere special-priser.
Danskfødte Anna Karina modtog på scenen en Æresbodil for sit virke i international film fra den franske nybølge og fremefter.
Årets Særbodil gik til tonemester Peter Albrechtsen for hans entusiastiske lydarbejde på danske film, mens årets bedste fotograf ifølge Danske Filmkritikere er Magnus Nordenhof Jønck, som fik en Bodilpris for sit arbejde på filmene "Nøgle Hus Spejl", "Krigen" og "Bridgend".
 En særlig jury nedsat blandt Danske Filmkritikere havde valgt scenograf Mia Stensgaard til at modtage Scenograf Forbundets Henning Bahs-pris for sit produktionsdesign på "Mænd og Høns".
Ved Bodilpris-uddelingen lørdag aften blev Kathrine Windfelds mindelegat uddelt for første gang.
Legatet er indstiftet med midler fra en indsamling blandt instruktørens efterladte og bliver givet som udmærkelse for en indsats, der fremmer og fokuserer på kønnenes ligestilling i filmbranchen.
Denne allerførste legatportion tilfaldt manuskriptforfatter Maja Ilsøe, konceptuerende instruktør Pernilla August og skuespiller Trine Dyrholm for deres arbejde med at nuancere kvindeportrættet i tv-serien "Arvingerne".
