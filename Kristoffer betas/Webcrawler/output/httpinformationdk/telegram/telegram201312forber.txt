Forberedelser til Mandelas begravelse er i gang
Stats- og regeringsledere fra hele verden, blandt dem USA's præsident, Barack Obama, ventes at deltage.


 Sydafrika har fredag indledt forberedelserne af en statsbegravelse af landets tidligere præsident Nelson Mandela, som døde torsdag aften.
Stats- og regeringsledere fra hele verden, blandt dem USA's præsident, Barack Obama, ventes at deltage ved højtideligheden.
Kilder i den sydafrikanske regering siger ifølge nyhedsbureauet AFP, at Mandela formentlig bliver begravet 14. december. Andre nævner 16. december, som er national helligdag, Forsoningens Dag.
En præcis dato og nærmere omstændigheder forventes at blive meldt ud senere fredag.
Samlingen af stats- og regeringsledere i Sydafrika ventes at blive en af de største, siden Mandela blev taget i ed som den første sorte præsident i 1994.
Mandela, som i sin sidste tid kæmpede mod en lungeinfektion, svævede ad flere omgange mellem liv og død, siden han tidligere på året blev alvorligt syg.
Frihedsforkæmperen vil være på lit de parade i regeringsbygningen i Pretoria, og sydafrikanere over hele landet ventes at afholde lokale ceremonier for Mandela.
Efter den officielle statsbegravelse i Pretoria bliver han sendt til Øst-Kapprovinsen, hvor han voksede op.
Han bliver begravet ved en privat ceremoni i Qunu, et sted hvor hans slægtninge ligger begravet.
