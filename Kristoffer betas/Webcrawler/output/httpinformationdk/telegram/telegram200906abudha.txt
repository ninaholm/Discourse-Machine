Abu Dhabi skal huse Irena-agentur



 Olieemiratet Abu Dhabi bliver værtsland for det kommende internationale agentur for vedvarende energi kaldet Irena, rapporterer Egyptens officielle nyhedsbureau, Mena.
 København har tidligere forsøgt at få agenturet, men trak sig, da det stod klart, at chancerne var få.
 Også Bonn og Wien havde lagt billet ind på værtsskabet, men da repræsentanter for de omkring 115 lande, der står bag det nye agentur, i dag mødtes i Sharm el Sheikh i Sinai i Egypten, faldt afstemningen ud til Abu Dhabis fordel.
 Under mødet i Sinai skal der også findes en generaldirektør for Irena, og her er international direktør i Energistyrelsen Hans Jørgen Koch blandt kandidaterne.
 Abu Dhabi er et af de syv emirater i De Forenede Arabiske Emirater og har store indtægter fra olieeksport.
 Men Abu Dhabi prøver også at investere i andre energiformer og er i gang med at opbygge en by, Masdar, der ikke skal udlede CO2. Det er meningen, at Irena skal ligge i Masdar.
