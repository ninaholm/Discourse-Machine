Kendte danskere er klar til aften i kongeligt selskab
Riddersalen bliver tirsdag aften fyldt med festklædte skuespillere, musikere og sportsfolk.


 Kendte danskere inden for kunst, kultur og sport indtager tirsdag aften Christiansborg Slot for at deltage i dronningens aftenselskab.
Sangeren Christopher er sammen med både tennisspilleren Caroline Wozniacki og sangerne Mads Langer og Stine Bramsen blevet inviteret til bal på slottet.
Og udvælgelsesprocessen har ikke været helt nem, fortæller dronningens hofmarskal, Michael Ehrenreich.
- Sigtet har været at få et repræsentativt udsnit af udøvende kunstnere inden for kunst, kultur og sport.
- Udvælgelsen er sket i samarbejde med Kulturministeriet. Da vi ikke har kunnet invitere alle, har vi skullet foretage nogle valg, siger han.
Selskabet blev afholdt for første gang i 1976 og blev kaldt "Art et Lettres", som betyder kunst og ord.
Aftenselskabet blev igen afholdt i 1985, 1998 og i 2009, hvilket gør det til lidt af en sjældenhed.
En del af det at være dronning består i at tage ud og møde danskerne rundt om i landet. Til aftenens selskab vil de i stedet komme til hende, og ifølge hofmarskalen er det vigtigt, at hun får mødt de forskellige aktører i samfundet.
Det har været tradition i kongehuset, at kunst- og kulturpersonligheder blev inviteret til selskab.
De tidligste selskab kan regnes tilbage til perioden 1786-1848, hvor Christian 8. inviterede til middag på slottet på grund af sin interesse for kunst, kultur og videnskab.
Hovedparten af de 360 gæster, som er inviteret til aftenselskabet, er skuespillere, musikere og sportsfolk.
Foruden ovennævnte er musicalstjernen Maria Lucia, badmintonspillerne Christinna Pedersen og Kamilla Rytter Juhl og hækkeløberen Sara Slott Petersen blandt de inviterede.
Kulturselskabet starter klokken 18.30 tirsdag den 15. marts.
