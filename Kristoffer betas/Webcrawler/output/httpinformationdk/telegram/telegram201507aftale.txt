Aftale om græsk gæld indgået efter strid om privatisering
Eurolandenes maratontopmøde har varet næsten 17 timer. Striden har stået om privatiseringer og IMF's rolle.


 Et maratonmøde for eurotoppen i Bruxelles er mandag morgen blevet enig om betingelserne for en ny græsk støtteordning efter en nattelang strid om privatiseringer.
Dermed synes en græsk statsbankerot og exit fra euroen at være afblæst, hvis ellers Grækenland de kommende dage leverer på de løfter, landet har givet.
»Eurotopmødet har enstemmigt indgået en aftale,« skriver Donald Tusk på Twitter.
Eurotopmødet i Bruxelles, der har varet næsten 17 timer, har været afbrudt i timevis undervejs for at give tid til bilaterale forhandlinger, blandt andet mellem Tyskland, Frankrig og Grækenland med EU-præsidenten som mægler.
EU-Kommissionens formand, Jean-Claude Juncker, siger, at aftalen på topmødet er uden vindere og tabere.
»Det er en typisk europæisk aftale,« siger han.
Den tyske forbundskansler, Angela Merkel, siger, at det er en treårig støtteordning på mellem 82 og 86 milliarder euro, som Grækenland nu har udsigt til.
Som en af betingelserne for at indlede forhandlinger om en ny støtteordning har eurolandene forlangt, at Grækenland nu i lyntempo gennemfører de første vigtige reformer og lovændringer, så de er vedtaget senest på onsdag 15. juli.
Til sidst har det været en strid om Den Internationale Valutafonds rolle i den græske redningsplan og omfanget af de privatiseringer, som Grækenland skal gennemføre, der har trukket topmødet i langdrag.
Især Tyskland har på topmødet presset hårdt på for at få Grækenland til at gennemføre omfattende privatiseringer, der skal skaffe flere penge i kassen.
Donald Tusk siger på et pressemøde, at topmødets beslutning giver Grækenland en mulighed for at undgå de sociale og politiske konsekvenser af et sammenbrud i forhandlingerne.
»Der er strikse krav, der skal opfyldes,« siger EU-præsidenten.
»Ikke desto mindre kan beslutningen hjælpe Grækenland til at komme tilbage på sporet,« siger han.
Forud for topmødet holdt eurolandenes finansministre møde, hvor de udarbejdede et fire sider langt dokument med krav, som Grækenland skal opfylde, før det kan komme på tale at indlede forhandlinger om en ny støtteordning for det gældsplagede land.
Dokumentet har derefter dannet grundlag for forhandlingerne under eurotopmødet.

