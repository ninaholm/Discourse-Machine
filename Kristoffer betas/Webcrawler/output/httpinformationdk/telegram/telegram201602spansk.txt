Spansk premierminister taler over sig: Forudser nyvalg
Journalister har overhørt samtale, hvor spansk regeringsleder udskriver nyvalg to uger før tid.


 Den spanske premierminister, Mariano Rajoy, er af journalister blevet fanget i at tale over sig ved EU-topmødet i Bruxelles, skriver nyhedsbureauet AFP.
I en samtale med sin britiske kollega, David Cameron, ved topmødet i Bruxelles har Mariano Rajoy sagt, at spanierne "højst sandsynligt" skal til valg igen den 26. juni.
- Vi har en ceremoni i marts, og jeg tror ikke, at det kaster noget af sig, siger Mariano Rajoy ifølge AFP til David Cameron.
Det til trods for, at hans politiske modstander, socialisternes leder, Pedro Sanchez, stadig har to uger til at forsøge at finde et flertal bag en socialistisk regering.
Spanierne gik senest til valg den 20. december sidste år.
Her blev det regerende konservative parti parlamentets største, men det mistede sit flertal.
 Derfor måtte premierminister Mariano Rajoy på jagt i resten af parlamentet efter mandater, der ville støtte, at hans regering kunne forsætte.
Det fandt han ikke, og siden har det største oppositionsparti, socialisterne, forsøgt at stable et flertal på benene - uden held.
Socialisternes leder, Pedro Sanchez, kæmper for at få skabt et flertal bag sig bestående af det yderligtgående venstrefløjsparti Podemos og det mindre venstrefløjsparti Izquierda Unida.
Det til trods for, at flere medlemmer af Sanchez' parti har nægtet at samarbejde med Podemos.
Derudover kræver en sådan koalition opbakning fra en række regionale partier for at kunne vinde en tillidsafstemning i parlamentet.
Det kan blandt andet bringe eksplosive emner som Cataloniens og Baskerlandets potentielle selvstændighed på forhandlingsbordet.
Derudover vanskeliggøres enhver flertalsdannelse af, at centrumhøjrepartiet Ciudadanos ikke vil bruge sine 40 mandater til at pege på hverken Rajoy eller Sanchez.
