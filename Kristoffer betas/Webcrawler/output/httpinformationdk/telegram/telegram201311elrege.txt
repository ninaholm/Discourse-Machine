EL: Regeringen fedtspiller med finansloven
Johanne Schmidt-Nielsen føler sig ikke sikker på, at regeringen vil lave en rød aftale om finansloven med EL.


 Efter flere dages pause i dagene op til kommunalvalget genoptog regeringen og Enhedslisten onsdag forhandlingerne om finansloven for 2014. Men stemningen er trykket, hvis man skal tro Enhedslistens politiske ordfører Johanne Schmidt-Nielsen.
På vej ind til forhandlingerne om finansloven med finansminister Bjarne Corydon (S), siger Johanne Schmidt-Nielsen, at hun ikke føler sig tryg ved, at regeringen vil indgå en rød aftale om finansloven.
Hun antyder, at regeringen fedtspiller af taktiske årsager:
- Ja det er sådan set det, jeg antyder. Det er fordi, at det er så mystisk, at de pludselig indlægger en tænkepause. Og man kan da overveje, om grunden til, at de er så sløve, er, at de har frygtet vælgernes dom, hvis de lavede en blå aftale, siger Johanne Schmidt-Nielsen.
Enhedslisten er mødt op til forhandlingerne med flere hovedkrav. Blandt andet ønsker Enhedslisten minimumstandarder for plejen af landets ældre, så ældre får ret til et bad to gange om ugen, rengøring hver anden uge, en årlig hovedrengøring samt ledsagede gåture i det fri.
Det krav afviser Bjarne Corydon, som mener, at det skal være op til den enkelte kommune at tilrettelægge hjælpen til de ældre.
Enhedslisten ønsker også lovgivning om kædeansvar i kommuner og regioner. Det vil betyde, at hovedentreprenører hæfter for, at underentreprenører lønner deres ansatte efter danske løn- og arbejdsvilkår ved offentligt bygge- og anlægsarbejde.
Også det krav afviser finansminister Bjarne Corydon (S). Parterne er heller ikke enige om, hvor mange penge der skal gå til velfærd til især ældre.
Hvis regeringen skal nå at få finansloven vedtaget inden Folketingets juleferie, så skal aftalen helst være på plads i weekenden.
