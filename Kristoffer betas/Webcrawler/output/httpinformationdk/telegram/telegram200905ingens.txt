Ingen sommertog til Svendborg



 Sommerens togtur til Svendborg er aflyst. I stedet må du tage bussen, hvis du vil rejse med kollektiv trafik mellem Svendborg og Odense. 
 Det er omfattende arbejde med at lægge nye skinner, lave spor og reparere broer og overskæringer, der i store dele af sommerferien helt vil lukke Svendborgbanen. DSB sætter busser ind på strækningen, og det kan forlænge rejsetiden på strækningen med op til 50 minutter.
 - Vi regner med, at det vil påvirke cirka 4000 passagerer om dagen. Det er dog langtfra alle, der oplever så meget ekstra rejsetid, for mange rejser kun på en del af strækningen, siger Jørgen D. Rasmussen, regionschef i DSB.
 Sporarbejdet koster cirka 150 millioner kroner og er en del af en større plan for renovering af jernbanerne i Danmark. Fra 30. maj er strækningen fra Ringe til Svendborg lukket og fra 22. juni og frem til 9. august er banen helt lukket for togkørsel.

