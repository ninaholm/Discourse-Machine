Ny dansk naturfond er en realitet
Miljøministeren håber, at både erhvervsliv og private borgere bidrager til Den Danske Naturfond.


 Efter længere tids forhandling har to private fonde og staten endelig fundet sammen, så der kan oprettes en ny naturfond med 875 millioner kroner til mere og bedre natur, skriver Politiken.
Regeringen fremsætter mandag et lovforslag om Den Danske Naturfond, hvor Villum Fonden, Aage V. Jensens Naturfond og den danske stat danner en privat, erhvervsdrivende fond med en uafhængig bestyrelse.
- Dette er en unik milepæl i dansk naturpolitik. Jeg ser for mig, at vi får en folkekær fond, hvor også erhvervslivet og lokale borgere bidrager økonomisk til det fælles mål - nemlig mere og bedre natur i Danmark, siger miljøminister Kirsten Brosbøl (S) til Politiken.
Ministeren bakkes op af Lars Hansen, direktør for Villum Fonden:
- Vi kan ikke få armene ned! Vi er rigtig stolte af at være med til at stifte Den Danske Naturfond og dermed bidrage til, at naturen får et ekstra skub. Det her er virkeliggørelsen af Natur- og Landbrugskommissionens anbefalinger og svarer til, hvad vi kender fra for eksempel Holland og England, hvor masser af borgere og virksomheder arbejder sammen om at passe på naturen, siger han.
Både fondene og miljøministeren forudser, at fondens formue vokser langt ud over en milliard kroner, i takt med at erhvervsliv, andre nationale fonde, lokale fonde og borgere giver penge til Den Danske Naturfond.
