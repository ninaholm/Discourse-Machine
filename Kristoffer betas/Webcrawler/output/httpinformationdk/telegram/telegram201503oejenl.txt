Øjenlæge inden solformørkelse: Solbriller går slet ikke
Det kan give livsvarige skader på øjnene, hvis du under fredagens solformørkelse kigger for længe på solen.


 Når en solformørkelse om formiddagen fredag 20. marts glider ind over hele Danmark, vil mange danskere stå med blikket rettet mod himlen. Det skal man dog passe på med, advarer overlæge John Thygesen, der er tilknyttet Øjenlægernes Hus som øjenlæge.
- Det er utrolig farligt at kigge på solen uden beskyttelsesbriller, og det kan give nogle livsvarige ar på nethinden i øjets brændpunkt. Når du kigger på solen under en solformørkelse, svarer det til, at du har et laserlys rettet direkte ind i dit øje, siger han.
Man kan beskytte sig ved at anskaffe sig et par beskyttelsesbriller. Det kan dog også vise sig at blive en udfordring, da flere forhandlere de seneste par dage har meldt totalt udsolgt af beskyttelsesbriller.
John Thygesen advarer mod at bruge alternativer til beskyttelsesbrillerne.
- Solbriller går slet ikke. De har ikke den nødvendige mørklægning i glasset, siger han.
Han oplyser, at folk blandt andet har kigget gennem filmstriber eller sværtet glas, når de ville opleve en solformørkelse. Det er dog på ingen måde alternativer, som John Thygesen vil anbefale.
Grunden til at det er ekstra farligt at kigge op i solen under en solformørkelse er ikke, at solens stråler er mere skadelige end normalt.
- Det er mindre anstrengende for øjnene at kigge på solen, når den er tildækket, og derfor har folk en tendens til at kigge på solen i længere tid, end de normalt ville, siger John Thygesen.
- Folk tror, at de er garderet mod strålerne. Men det ultraviolette lys, der slipper gennem den lille stribe af sol, der ikke er dækket, er lige så stærkt, som på en normal dag.
Fredagens solformørkelse bliver den "dybeste" siden 1999, og mere end 80 procent af solen forventes at blive dækket. Den totale solformørkelse kan opleves fredag formiddag på Færøerne.
