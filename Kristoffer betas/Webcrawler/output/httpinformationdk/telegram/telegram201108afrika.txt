Afrikanske ledere lover millioner til sult
Den Afrikanske Unions konference i Etiopien har skaffet 350 millioner dollar til af bekæmpe sulten i Afrika.


 Mens Afrikas Horn plages af den værste tørke i mands minde, forsøger Den Afrikanske Union (AU) at få de afrikanske lande til at spytte mere i den pengekasse, som skal bruges til at hjælpe millioner af sultne mennesker.
Og afrikanske lande og donorer har lovet at give flere end 350 millioner dollar (godt 1,8 milliarder kroner) på et møde, der begyndte torsdag i Etiopiens hovedstad Addis Abeba.
Den Afrikanske Udviklingsbank har tilbudt 300 millioner dollar.
De penge skal gå til finansiering af langsigtede projekter, men de afrikanske stater og andre private donorer har lovet 51 millioner dollar. Det meddeler lederen af den Afrikanske Unions kommission, Jean Ping.
- Det er første gang, at Afrika viser solidaritet for en afrikansk sag, siger unionens formand og præsident for Ækvatorialguinea, Teodoro Obiang Nguema.
To år uden regn har bragt en hungerkatastrofe tæt ind på livet af 12,4 millioner mennesker på Afrikas Horn og med det krigshærgede Somalia som det værst ramte land i regionen.
I sidste måned har FN for første gang i dette århundrede erklæret fem somaliske regioner for hungerkatastrofe-områder og tilføjer, at det kan brede sig til hele den sydlige del af landet.
Tørken har også medført, at millioner af mennesker i Ethiopien, Djibouti, Kenya og Uganda står over for den massive sultkatastrofe.
Formålet med konferencen i Etiopien er at indsamle omkring 1,1 milliarder dollar til de omkring 12,4 millioner ofre for katastrofen. Ifølge FN er det økonomiske hjælpebehov 2,4 milliarder dollar
- Fremtiden for en hel generation er på spil, siger vicegeneralsekretær i FN, Asha Rose Migiro, på et pressemøde i Addis Abeba.
