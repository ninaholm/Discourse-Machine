Spanske abortmodstandere marcherede for livet i Madrid
Premierminister Mariano Rajoy blev lørdag sat under pres af tusinder af abortmodstandere i Spaniens hovedstad.


 Tusindvis af spaniere marcherede lørdag i Madrid for at advare regeringen om, at dens beslutning om at opgive planerne om at begrænse kvinders adgang til abort vil koste den konservative regering stemmer i dette års parlamentsvalg.
Viftende med hvide flag marcherede For Livet-demonstranter i alle aldre i Madrids solbeskinnede gader. Demonstranterne var kørt i busser fra hele landet for at deltage i arrangementet.
De samledes tæt ved indgangen til Retiro Park, hvor de råbte: "Ethvert liv betyder noget".
Spaniens premierminister, Mariano Rajoy, lovede, før han blev valgt i 2011 at stramme landets abortlovgivning, men han droppede planen i september sidste år som følge af uenighed internt i sit konservative Partido Popular.
Reformen kunne have afsluttet kvinders ret til frit at vælge en abort indtil graviditetens 14. uge, som det er standarden i størstedelen af Europa.
At planen blev opgivet, ophidsede den katolske kirke og andre for livet-grupper som den, der har organiseret lørdagens protestarrangement.
- Jeg vil altid gøre, hvad jeg kan for at støtte liv, og selv, hvis jeg en dag kommer til at lave en fejltagelse, vil jeg ikke have en abort, siger en demonstrant, den 19-årige medicinstuderende Lourdes Keller.
Rajoys regering foreslog i sidste måned en ny reform, der ville forpligte piger i alderen 16-17 år til at skulle have deres forældres samtykke for at få en abort.
Det mislykkedes at pacificere for livet-aktivisterne, der sagde, at det ikke var tilstrækkeligt vidtrækkende.
Nogle vælgere truede med at straffe Rajoy i parlamentsvalget, der ventes holdt i november, ved at droppe Partido Popular til fordel for den alternative højreorienterede bevægelse Vox, som brød ud fra Partido Popular i 2014.
