Kommentator: SF-formand er på vej ud i stormvejr
SF's landsledelse stemmer for Dong-aftale. Det vil medføre et stort frafald af medlemmer, mener kommentator.


 Med SF's ja til den amerikanske investeringsbank Goldman Sachs' kapitalindsprøjtning i energiselskabet Dong Energy bevæger SF-formand og socialminister Annette Vilhelmsen sig ind i et politisk stormvejr, mener politisk kommentator.
- Kritikken vil være hård, og den vil vare længe. Hun har hermed vist, at hun er klar til at vælge de svære veje og stå ved det regeringsgrundlag og de regeringsbeslutninger, der er truffet.
- Det kan give hende en ny platform at skulle noget hårdt igennem og vise, at hun godt kunne stå igennem det.
- Dermed får hun vist det, som mange har savnet, nemlig formandspotentiale, siger politisk kommentator og chefredaktør på Fyns Amts Avis, Troels Mylenberg
På et hasteindkaldt møde i partiets landsledelse var opbakningen ikke entydig, da der fortsat er medlemmer af landsledelsen, der mener, at salget til Goldman Sachs bør stoppes.
Efter afstemningen valgte den ene af SF's to næstformand Peter Westermann at trække sig fra posten, fordi hans linje i Dong-sagen er blevet underkendt.
Han melder sig dog ikke ud af partiet, og samlet set falder aftenen ud til formandens fordel trods nogle knubs, mener Troels Mylenberg.
- Det ligger i SF's DNA at rasle meget med sablerne, men når det kommer til stykket, har man ikke viljen til alverden for at sige det direkte.
- Der vil formentlig være nogen, der melder sig ud, hvilket vil få megen opmærksomhed, men i bund og grund har aftenen vist, at det er ledelsen i SF, der bestemmer, siger han.
Foruden SF støtter Socialdemokraterne, De Radikale, Venstre, De Konservative og Liberal Alliance aftalen, der ventes at blive stemt igennem Folketingets Finansudvalg torsdag.
Efter tilslutningen fortsætter SF's folketingsgruppe med at holde møde i DGI-byen uden landsledelsen.
