Mette F.: Sagen om Eritrea-rapport er ikke slut
Både EL og SF efterlyser en dybdegående undersøgelse af Eritrea-sag. Enhver sten skal vendes, siger justitsminister Mette Frederiksen


 Selvom Udlændingestyrelsen har frikendt sig selv i to redegørelser om Eritrea-rapporten, så er sagen ikke slut.
Det fastslår justitsminister Mette Frederiksen (S) efter hun i et samråd om rapporten torsdag blev mødt med en byge af spørgsmål om Udlændingestyrelsens ageren i sagen.
»Jeg betragter ikke sagen som slut. Der er en personalesag, som skal køre på en ordentlig måde. Og så afventer vi, om Ombudsmanden vil gå ind i sagen.«
»Enhver sten i denne sag skal vendes. Det er mit udgangspunkt i denne sag, og det er også det, jeg hører SF og Enhedslisten udtrykke,« siger Mette Frederiksen.
Hun lægger dog vægt på, at Udlændingestyrelsen ifølge deres egen redegørelse ikke har været udsat for politisk pres for at komme til et bestemt resultat i Eritrea-rapporten.
Enhedslistens politiske ordfører Johanne Schmidt-Nielsen og SF's retsordfører Karina Lorentzen savner dog fortsat svar på flere spørgsmål i Eritrea-sagen.
Og trods armslængdeprincippet i forhold til Udlændingestyrelsen er Mette Frederiksen i sidste ende øverste ansvarlig på området, lyder det fra regeringens støttepartier:
»Sagen er ikke slut. Der er mange spørgsmål, vi ikke har fået svar på, fordi vi ikke havde tid til at stille dem, og der var også nogle, hvor fru Frederiksen ikke var helt klar i mælet.«
»Der er brug for en dybdegående undersøgelse, fordi embedsmændene har været ude at kalde rapporten for ’makværk’,« siger Johanne Schmidt-Nielsen.
Karina Lorentzen er ikke tilfreds med de svar, som hun torsdag fik af justitsministeren.
»Jeg synes ikke ministeren forholder sig til den stærke faglige kritik, der har været af rapporten, og hvordan den lander på de konklusioner, den gør.«
»Det, mener hun, udelukkende er Udlændingestyrelsens ansvar. Men for mig at se, mener jeg ikke, at de lever op til det ansvar,« siger Karina Lorentzen.
