Narkokrig: Lig hængt fra bro i Mexico
En blot 16-årig dreng blev sammen med otte andre fundet skudt og hængt nær grænsen til USA.


 Opgøret mellem rivaliserende narkokarteller i Mexico har krævet nye ofre.
Fredag blev ligene af i alt 16 personer fundet to forskellige steder i den nordlige del af landet - ni af ofrene var blevet skudt i hovedet og hang fra en bro i byen Nuevo Laredo.
Et mexicansk narkokartel har taget ansvaret for mordene, siger en anonym talsmand for myndighederne, som dog ikke vil fortælle, hvem der står bag.
Talsmanden fortæller, at ofrene sandsynligvis blev kidnappet på en bar få timer før forbrydelsen. En af de dræbte var en blot 16-årig dreng.
På en vej nær byen San Fernando fandt politiet senere ligene af syv mænd i alderen 50-65 år. Alle havde hænderne bundet og skudsår i kroppen - et tegn på likvideringer.
40 procent af Mexicos eksport til USA, som foregår via landjorden, går gennem byen Nuevo Laredo. Derfor er byen populær blandt narkobanderne, som tjener enorme beløb på at smugle de forbudte stoffer ind i USA.
Fredagens uhyggelige drab kommer blot få par dage efter, at mexicanske sikkerhedssoldater anholdt en af landets mest eftersøgte mænd, narkobaronen Jorge Eduardo Costilla Sanchez.
Narkobossen anses for at være leder af det brutale Gulf-narkokartel, og han har længe været jaget af politiet, der havde tilbudt 13 millioner kroner til den eller dem, der gav oplysninger, der kunne føre til hans anholdelse.
Gulf-kartellet har længe været en af de stærkeste narkokarteller i Mexico, og narkobanden har de seneste år kæmpet om de lukrative smuglerruter i Nuevo Laredo med gruppens tidligere allierede Zetas.
