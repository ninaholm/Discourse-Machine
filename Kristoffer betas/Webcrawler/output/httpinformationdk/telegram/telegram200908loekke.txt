Løkke: Underskuddet er forsvarligt
Underskuddet på finansloven på 86 mia. kr. ryster ikke statsministeren. Danmark har sparet op til dårlige tider, derfor er underskuddet forsvarligt, siger han.


 Statsminister Lars Løkke Rasmussen (V) tager det roligt, at VK-regeringen har præsenteret et historisk underskud på næste års finanslov på 86 milliarder kroner. 
 Oppositionen og fagforeninger har kritiseret regeringens finanslovforslag i skarpe vendinger, men statsministeren mener, at underskuddet er forsvarligt. 
 - Vi har i flere år afbetalt gæld. Og lige præcis det forhold gør, at vi har en robusthed, sådan at vi nu, hvor krisen kradser, har mulighed for at bruge mere, end vi får ind. Det gør, at vi nu forsvarligt kan køre med underskud, siger Lars Løkke Rasmussen. 
 Han anerkender dog, at det ikke er en økonomisk strategi, der holder på sigt. 
 - I længden kan man ikke leve efter det princip, der hedder, at man bruger seks kroner, hver gang man tjener fem. Men det er heller ikke planen, at vi i længden skal gøre det, siger statsministeren.  
 Regeringen vil nu afvente resultaterne af de forskellige vækstinitiativer, der er søsat, før den sætter flere vækstpakker i gang. Lars Løkke Rasmussen afviser dermed foreløbig kravet fra oppositionen og Dansk Folkeparti om yderligere offentlige investeringer.
 - Vi har fortsat krudt i kælderen, men vi har ikke uendelige mængder. Derfor skal man dosere med omtanke, siger han.
