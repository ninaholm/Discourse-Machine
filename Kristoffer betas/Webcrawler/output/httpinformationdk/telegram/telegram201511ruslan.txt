Rusland straffer Tyrkiet med nye visa-regler
Den tyrkiske præsident, Tayyip Erdogan, advarer i en tv-tale Rusland mod "at lege med ilden".


 Ruslands udenrigsminister, Sergej Lavrov, siger, at Moskva vil ophæve en praksis med visa-fri rejser frem og tilbage fra Tyrkiet. Moskva vil indføre nye visaregler fra den 1. januar 2016, hedder det.
Beslutningen er truffet som en reaktion på Tyrkiets nedskydning af et russisk kampfly.
Forinden havde den tyrkiske præsident, Tayyip Erdogan, i en tv-tale advaret Rusland mod "at lege med ilden". Men den tyrkiske leder understregede, at han ikke ønskede at skade relationerne til Moskva - omend udtalelserne formentligt vil gøre det tyrkisk-russiske mere spændt.
Erdogan siger, at han ønsker at mødes med Ruslands præsident, Vladimir Putin, ansigt til ansigt ved klimatopmødet i Paris for at bringe krisen til afslutning.
Men Putin har afvist, at Tyrkiet ikke vil undskylde for nedskydningen af kampflyet. Erdogan siger, at det er russerne, som må undskylde.
Tyrkerne siger, at det russiske fly var i tyrkisk luftrum, da det blev skudt ned, mens russerne siger, at det befandt sig over Syrien.
 Lavrov advarer om, at hændelsen "kan undergrave Tyrkiets interesser alvorligt".
- Vi mener, at Tyrkiets ledere har overtrådt grænserne for, hvad der er acceptabelt, siger Lavrov.
Formanden for det russiske parlaments underhus, Sergej Narishkin, siger, at Moskva har ret til svare militært igen. Han siger, at tyrkerne "med overlæg" forsøgte at dræbe vore soldater.
En af to russiske piloter blev dræbt af skud, efter at han havde udløst sin faldskærm og dalede mod jorden.
Tyrkiets militær siger, at det sendte en række advarsler til det russiske fly, inden det affyrede et missil mod det. Det skete omkring 17 sekunder efter flyet var komme ind i Tyrkiets luftrum.
Den overlevende pilot siger, at han ikke modtog sådanne advarsler.
