Berlins zoo i sorg: Pandabjørn er død
Berlins zoologiske have har mistet sin sidste pandabjørn - Bao Bao - der døde onsdag i en alder af 34 år.


 Pandabjørnen Bao Bao, der siden 1980 har været en stor attraktion for Berlins zoologiske have, er død - 34 år gammel.
Efter den verdenskendte isbjørn Knuts død sidste år betyder det, at den zoologiske have i den tyske hovedstads vestlige del nu har mistet to publikumsmagneter på kort tid.
Bao Bao var den sidste af sin art i Berlin, og hvis man vil se de sjældne dyr i en zoo i Europa, må man nu tage til Wien eller Madrid.
Samtidig var Bao Bao en levende verdensrekord - indtil sin død var han nemlig den ældste han-panda i verden.
- Dyret sov ganske roligt ind, siger zoodirektør Bernhard Blaszkiewitz, der mener, at Bao Bao nåede en "stolt alder", men på det sidste havde skrantet meget.
Bjørnen blev som toårig skænket som en gave fra Kina til Tysklands tidligere forbundskansler Helmut Schmidt i november 1980 under et statsbesøg.
Bao Bao delte hjem med sin partner, Tjen Tjen, til hun døde i 1984.
Siden har den zoologiske have gentagne gange forsøgt at parre han-pandaen med forskellige hun-pandaer. Pandabjørne er ikke just tændte på at parre sig, og hunnerne er kun frugtbare tre til fem dage ad gangen.
I 1991 fik Bao Bao besøg af hun-pandaen Ming Ming fra Londons zoologiske have, men det resulterede ikke i pandaunger.
I 1995 kom en ny "kvinde" ind i Bao Baos liv, da hun-pandaen Yan Yan flyttede ind hos ham. Hun var også en gave fra Kina efter et statsbesøg.
Men igen fejlede alle forsøg med at få de to pandaer til at parre sig, og Yan Yan døde i 2007 i en alder af 22 år.
Bao Baos død betyder højst sandsynligt, at besøgende ikke kommer til at se pandabjørne igen i Berlin Zoo. Kineserne forlanger nemlig en million euro om året for at overlade en panda til udenlandske zoologiske haver.
- Bao Bao vil aldrig blive glemt, siger kurator Heiner Klös fra Berlin Zoo ifølge nyhedsbureauet AFP.
Ifølge WWF Verdensnaturfonden er pandabjørnen en truet dyreart, og der menes kun at være 1600 pandaer tilbage i Kinas bjergrige skove.
