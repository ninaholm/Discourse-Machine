Krogsgård: Det var en hård omgang



 Det var en glad og lettet Niels Krogsgård, der blev mødt af dansk presse samt venner og familie, da han onsdag morgen landede i Københavns Lufthavn. 
 Niels Krogsgård har været tilbageholdt i Iran i seks dage.
 - Jeg er utrolig glad for at være hjemme igen. Det har været en hård omgang, siger Niels Krogsgård til Berlingske.dk.
 Han er dybt taknemmelig for den indsats det danske udenrigsministerium har gjort for at få ham ud af Iran.
 Niels Krogsgård var i Iran for at researche til en eksamensopgave på Syddansk Universitet. Han blev anholdt sidste onsdag under en demonstration i Teheran.
 - Jeg blev anholdt, da jeg deltog i en demonstration og tillod mig at tage et billede. Tre minutter senere kommer der betjente på motorcykler, som anholder mig. Den ene slår mig med knippel og tildeler mig et slag, siger han til Berlingske.dk. 
 Derpå blev han fragtet til det fængsel, som han ikke vidste var det berygtede Evin-fængsel i Teheran. Evin-fængslet er berygtet brugen af tortur mod de indsatte. 
 Han lægger ikke skjul på, at de mange døgn i betoncellen og forhørene i op til ni timer dagligt var stærkt ubehagelige, selv om ingen lagde hånd på ham i fængslet.
 - Ja, jeg var bange. Det vigtigste under de mange forhør var at dække over min ven og rejsekammerat Henrik Fallesen og over mine iranske kilder, siger Niels Krogsgård.

