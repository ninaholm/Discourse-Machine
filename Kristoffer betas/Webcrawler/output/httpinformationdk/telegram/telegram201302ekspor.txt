Eksporten til USA er vokset stærkt i 2012
Handelsminister Pia Olsen Dyhr vil under besøg i USA skubbe på dansk eksport, som tog et spring opad i 2012.


 Den samlede danske eksport til USA, inklusive serviceeksporten, er gået stærkt frem og ventes at nå op over 100 milliarder kroner i 2012, oplyser handels- og investeringsminister Pia Olsen Dyhr (SF).
Vareeksporten alene ventes at vokse 25 procent i 2012 i forhold til året før. Det svarer til cirka 9 milliarder kroner eller omkring 6000 arbejdspladser i Danmark.
Men der er stadig uudnyttede muligheder for danske virksomheder på det amerikanske marked, mener Pia Olsen Dyhr, som mandag indleder en rejse til USA.
- Ud over grøn teknologi er der for eksempel rigtig gode muligheder for danske virksomheder inden for sundhedsteknologi, design og innovation, siger ministeren i en pressemeddelelse.
Pia Olsen Dyhr tager hul på turen med et besøg i New York. Her skal hun blandt andet drøfte bedre klimatilpasning oven på oversvømmelserne efter orkanen Sandy.
- Jeg er overbevist om, at danske virksomheder har et stærkt marked i USA, når det gælder klimatilpasning. Cowi, DHI Group, Grundfos og mange andre er allerede i fuld gang, siger handelsministeren.
Næste stop er Silicon Valley i Californien, hvor hun skal møde danske iværksættere og holde tale på Stanford University. Regeringen har som mål, at Danmark i 2020 er blandt de fem bedste lande i OECD, hvad angår antallet af nytænkende virksomheder.
- Et skridt på vejen hertil er et tættere samarbejde med Silicon Valleys unikke økosystem for iværksættere, siger Pia Olsen Dyhr.
USA udgjorde i 2011 en fjerdedel af verdens samlede økonomi, målt i markedspriser. Trods krisen har amerikansk økonomi de seneste år oplevet vækstrater på omkring to procent.
USA er Danmarks største eksportmarked uden for EU og nummer fire samlet set - kun overgået af Tyskland, Sverige og Storbritannien.
