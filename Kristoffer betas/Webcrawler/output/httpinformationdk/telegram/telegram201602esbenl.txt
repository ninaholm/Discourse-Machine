Esben Lunde Larsen: Landbrug og miljø hører sammen
Den nyudnævnte miljø- og fødevareminister kan ikke se problemer i, at de to områder hænger sammen.


 Siden Eva Kjer Hansen (V) lørdag meddelte, at hun trækker sig som miljø- og fødevareminister, har rød blok opfordret regeringen til at splitte Miljø- og Fødevareministeriet op i to separate ministerier.
Men det gjorde statsminister Lars Løkke Rasmussen (V) ikke, og Esben Lunde Larsen (V) er nu ny minister på området, som han i øvrigt mener, hænger naturligt sammen.
På spørgsmålet om, hvorvidt han skal være landbrugs- eller miljøminister, svarer han:
- Jeg skal være begge dele, for det hænger tæt sammen. I min verden har der aldrig været en modsætning mellem landbrugs- og miljøpolitik. Det skal gå hånd i hånd, og det bestræber regeringen sig på. Og det er det, vi kalder grøn realisme.
Esben Lunde Larsen afviser, at han eller regeringen ikke prioriterer miljøet.
- Miljøet er en væsentlig del, og jeg har aldrig oplevet en landmand, der ikke kerede sig om miljøet. Derfor bliver det et rigtig vigtigt afsæt for vores videre arbejde, siger Esben Lunde Hansen.
Han understreger, at han vil lytte til folk, som han muligvis ikke er enige med - underforstået miljøorganisationer.
- Miljøorganisationerne kan i den grad regne med, at jeg lytter til deres synspunkter. Det er ikke altid sikkert, at vi deler slutresultatet, men der bliver både dialog og inddragelse, lyder det fra den nye miljø- og fødevareminister.
Eva Kjer Hansen valgte at trække sig, fordi et flertal i Folketinget havde mistet tilliden til hende i forbindelse med de benyttede regnemetoder i landbrugspakken.
I flertallet var regeringens mindste støtteparti, De Konservative, som fortsat arbejder for en grøn tillægsaftale til landbrugspakken.
Sagen har medført krisestemning i blå blok, og Løkke har truet med at udskrive folketingsvalg.
 - Jeg har altid haft et fantastisk godt samarbejde med Det Konservative Folkeparti, med Liberal Alliance, med Dansk Folkeparti og med Folketingets øvrige partier.
- Når jeg har haft tid til at sætte mig godt ind i stoffet, vil jeg tage drøftelser med mine samarbejdspartnere, og så ser vi, hvor de forskellige miljøinitiativer skal lande, siger Esben Lunde Larsen.
Han understreger, at han er stolt af landbrugspakken, men ville ikke kommentere, om han er enig i de beregninger, der har væltet Eva Kjer Hansen.
Esben Lunde Larsen var indtil mandag uddannelses- og forskningsminister. Den post overtages af partifællen Ulla Tørnæs, der er hentet hjem fra Bruxelles og Europa-Parlamentet.
