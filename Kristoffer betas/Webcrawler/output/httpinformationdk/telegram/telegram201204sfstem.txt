SF stemmer angreb på ung skatteminister ned
Selvom skatteminister Thor Möger ikke er valgt til Folketinget, kan han fortsætte i SF's Daglig Ledelse.


 Flere tidligere folketingsmedlemmer er på SF's landsmøde gået imod partiets egen skatteminister.
De er utilfredse med, at man som skatteminister Thor Möger Pedersen kan sidde i SF's Daglige Ledelse uden at være valgt til SF's landsledelse eller være valgt til Folketinget.
Men de utilfredse SF'ere, som blandt andet tæller Pernille Frahm, fik ikke opbakning på landsmødet.
Tværtimod blev forslaget stemt ned med stort flertal, og dermed kan Thor Möger Pedersen fortsat have en central rolle i SF's organisation.
Pernille Frahm har dog ikke tænkt sig at give op.
- Nu laver vi en evaluering i landsledelsen, og så må vi kigge på det. Der er ingenting, der er ude af verden nogensinde, siger Pernille Frahm.

Der var lidt forvirring omkring afstemningen, og Pernille Frahm tvivler på, at landsmødet helt var klar over, hvad det var man stemte om.
Men hun sætter sin lid til, at det kan opklares, når den nye landsledelse bliver valgt på landsmødet og derefter skal evaluere SF's arbejde efter man de sidste to år har kørt med en ændret struktur i organisationen.
Evalueringen er en af de positive ting, som kom ud af det såkaldte redaktionsudvalgsarbejde natten til søndag, siger Pernille Frahm. Redaktionsudvalget opgave var at forberede tekster og kompromisser til landsmødet.
Spørgsmål: Men når forslaget er stemt ned på landsmødet, så er der vel ikke nogen stor chance for, at det bliver til noget?
- Jo, jo, siger Pernille Frahm.
Thor Möger Pedersen er en torn i øjet på de utilfredse SF'ere, fordi han bliver set som symbolet på en højredrejning og topstyring af partiet under Villy Søvndals ledelse.
Thor Möger Pedersen stillede op for SF ved folketingsvalget sidste år, men fik kun 684 personlige stemmer og blev dermed ikke valgt ind. Søvndal valgte dog at gøre ham til skatteminister og dermed inkludere ham i regeringen.
Den magtfulde Daglige Ledelse består udover Thor Möger Pedersen af Villy Søvndal, landssekretær Turid Leirvoll, gruppeformand Pernille Vigsø Bagge, politisk ordfører Jesper Petersen samt næstformændene Tonni Hansen og Meta Fuglsang.
