Gratisavisen Metros spanske udgave lukker



 Gratisavisen Metro, der udgives i 17 lande, meddeler, at den lukker sin spanske udgave, som følge af stærkt faldende annonceindtægter parret med den globale finanskrise.
 - Selv om Metro har mistet færre penge end andre spanske gratisaviser, har den tiltagende økonomiske krise ført til uholdbare tab, siger Per Mikael Jensen, direktør for den svenske mediegruppe, der udgiver Metro.
 Jensen siger, at Metro International vil koncentrere sig om mere lukrative markeder og understreger, at der har været "intens konkurrence" i Spanien.
 Med 1,8 millioner læsere ligger Metro nummer fem på listen over de mest læste aviser i Spanien. Lukningen af den spanske udgave betyder et tab på mellem fem og seks millioner euro for Metro International, der har investeret 25,5 millioner euro i den spanske gratisavis.
