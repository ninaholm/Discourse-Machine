EU og Norge er enige om årets fiskekvoter
Årets fiskekvoter er forhandlet på plads, efter EU og Norge er enige om de fælles fiskebestande.


 Danske fiskere får nu klarhed over, hvor mange fisk der må hales inden bords på kutterne i 2013.
Den udskudte forhandlingsrunde om de fælles fiskebestande mellem EU og Norge er fredag morgen endt med enighed om en række vigtige kvoter for Danmark, oplyser Danmarks Fiskeriforening.
- Vores vigtigste mål ved den forhandlingsrunde var at få en uændret torskekvote for Nordsøen og Skagerrak. Det er lykkedes, og det giver gode muligheder for dansk fiskeri i 2013, eftersom vi samtidig slipper for yderligere reduktioner i de dage, som vi må fiske.
Sådan lyder det fra formanden i Danmarks Fiskeriforening, Svend-Erik Andersen, i en pressemeddelelse.
Han hentyder til, at EU's fødevare- og fiskeriministre kort før jul vedtog at fastfryse det antal dage, men har til at fiske i Nordsøen og Skagerrak. Dermed gik ministrene stik imod EU-Kommissionen, der havde foreslået en reduktion af dagene.
Samtidig er der forhøjelser for en række kvoter i Nordsøen og Skagerrak for eksempel sej, kuller, rødspætter og sild, og det er positivt for dansk fiskeri, mener Danmarks Fiskeriforening.
- Vi må sige, at vi har grund til overordnet at være ganske tilfredse, selv om der også er enkelte fiskerier, hvor vi må leve med en reduktion af kvoterne i 2013, siger Svend-Erik Andersen.
Det gælder blandt andet makrelkvoten.
Kort før jul blev EU's fødevare- og fiskeriministre enige om en aftale, der fastlægger dette års fiskekvoter i Nordsøen, Skagerrak og Kattegat.
 Aftalen sikrede, at danske fiskere bevarer samme kvote som i 2012, hvis de til gengæld sikrer, at de får færre torsk i nettet som bifangst.
Samtidig fastholdes kvoten for kulmulefiskeriet, mens fiskere, der lader deres fartøjer og fiskeri overvåge med kameraer, er garanteret bedre kvoter og lempeligere vilkår.
Forhandlingerne mellem EU og Norge om fiskeriet i Nordsøen og Skagerrak var den sidste knast, der skulle høvles af.
