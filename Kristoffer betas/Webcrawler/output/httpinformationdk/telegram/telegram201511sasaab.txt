SAS åbner nye ruter til Tallinn efter Estonian Air-konkurs
Ny SAS-rute flyver til Estlands hovedstad tre gange dagligt fra København. Ruten åbnes efter estisk konkurs.


 Fremover vil luftfartsselskabet SAS flyve tre gange dagligt til Estlands hovedstad, Tallinn, fra København, oplyser SAS i en pressemeddelelse.
SAS åbner den nye rute, efter det estiske luftfartsselskab Estonian Air er gået konkurs. Samtidig begynder SAS også at flyve til Tallinn fra Stockholm og Oslo. Ifølge Eivind Roald, kommerciel chef i SAS, er de nye ruter helt oplagte for SAS.
- Tallinn er en destination med mange frekvente rejsende, og samtidig er byen et populært feriemål. Derfor vælger vi at handle hurtigt, fordi Tallinn er en stor og vigtig destination i vores nærområde.
- Derudover ligger Skandinavien godt geografisk i forhold til transfertrafik til og fra Estland, siger Eivind Roald i pressemeddelelsen.
Med Estonian Airs konkurs så den eneste direkte forbindelse mellem Danmark og Estland ud til at blive lukket, men den overtages nu altså af SAS.
Estonian Air indstillede sine flyvninger fra søndag morgen, men flyvningerne bliver i første omgang gennemført af et nyt 100 procent statsligt selskab, Nordic Aviation Group.

 SAS begynder at flyve de fleste afgange i den kommende uge.
 I længere tid inden konkursen var Estonian Air ifølge branchemediet check-in.dk i økonomiske problemer.
Fremtidsudsigterne for det lille selskab tegnede for alvor sort, da EU-Kommissionen påbegyndte en undersøgelse af den støtte, som selskabet fik fra den estiske stat.
EU-Kommissionen fastslog lørdag, at der var tale om ulovlig statsstøtte, og derfor skal pengene tilbagebetales. Det havde luftfartsselskabet ikke midler til, hvorfor konkursen var den eneste udvej.
 Estonian Air er hovedsagelig ejet af den estiske stat, der har 97,34 procent af aktierne, mens SAS ejer 2,66 procent af selskabet. Konkursen vil derfor påføre SAS et mindre tab.
