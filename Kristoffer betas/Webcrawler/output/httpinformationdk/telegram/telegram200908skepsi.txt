Skepsis i USA over for krig i Afghanistan
Amerikanerne er skeptiske over for valg i Afghanistan, og modstanden mod krigen stiger, fremgår det af meningsmåling.


 Mere end halvdelen af amerikanerne (51 procent) mener, at USA ikke får noget ud af at føre krig i Afghanistan, og kun 24 procent synes, at der skal sendes flere soldater til landet.
 Det fremgår af en meningsmåling foretaget for Washington Post og tv-stationen ABC.
 55 procent siger, at USA har evnen til at nå sit mål - at nedkæmpe Taliban og at få en ærlig regering i Kabul - men kun 34 procent tror, at torsdagens valg i Afghanistan vil give det resultat.
 Overordnet mener 42 procent, at USA er ved at vinde krigen, mens 36 procent siger, at den er tabt.
 Målingen viser en voksende skepsis over for krigen i Afghanistan. Det er på et tidspunkt, hvor der er rygter om, at den amerikanske hær vil bede om at få flere soldater til Afghanistan for at bekæmpe Taliban-oprørere.
 Det er særligt bekymrende for præsident Barack Obama, at der er mest skepsis blandt hans egne demokratiske vælgere.
