Afrika-ekspert: Boko Haram er blevet mere brutale
Terrorgruppen Boko Haram er blevet mere voldelig det seneste år, lyder det fra Afrika-kender


 Den islamistiske gruppe Boko Haram har de seneste år gjort sig bemærket med brutale angreb som voldtægter, steninger og kidnapninger af civile i hovedsageligt Nigeria.
For præcis et år siden bortførte terrororganisationen 276 piger fra en nigeriansk skole, og siden er Boko Harams brutalitet eskaleret, fortæller Afrika-kender og professor emeritus ved Københavns Universitet Holger Bernt Hansen.
- De er blevet langt mere voldelige og brutale. De plejede at gå efter kristne og officielle personer fra regeringen. Nu går de efter næsten hele befolkningen, siger han til Ritzau.
- Landsbyer bliver plyndret, ligene brændes bagefter og efterlades til offentlig skue, siger han.
Boko Haram har svoret troskab til den islamistiske gruppe Islamisk Stat.
Boko Harams øgede koldblodighed skyldes blandt andet, at gruppen vil signalere, at de er seriøse i deres kamp om et islamisk kalifat, mener Holger Bernt Hansen.
Ifølge en ny rapport fra Amnesty International har Boko Haram dræbt mindst 5.500 personer siden begyndelsen af 2014, mens FN i marts ifølge Politiken meldte om mindst 7300 civile ofre for terrorgruppens hærgen det seneste år.
I lang tid skjulte befolkningen i Nigeria sig fra Boko Haram og turde ikke yde modstand. Men nu har nigerianerne dog fået nok, mener Holger Bernt Hansen.
Det viser blandt andet det faktum, at deltagelsen ved det nigerianske præsidentvalget i slutningen af marts var højere end ved tidligere valg - trods trusler fra terrorgruppen.
- Boko Haram havde erklæret krig mod valget og ville sabotere det. Og selvom der var voldelige episoder, så var der ikke ligeså mange som forventet. Gruppen er i defensiven, siger Holger Bernt Hansen.
En anden grund, til at Boko Harams magt er stagnerende, er, at nabolandene har taget kampen op mod gruppen.
- Den nigerianske hær har været uduelig, hvilket har tilladt Boko Haram at tage territorium i nabolandene. Men her har især Niger været effektive i at bekæmpe dem og tage landsbyer tilbage, siger Holger Bernt Hansen.
