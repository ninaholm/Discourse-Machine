USA venter med at anerkende Venezuelas nye præsident
Venezuelas nye præsident får ikke umiddelbart støtte fra USA, der venter med at anderkende det nye overhoved.


 Venezuelas nye præsident, Nicolas Maduro, må indtil videre se langt efter lykønskninger fra USA.
Amerikanerne venter således med at anerkende Nicolas Maduro som ny præsident i Venezuela.
Den amerikanske udenrigsminister, John Kerry, siger til nyhedsbureauet AFP, at USA ikke er klar til at sige god for Nicolas Maduros.
- Vi mener, der bør være en omtælling. Vi kommer til at stille seriøse spørgsmålstegn omkring validiteten af denne nye regering, siger John Kerry.
Maduro vandt en yderst kneben sejr i forbindelse med valget 14. april.
Han vandt med 50,75 procent af stemmerne, mens den borgerlige oppositionsleder, Henrique Capriles fik 48,97 procent ifølge den endelige opgørelse fra valgrådet. Det svarer til en forskel på cirka 265.000 stemmer.
Det Hvide Hus sagde endvidere mandag, at en genoptælling af præsidentvalget er "nødvendig":
- En omtælling synes at være et vigtigt, fornuftigt og nødvendigt skridt for at sikre, at alle venezuelanere har tillid til resultaterne, sagde talsmand for Det Hvide Hus, Jay Carney.
Dog har myndighederne i Venezuela nægtet at lave en optælling af valgresultatet.
Det medførte store uroligheder i det sydamerikanske land tirsdag.
Mindst syv personer døde således i voldelige sammenstød tirsdag, efter at Nicolas Maduro mandag blev erklæret som officiel vinder af valget.
135 personer er arresteret under urolighederne og over 60 personer er blevet kvæstet under optøjerne i landet.
Selv om taberen af søndagens præsidentvalg, Henrique Capriles, fortsat tordner mod landets regering, som han mener snød sig til valgsejren, er han klar til at indgå i dialog med den.
Han aflyste samtidig oppositionens planlagte demonstration onsdag efter det tætte valg.
