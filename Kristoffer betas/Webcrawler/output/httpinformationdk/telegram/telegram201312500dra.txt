Over 500 dræbte i løbet af to uger i Syrien
Ifølge aktivistgruppe er 517 mennesker blevet dræbt på 14 dage ved luftangreb i den nordlige provins Aleppo.


 Det syriske regimes luftangreb på den nordlige syriske provins Aleppo har siden 15. december dræbt mindst 517 mennesker, heriblandt 151 børn.
Det siger aktivistgruppen Det Syriske Observatorium for Menneskerettigheder søndag, der er på oprørernes side.
Ifølge gruppen har serien af luftangreb dræbt 46 oprørere, men hovedparten af de dræbte er civile.
I de seneste uger har byer og landsbyer været mål for en række af ubarmhjertige luftangreb, lyder det fra Det Syriske Observatorium for Menneskerettigheder.
Aktivistgruppen, der har base i den britiske hovedstad, London, fordømmer angrebene og opfordrer det internationale samfund til at gribe ind.
- Observatoriet betragter alle dem, der forbliver tavse i det internationale samfund som medskyldige i massakrerne, der bliver begået og som fortsætter med at blive begået af det syriske regime, lyder det i en udtalelse.
Så sent som lørdag smed helikoptere bomber pakket i tønder ned på et grønttorv ved siden af et hospital i Syriens andenstørste by, Aleppo. jog sprængte dem. Angrebet kostede mindst 20 civile livet herunder to børn.
Menneskerettighedsorganisationer har sammen med arabiske og vestlige lande fordømt offensiven som diskriminerende og ulovlig, mens Assads regime siger, at det er rettet mod "terrorister."
Siden borgerkrigen i Syrien brød ud i marts 2011 er mindst 120.000 mennesker blevet dræbt. Millionvis af syrere er enten flygtet ud af landet eller er internt fordrevet i det borgerkrigshærgede land.
