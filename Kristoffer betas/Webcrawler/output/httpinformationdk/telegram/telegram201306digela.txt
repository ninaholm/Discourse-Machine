Dige langs Elben bukker under for vandmasserne
Endnu et dige er brast sammen i Centraleuropa på grund af oversvømmelser. Men der er håb forude i Ungarn.


 Oversvømmelserne i Centraleuropa fortsætter med at skabe store problemer for tusindvis af indbyggere i Tyskland, Ungarn, Tjekkiet og Østrig, og omfanget af skader har for længst nået et næsten uoverskueligt niveau.
Natten til mandag fik de massive vandmasser i den oversvømmede flod Elben et dige nær Magdeburg i det østlige Tyskland til at brase sammen.
Over 20.000 mennesker er blevet tvunget til at forlade deres hjem i området, hvor vandstanden er målt til næsten fire meter højere end normalt, rapporterer BBC.
Længere mod syd meldte myndighederne søndag om et digebrud, hvor bifloden Saale flyder sammen med Elben. Derfor blev omkring 150 indbyggere i området bedt om at søge mod højere liggende områder.
Til gengæld er situationen ikke længere helt så dramatisk i Halle og Bitterfeld, cirka 90 kilometer syd for Magdeburg. I industribyen Bitterfeld kunne 10.000 evakuerede indbyggere søndag således vende tilbage til deres hjem.
Mindst 15 mennesker er døde i de voldsomme oversvømmelser i Centraleuropa, som er forårsaget af massive og vedvarende regnskyl.
I den ungarske hovedstad, Budapest, steg floden Donau søndag aften til et nyt rekordniveau på næsten ni meter, men der er nu håb forude, lyder de seneste meldinger.
Således er vandet i Donau mandag morgen begyndt at trække sig tilbage, hvilket er særdeles gode nyheder for de omkring 1400 personer, der er blevet evakueret fra ungarske byer og områder i nærheden af floden.
- Vi har ingen rapporter om katastrofale situationer. Situationen er ved at være normaliseret, siger borgmesteren i Budapest, Istvan Tarlos, under en pressekonference tidlig mandag morgen, hvor landets premierminister, Viktor Orbán, også er til stede.
- Budapest bør være helt udenfor fare onsdag, sagde Viktor Orbán.
Ingen personer er døde eller kvæstede i Ungarn på grund af vandet, men veje, der løber langs Donau, har været lukket siden onsdag.
Den vigtigste vej, der forbinder hovedstaden med de oversvømmede områder i nordvest, er også stadig afskåret af vandmasser.
- Det største problem vi har i øjeblikket er trafikpropper, siger Istvan Tarlos og opfordrede folk til lade bilen stå, men i stedet benytte sig af offentlig transport, når de skal rundt i landet.
