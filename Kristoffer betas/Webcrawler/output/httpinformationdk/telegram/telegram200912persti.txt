Per Stig ser penge som joker i klimaaftale



 Hvor stor skal den kontante klimahjælp til udviklingslandene være? Et fornuftigt svar på det spørgsmål bliver altafgørende for at opnå en aftale på klimatopmødet i København. 
 Det vurderer udenrigsminister Per Stig Møller (K) efter et møde i Bruxelles med sine EU-kolleger.
 - Det er min vurdering, at her har vi jokeren liggende. Man får ikke Afrika med, hvis den fond ikke er god nok, siger han.
 Men selvom det er pengene, der er afgørende, så holder EU fortsat den store pengepung tæt ind til kroppen. På et topmøde i oktober gjorde EU-lederne det klart, at ulandene får brug for op mod 375 milliarder kroner om året i international hjælp i perioden 2013-2020. Men hvor stor en andel EU-landene vil smide på bordet, er fortsat et åbent spørgsmål. Heller ikke et EU-topmøde senere på ugen ventes at give et endeligt svar.
 Til gengæld vil EU-lederne formentlig sætte tal på, hvor mange penge hvert land vil afsætte som hurtig klimahjælp frem i de tre år frem til 2013. I Bruxelles spekuleres der på et samlet beløb på mellem 15 og 50 milliarder kroner om året, hvoraf Danmark vil bidrage med et endnu ikke fastlagt beløb.
 Alt i alt er Per Stig Møller optimistisk på førstedagen af det store klimatopmøde.
 - Der er en stærk vilje til at komme igennem med en aftale. Ellers ville der heller ikke komme flere end 110 stats- og regeringschefer til København, siger han på et fælles klimapressemøde med sin britiske kollega, David Miliband.
 EU's stats- og regeringschefer mødes torsdag og fredag i Bruxelles. Derudover mødes EU-landenes delegationer også løbende på sidelinjen af det store klimatopmøde i København.
