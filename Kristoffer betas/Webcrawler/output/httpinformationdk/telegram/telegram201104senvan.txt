Sen vandplan bringer Danmark for EU-retten
EU-Kommissionen hiver Danmark for domstolen for at smøle med vandplaner. Ministeren kalder det konstruktivt.


 Når EU-Kommissionen nu indleder retsskridt mod Danmark for ikke tidsnok at implementere EU's vandrammedirektiv, så handler det om processen og ikke om indholdet.
Kommissionen er utilfreds med, at Danmark først i september 2011 forventer at være klar med de endelige planer for, hvordan vi agter at leve op til vandrammedirektivet, som skal sikre rent vand i EU. Regeringen skulle egentlig have haft planerne på plads senest i december 2009.
- Disse planer er essentielle for at nå EU's mål om god vandkvalitet i Europa i 2015, og de skulle have været implementeret senest den 22. december 2009.
- Forsinkede planer kan betyde fiasko i forhold til at sikre den ønskede vandkvalitet, hedder det i udtalelsen fra kommissionen.
Forsinkelsen bringer Danmark i selskab med Belgien, Grækenland og Portugal, som også kan se frem til en EU-sag for at trække processen i langdrag.
Miljøminister Karen Ellemann (V) besluttede i februar at udskyde gennemførelsen af en del af direktivet af hensyn til landbruget.
Over halvdelen af en planlagt kvælstofreduktion på 19.000 ton kvælstof blev ved den lejlighed udskudt fra 2015 til 2027 - hvilket blev mødt med højlydt kritik.
Det er dog ikke den beslutning, kommissionen har i det juridiske søgelys, men det faktum, at Danmark er to år for sent på den med at offentliggøre sine samlede planer.
Overfor Ritzau kalder ministeren forsinkelsen for "konstruktiv".
- Jeg betragter det her som en konstruktiv forsinkelse, fordi vi netop har brugt tiden på, at planerne både er gennemarbejdet og finansieret, siger Karen Ellemann, som lover, at forsinkelsen ikke kommer til at gå ud over vandmiljøet i Danmark.
