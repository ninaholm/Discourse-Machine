Canada skærper krav ved Nordpolen
Canada har indgivet krav til FN om at foretage en kraftig udvidelse af dets havgrænser i Atlanterhavet.


 Canada meddelte mandag, at det har indgivet krav til FN om at foretage en kraftig udvidelse af dets havgrænser i Atlanterhavet og signalerede hensigter om også at gøre krav på dele af Det Arktiske Hav og Nordpolen.
Kravet fra Canada, der er fremsat efter et årti med undersøgelser og opmålinger af landets østlige og nordlige havbunde for at finde dokumentation, som nu er overgivet til FN's Kommission for Kontinentalsoklens Grænser (CLCS).
Danmark har frist til 2014 til at indgive sit krav på Nordpolen til CLCS.
Den canadiske udenrigsminister, John Baird, siger, at kravene især vedrører de ydre grænser af Canadas kontinentalsøjle i Atlanterhavet.
- Arbejdet med at bestemme det fulde omfang af vor kontinentalsøjle fortsætter og vil måske omfatte yderligere data omkring Nordpolen, tilføjer han.
De canadiske krav i Det Arktiske Hav og i omliggende farvande har været en central del af den canadiske premierminister Stephen Harpers konservative partiprogram ved de tre seneste valg.
Ud over Danmark vil Rusland fremsætte krav, der går imod Canada, hvilket kan skabe en konfrontation mellem de tre lande.
Canada havde sammen med Norge allerede afleveret deres krav til FN. Men i den 11. time forlangte den canadiske premierminister af sine embedsmænd, at de skulle indsende et nyt krav til CLCS, fordi de i første udkast havde glemt også at stille krav om Nordpolen.
De fem kyststater Rusland, Canada, USA, Norge samt Danmark/Grønland i 2008 enedes om at foretage en fredelig grænsedragning i Arktis, men retten til Nordpolen bliver et langvarigt, diplomatisk tovtrækkeri.
Interessen for polarregionen er eksploderet, efter at højere temperaturer har åbnet sejlruter og gjort hidtil utilgængelige mineraler lettere at udnytte.
 Nordpolen i sig selv menes ikke at have store reserver af ressourcer, men har symbolsk betydning for landene i regionen, som også omfatter USA.
Når kommissionen har godkendt kravene, og der er et overlap, er det op til de enkelte stater at forhandle en delelinje på plads.
