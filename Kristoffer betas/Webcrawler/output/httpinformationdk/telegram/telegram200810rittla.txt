Ritt langer ud efter Bondam



 Teknik- og miljøborgmester Klaus Bondam (R) opgiver at smide tunge lastbiler over 18 ton ud af den indre by. Kommunen har taget forslaget af bordet, efter at en konsulentvirksomhed har vurderet, at et forbud ikke vil øge færdselssikkerheden. Men det har overborgmester Ritt Bjerregaard ikke meget tilovers for. Bondam "må melder sig ind i kampen igen", lyder det i overborgmesterens nyhedsbrev:
 - Klaus Bondam drukner problemerne i tekniske overvejelser. Og imens bliver cyklister dræbt i de københavnske gader. Bondam må komme frem med andre løsninger, hvis han ikke vil forbyde dræberlastbilerne i indre by.
 Ifølge den uvildige trafiksikkerhedsrevision vil forbudszonen ikke kunne forhindre højresvingsulykker. Tværtimod vil der komme 400.000 ekstra højresving årligt, hvis de tunge lastbiler skal sendes uden om den indre by på deres vej til Nordhavn. Målet med zonen skulle ellers have givet cyklisterne større sikkerhed.
 Imens overborgmesteren råber på nye løsninger, er Klaus Bondam dog allerede i gang med at finde på en ny løsning i samarbejde med vognmandsbranchen.
