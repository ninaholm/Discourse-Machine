CDU-politiker stopper efter sexskandale
Spidskandidaten for De Kristelige Demokrater i Slesvig-Holsten trækker sig efter affære med 16-årig.


 Den 40-årige Christian von Boetticher har søndag aften trukket sig som spidskandidat for De Kristelige Demokrater (CDU) i delstaten Slesvig-Holsten.
Han var ellers spået en flot politisk karriere og så ud til at kunne få posten som ministerpræsident i Slesvig-Holsten fra partifællen Peter Harry Carstensen ved valget om ni måneder.
Men det er kommet frem, at Boetticher har haft en affære med en 16-årig pige. Det er ikke ulovligt, men han valgte at standse forholdet, da han i foråret skulle køres i stilling som spidskandidat.
Forholdet blev indledt sidste år, da den ugifte Boetticher var 39 år.
På et møde i partiledelsen søndag aften besluttede han så, at han går af som delstatens CDU-leder og spidskandidat.
Det tyske nyhedsbureau dpa skriver, at han gav sin beslutning med rystende stemme og nær tårer.
Det var planen, at Boetticher skulle vælges som officiel kandidat den 4. november.
