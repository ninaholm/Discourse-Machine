Ny CO2-rekord sender jorden mod forhistorisk klima
For første gang i menneskehedens historie er der blevet målt 400 CO2-molekyler per million molekyler luft.


 Jordens atmosfære har sat en ildevarslende rekord, der tyder på, at vi skal vænne os til et forhistorisk klima.
Det amerikanske agentur for hav og atmosfære (Noaa) fastslår i samarbejde med ledende internationale forskere, at mængden af kuldioxid for første gang i menneskehedens historie har overskredet 400 milliondel (ppm).
Det betyder, at der bevæger sig 400 CO2-molekyler rundt for hver million molekyler i luften.
Det ekstremt høje CO2-niveau er blevet registreret af en målestation på Hawaii - og foreløbig kun dér.
Jorden har ikke oplevet så højt et niveau i tre til fem millioner år, længe før mennesket eksisterede.
Dengang var det adskillige grader varmere, og havniveauet var 20 til 40 meter højere end i dag.
Det er på høje tid, at verdens ledere vågner op og begynder at handle, siger forskerne.
- Vi skaber et forhistorisk klima, hvor menneskelige samfund vil stå over for enorme og potentielt katastrofale risici, siger Bob Ward fra Grantham Research Institute on Climate Change på London School of Economics.
- Kun ved i en fart at reducere de globale udledninger vil vi være i stand til at nedbringe niveauet for kuldioxid og undgå de fulde konsekvenser af at dreje klimauret tilbage, siger han.
Det var ventet, at overskridelsen ville komme, så det er mere en symbolsk markering, at niveauet nu for første er gang er registreret til 400,05 ppm over Stillehavet.
Niveauet inden industrialiseringen i 1800-tallet var 280 ppm.
- Vi vil bestemt se niveauet stige til mere, end det er nu. Baseret på den nuværende menneskelige aktivitet vil CO2-niveauet være nær 800 ppm i slutningen af århundredet, siger Brian Hoskins, der er direktør for Grantham Institute.
I en årrække har klimaforskere sagt, at koncentrationen er nødt til at holdes på eller under 350 ppm for at leve op til målet fra FN's klimatopmøde i København i 2009 - at gennemsnitstemperaturen på jorden kun må stige med to grader i dette århundred.
