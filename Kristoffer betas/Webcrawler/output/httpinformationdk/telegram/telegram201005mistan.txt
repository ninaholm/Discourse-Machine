Mistanke om sabotage mod KLM-fly i Sverige
Svensk politi undersøger, om et af det hollandske luftfartsselskab KLM's fly har været udsat for sabotage i Linköping City Airport.


 Politiet i den svenske by Linköping er i gang med at undersøge, om et af det hollandske luftfartsselskab KLM's fly er blevet udsat for sabotage efter ulovlig indtrængning på Linköping City Airport.
En gruppe bombefolk med hunde er på vej de 200 kilometer fra Stockholm til Linköping, og de ventes at nå frem i løbet af eftermiddagen.
- Det er rutine i tilfælde som dette. Vi er tvunget til at rekvirere bombefolk fra Stockholm, fordi vi ikke har egne bomberyddere her, siger Roland Carlson fra politiet i Linköping.
Alarmen indløb til politiet tidligt lørdag morgen. Flyet skulle være afgået klokken 06.15 mod Amsterdam 
- Vi kan konstatere, at nogen er trængt ind på lufthavnens område, men jeg vil ikke oplyse nærmere detaljer, siger administrerende direktør Torbjörn Mortensen, Linköping City Airport.
Den øvrige trafik til og fra lufthavnen foregår helt normalt, og det er kun KLM-flyet, der er berørt, fordi det ifølge Mortensen var det eneste fly i lufthavnen, da de ubudne trængte ind.
Et af flyets passagerdøre skal have stået åben, oplyser en kilde til den lokale netavis Corren.se.
Flyet ventes at lette mod Amsterdam klokken 15.30.
