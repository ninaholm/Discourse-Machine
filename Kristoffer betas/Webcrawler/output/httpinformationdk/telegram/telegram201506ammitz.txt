Ammitzbøll om blåt flertal: Løkke må give sig
Simon Emil Ammitzbøll siger, at Liberal Alliance ikke nødvendigvis vil i regering. Indflydelse er vigtigst.


 Valgaftenens første målinger tyder på et blåt flertal. Resultatet ligger dog endnu ikke fast, men én ting er helt sikkert: Liberal Alliance får et kanonvalg.
Partiet er endnu ikke klar til at spå om, hvad der skal ske, hvis det ender i et borgerligt flertal, men Liberal Alliance skal ikke nødvendigvis i regering.
Det siger partiets politiske ordfører, Simon Emil Ammitzbøll.
- Vi har meldt ud, at det der bliver afgørende for Liberal Alliance, det er, om vi kan få indflydelse. Og om det så er i regering eller ej, det er ikke så afgørende, siger han til Ritzau.
Liberal Alliance står i de første valgstedsmålinger til at få 8,2 procent af stemmerne, hvilket vil være partiets bedste resultat nogensinde, efter at det i 2011 fik 5,0 procent af stemmerne.
Han er dog fortrøstningsfuld i forhold til at diskutere politik med Venstres statsministerkandidat, Lars Løkke Rasmussen.
- Jeg er helt sikker på, at hvis der kommer et borgerligt flertal, så vil der også komme nogle indrømmelser fra Venstre på vores mærkesager, siger Simon Emil Ammitzbøll.
Dermed mener Liberal Alliances politiske ordfører, at det nok skal kunne lade sig gøre at få indført nogle af Liberal Alliances mærkesager.
- Og det, der især er vigtigt for os, det er jo, at vi vil sætte skatterne ned, vi vil give danskerne mere frihed, og vi vil gøre den offentlig sektor mindre, siger han.
Heller ikke Ole Birk Olesen, der er folketingsmedlem for Liberal Alliance og også kendt som journalist, vil komme med gisninger om partiets fremtidige position i et borgerligt flertal.
Direkte adspurgt om, hvorvidt Liberal Alliance skal i regering, siger han:
- Det skal vi, hvis vi synes, at det er det rigtige for at få den nødvendige indflydelse. Men vi behøver ikke gå i regering for at sikre os, at vi kan påvirke tingene. Vi ved, at vi også kan påvirke tingene uden for regeringen, lyder det fra Ole Birk Olesen.

