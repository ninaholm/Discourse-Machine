Vestager: Stor opgave venter endnu grækerne
Nattens aftale i eurogruppen "giver et godt begrundet håb" om, at græsk økonomi kan reddes, siger Vestager.


 Nattens aftale mellem eurolandene om en ny græsk hjælpepakke giver ifølge økonomi- og indenrigsminister Margrethe Vestager (R) et "rigtig godt begrundet håb" for Grækenlands fremtid.
Men den er ingen garanti.
- Jeg tror ikke, der er noget, der redder Grækenland på en nat. Det er et kæmpestort stykke arbejde, som kommer til at tage lang tid fremover. Og det afhænger jo i vid udstrækning af grækerne selv, om denne her aftale bliver til virkelighed.
- Det er en gigantisk aftale. De skridt, der er aftalt fremadrettet, siger noget om, at det ikke bare er en aftale, der er lavet en nat i Bruxelles. Og hvis man konkret handler, så kan man måske redde græsk økonomi, siger Vestager.
Den danske minister var ikke med til nattens maratonforhandlinger mellem eurolandene.
Men hun leder tirsdag selv et møde i kredsen af samtlige EU-landes økonomi- og finansministre. Mødet begynder med en afrapportering fra eurogruppens møde, der først sluttede ved femtiden i nat.
Allerede inden hun har haft tid til selv at nærstudere aftalen betegner Vestager den som "barske, men gode nyheder" for Grækenland.
- Jeg tror, enhver, der ser aftalen, ved, at det bliver meget krævende for Grækenland at gennemføre de ting, siger Vestager.
Hun mener, at der er god balance mellem solidaritet fra de øvrige eurolande og disciplin over for Grækenland.
