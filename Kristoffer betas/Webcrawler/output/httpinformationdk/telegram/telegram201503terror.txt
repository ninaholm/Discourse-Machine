Terrorramt Nigeria går til valg
Der er valg i Nigeria, hvor der er frygt for, at Boko Haram vil prøve at ødelægge valghandlingen med terror.


 Når vælgerne i Nigeria lørdag går til stemmeurnerne for at finde en ny præsident og et nyt parlament, deltager de i det mest spændende præsidentvalg i Nigerias historie.
68,8 millioner vælgere kan vælge mellem 14 præsidentkandidater, men storfavoritterne er den afgående præsident, Goodluck Jonathan, og så Muhammadu Buhari, som tidligere har stået i spidsen for et militærregime.
Buhari siger nu, at han er blevet demokrat.
Myndighederne har taget deres forholdsregler for valghandlingen, der ofte ikke går stille for sig i Afrikas mest folkerige land med 173 millioner indbyggere.
Landets grænser er blevet lukket, og der er begrænset bevægelsesfrihed på valgdagen. Begge topkandidater er opsatte på at undgå en gentagelse af valget i 2011.
Dengang blev 1000 mennesker dræbt under uroligheder, da valgresultatet blev meddelt.
Nu er der imidlertid en trussel ud over de traditionelle problemer ved nigerianske valg. Den islamiske terrorbevægelse Boko Haram har vokset sig stor.
Bevægelsen, som væbnet kæmper for at oprette en islamisk stat i den nordøstlige del af landet, er en vedvarende trussel mod sikkerheden.
Islamiske terrorister har i de senere år dræbt tusindvis af mennesker ved blandt andet selvmordsterror mod kirker. Landsbyer er angrebet, unge piger er bortført i hundredvis.
I januar indgik topkandidaterne en aftale om en ikke-voldelig valgkamp. De opfordrer begge til, at selve valghandlingen bliver fredelig.
- Nu, da kampagnen er slut, har vi mødtes for at gentage vort løfte om fredelige valg, sagde Jonathan og Buhari i en erklæring sent torsdag, da den officielle valgkamp sluttede.
- Derfor opfordrer vi alle borgere i vort dejlige land og alle vore politiske tilhængere til at afstå fra alle former for handlinger, som kan bringe vor kollektive vision om frie, retfærdige og troværdige valg i fare, hed det videre.
Valgkommissionen siger, at selve valget vil gå glat. Videre siger kommissionen, at resultatet af præsidentvalget ventes offentliggjort senest 48 timer efter, at valglokalerne lukker.
