Et skokast fra succes



 Og så en positiv erhvervsnyhed: Den gælder en tyrkisk fabrik, som får en bugnende ordrebog på positiv omtale af virksomhedens produkt.
 Fabrikken fremstiller sko, men ikke en hvilken som helst sko. Nej, det var den slags, som præsident George W. Bush lige nåede at dukke sig for i Bagdad, da en irakisk journalist smed sine sko efter ham.
 - Siden den episode og frem til i dag har vi modtaget ordrer på totalt 370.000 par sko, siger salgschefen i Baydan Sko i Istanbul.
 Normalt plejer fabrikken at fremstille 15.000 par sko om året af den omtalte type.
 Nu har Baydan Sko ansat yderligere 100 mennesker for at kunne klare den store efterspørgsel.
 Størst efterspørgsel er der i Irak, men det har bredt sig til andre dele af Mellemøsten, og der er fra USA bestillinger på 19.000 par sko.
 Den omtalte skotype - sort og med sål i kunststof - gik tidligere under betegnelsen Model 271. Den er nu omdøbt til Bush Sko. Fabriksprisen er knap 145 kroner.
 Skokasteren skal i retten den 31. december og står til mellem 5 og 15 års fængsel.

