Græske valgvindere vil ændre EU-aftale
Både Pasok og Nyt Demokrati ønsker samlingsregering i Grækenland. Flere partier vil ændre låneaftale med EU.


 Grækenlands konservative leder, Antonis Samaras, siger, at han vil danne en samlingsregering, så det kriseramte land kan blive i euroen.
Samaras, hvis parti ifølge valgstedsmålinger og foreløbige resultater er blevet det største parti efter søndagens valg, tilføjer, at han ønsker at få ændret Grækenlands omstridte låneaftale med EU og Den Internationale Valutafond (IMF) for at styrke væksten.
- Den kommende regering har to mål: At holde landet i euroen og ændre politikken omkring låneaftalen, fastslår Samaras.
En anden af valgets vindere, Alexis Tsipras, der er leder af venstrefløjskoalitionen Syriza, siger på en pressekonference, at han vil danne en venstrefløjsregering, der afviser låneaftalens betingelser.
- De partier, der har underskrevet aftalen, er nu i mindretal. Vælgernes dom har delegitimiseret dem, siger Tsipras.
- Vi foreslår en venstrefløjsregering som - med folkets opbakning - ophæver aftalen og sætter en stopper for vort lands forudbestemte kurs mod elendigheden.
Lederen af socialistpartiet Pasok, Evangelos Venizelos, opfordrer til dannelse af en bred koalitionsregering.
Ifølge de foreløbige, uofficielle resultater er Pasoks mandater blevet reduceret til en tredjedel i forhold til det seneste parlamentsvalg i 2009.
Venizelos erkender at det er en "usædvanligt smertefuld dag" for partiet.
 Den tidligere finansminister ønsker en national samlingsregering, hvilket kan tolkes som en invitation til Syriza om at indgå i en koalition med Pasok og Nyt Demokrati.
Syriza er landets næststørste parti efter valget, viser de foreløbige tal, og det åbner op for nogle nye muligheder for venstrefløjen, siger Tom Terkelsen Kristensen, ekstern lektor ved Grækenlandsstudier på Københavns Universitet.
- De kunne måske lave et samarbejde med Pasok og det andet venstrefløjsparti, der er pro-EU, Demokratisk Venstre. Der kunne tegne sig en mulighed her for et andet alternativ, mener han.
Et andet valg i Europa, nemlig søndagens præsidentvalg i Frankrig, kan også gå hen og blive interessant set med græske øjne, siger Tom Terkelsen Kristensen, nu da socialisten François Hollande har slået Nicolas Sarkozy.
- Hollandes sejr i Frankrig kan måske støtte en politik med begrænsede nedskæringer og flere investeringer, siger han til Ritzau.
- Det kan i realiteten være en hjælp for en kommende græsk regering, at de måske nemmere kan få genforhandlet ting med EU og få øget støtte til økonomiske investeringer. Det peger på, at det er en hjælp for Grækenland.
