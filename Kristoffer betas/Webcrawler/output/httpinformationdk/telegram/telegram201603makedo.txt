Makedonien sender flygtninge tilbage til Grækenland
- Uden episoder og magtanvendelse blev gruppen standset og sendt tilbage til Grækenland, siger militæret.


 Over 1500 migranter og flygtninge, som illegalt krydsede den lukkede grænse til Makedonien, er blevet sendt tilbage til Grækenland, oplyser makedonske embedsmænd.
Den desperate gruppe af mænd, kvinder og børn forlod mandag en overfyldt flygtningelejr på den græske side af grænsen og gik over en flod for at komme ind i Makedonien, hvor de blev stoppet af soldater.
 - I går kom en stor gruppe illegale migranter, der var i stand til at ulovligt at krydse grænsen ved landsbyen Moin, siger Toni Janevski, som er talsmand for den makedonske hær.
- Uden episoder og magtanvendelse blev gruppen standset og sendt tilbage til Grækenland, siger han videre.
Politiet sendte også en gruppe på omkring 80 journalister og aktivister tilbage til Grækenland. Gruppen, der også var blevet tilbageholdt af det makedonske politi, rejste sammen med migranterne og flygtningene.
Mindst to af flygtningene, der kom tilbage til Grækenland, så ud som om de var blevet slået.
Migranterne og flygtningene var strandet i den lille græske by Idomeni ved grænsen til Makedonien. Den lokale guvernør sagde i weekenden, at der var omkring 14.000 migranter på stedet, hvor den første lejr ellers kun er bygget til at rumme 1200.
Situationen i det nordlige Grækenland er blevet stadig mere spændt, efter at tusindvis af migranter længe har været strandet i området på grund af lukkede grænser i en stribe balkanlande.
Den lukkede grænse mellem Grækenland og Makedonien får migranter til at søge farlige veje i et forsøg på at nå videre op i Europa, og mandag blev det skæbnesvangert for flere. En gruppe afghanere forsøgte at krydse en flod, og tre af dem druknede, heriblandt en gravid kvinde og hendes teenagesøster, siger makedonske myndigheder.
