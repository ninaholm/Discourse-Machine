Vinterberg: Vi fandt sårbarheden i Mads
Thomas Vinterberg kalder Mads Mikkelsen en "fantastisk mand", efter Mikkelsens fornemme skuespilpris i Cannes.


 Instruktøren Thomas Vinterberg har altid ønsket at arbejde sammen med Mads Mikkelsen, og i "Jagten" fik de sammen skabt en karakter, som sikrede Mikkelsen den fornemme pris som bedste mandlige skuespiller ved filmfestivalen i Cannes.
Vinterberg roser Mikkelsen for at være en "kæmpe fighter" og en "fantastisk mand at arbejde sammen med".
- Han løftede holdet omkring sig, og han løftede historien, og han har fuldstændig fortjent det, siger Vinterberg til TV2 News.
- Vi havde et meget tæt samarbejde, og vi skabte figuren sammen i en meget tæt dialog, og jeg synes, at det er smukt, at den har fået vinger, siger han.
I "Jagten" spiller Mads Mikkelsen manden Lucas, der efter en skilsmisse får en ny kæreste og et nyt arbejde, og som er godt i gang med at genopbygge forholdet til sin teenagesøn Marcus.
Men en tilfældig løgn om et seksuelt overgreb får lov til at brede sig i del lille samfund. Mads Mikkelsen, der især er kendt for mere hårdtslående og bryske filmroller, spiller den bløde mand, der kæmper en hård kamp for at bevare sit liv og værdighed.
- Mads og jeg har, sikkert også på mit initiativ, vendt det rundt, han har været i gang med i de seneste par film.
- Vi fandt noget sårbarhed frem i ham, som han har, og som jeg har set i andre film også. Men som det er længe siden, jeg har stiftet bekendtskab med. Det blev en karakter, som endte med at berøre os begge, siger Thomas Vinterberg til TV2 News.
Vinterberg gik personligt selv glip af en Guldpalme, men det rører ham ikke.
- Oppe i den lejlighed, hvor jeg bor, venter mine små palmer inde i maven på min kone, og det handler det altså meget om lige nu, siger Vinterberg, hvis kone er gravid og tæt på at nedkomme.
