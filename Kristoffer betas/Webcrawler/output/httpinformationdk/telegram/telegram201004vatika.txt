Vatikanet vil samarbejde med myndighederne
Den katolske kirke vil samarbejde med retsvæsnet for at genvinde tilliden til den trængte kirke efter en lang række sager om sexovergreb.


 Den katolske kirke er nødt til at samarbejde med de strafferetslige myndigheder i sagerne om sexovergreb foretaget af katolske præster. Det siger en talsmand for kirkens hovedsæde i Vatikanet. 
- Ud over den omsorg, vi må vise til ofrene, må vi arbejde mod et samarbejde med de relevante civile domstole og retsinstanser i overensstemmelse med lovene i de enkelte lande, siger talsmanden Frederico Lombardi. 
Frederico Lombardi siger yderligere, at pave Benedikt XVI er parat til igen at mødes med de personer, som har været udsat for overgreb fra de katolske præster. 
Paven har tidligere haft møder med ofre i USA og Australien. 
En lang række sager om sexovergreb mod børn begået af præster har rystet den katolske kirke. I de seneste måneder er utallige sager dukket op i blandt andet Irland, Østrig, Tyskland og Norden - herunder Danmark, hvor en anonym person torsdag stod frem i Berlingske Tidende.
Den 82-årige pave Benedikt er også selv blevet rodet ind i sagerne, da han som biskop i Tyskland for år tilbage ifølge dokumenter undlod at gribe ind for katolske præster, der var anklaget for sexovergreb. 
