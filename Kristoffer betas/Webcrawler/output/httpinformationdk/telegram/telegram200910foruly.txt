Forulykket fly fundet i Amazon-regnskoven



 Indianere har fundet et brasiliansk militærfly, der i et døgn har været meldt savnet i forbindelse med en flyvning over Amazon-regnskoven. Mindst ni af de 11 om bord på flyet har overlevet styrtet, oplyser Brasiliens luftvåben.
 En af personerne på flyet, der forulykkede torsdag, er blevet fundet klemt fast i vraget og formodes død. En anden savnes, hedder det i en erklæring fra luftvåbnet.
 Det var medlemmer af et lokalt indianerfolk, der fredag fandt det forulykkede fly dybt inde i Amazon-regnskoven.
 Det forulykkede transportfly var af typen Cessna C-98 Caravan. Det medbragte to piloter og ni medarbejdere fra Brasiliens sundhedsministerium. De skulle gennemføre vaccinationer af indianere i Amazon-regnskoven.
 Flyet forsvandt, da det var på vej fra Cruzeiro do Sul til Tabatinga.
