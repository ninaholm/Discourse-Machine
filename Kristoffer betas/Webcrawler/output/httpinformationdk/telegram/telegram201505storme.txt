Stormen Egon trækker ned i regnskabet for Topdanmark
Flere vejrskader koster på resultatet for første kvartal i Topdanmark, som alligevel kan opjustere.


 Stormskader og lav rente betød lidt færre penge i kassen for forsikringsselskabet Topdanmark i årets første tre måneder.
Topdanmark kom ud af første kvartal med et resultat før skat på 395 millioner kroner mod 530 millioner kroner i samme periode året før. Men det ser alligevel ikke så skidt ud, siger Topdanmarks administrerende direktør, Christian Sagild, i en kommentar til regnskabet.
- I første kvartal i 2014 var vi helt forskånet for udgifter til storme og andre vejrligsskader, hvilket vi ikke forventer eller budgetterer med. I år har første kvartal været mere normalt.
- Vi har haft en storm, nemlig Egon, som kostede 40 millioner kroner, og vi har også haft færre afløbsgevinster og et lavere renteniveau end sidste år, siger Christian Sagild.
Afløbsgevinster er penge, der var reserveret til tidligere skader, som ikke viste sig at blive så dyre som ventet.
Direktøren påpeger, at vejrligsskader, færre afløbsgevinster og det endnu lavere renteniveau tilsammen har kostet 75 millioner kroner i årets første tre måneder. Men det forsikringstekniske resultat er kun faldet med 33 millioner kroner.
- Så underliggende er driften forbedret med godt 40 millioner kroner, siger Christian Sagild.
Topdanmark kan da også sætte forventningerne lidt i vejret til 2015.
Selskabet opjusterer og venter nu et overskud - ud fra en såkaldt modelmæssig resultatprognose - på 1000-1100 millioner kroner. De tidligere forventninger lød på 900-1000 millioner kroner.
