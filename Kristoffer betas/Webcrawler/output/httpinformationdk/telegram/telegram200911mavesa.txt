Mavesårsmedicin øger faren for blodpropper



 Den gavnlige blodfortyndende effekt af hjertemagnyler nedsættes hos patienter, som samtidig får behandling med mavesårsmedicin af typen syrepumpehæmmere. Det viser en ny stor undersøgelse fra Aarhus universitetshospital, Skejby.
 Hjertemagnyl er det mest solgte lægemiddel i verden og er central i forebyggelsen af blodpropper. Men hjertemagnyls blodfortyndende effekt øger samtidig risikoen for mavesår. Mange mennesker behandles derfor med både hjertemagnyl og mavesårsmedicin.
 Undersøgelsen bygger på 418 patienter med åreforkalkning i hjertets kranspulsårer. Alle patienter var i blodfortyndende behandling med hjertemagnyl for at forebygge blodprop i hjertet. 51 patienter var derudover i behandling med mavesårsmedicin af typen syrepumpehæmmere. Blodprøver viser, at hos de 51 patienter, som ud over hjertemagnyl var i behandling med syrepumpehæmmere, klumpede blodpladerne hurtigere sammen og var væsentlig mere aktive end hos de patienter, som udelukkende var i behandling med hjertemagnyl. 
Undersøgelsens resultater antyder, at samtidig behandling med hjertemagnyl og syrepumpehæmmere nedsætter den blodfortyndende effekt af hjertemagnyl. Det kan øge risikoen for blodprop i hjertet hos patienter, som får begge slags medicin. 
