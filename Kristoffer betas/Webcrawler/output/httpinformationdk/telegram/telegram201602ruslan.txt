Rusland åbner for øget amerikansk samarbejde i Syrien
Den russiske udenrigsminister siger, at det er vigtigt at samarbejde med USA, skriver nyhedsbureauet Tass.


 Det er vigtigt, at der bliver etableret et praktisk samarbejde mellem Rusland og den USA-ledede koalition i Syrien. Det siger Ruslands udenrigsminister, Sergej Lavrov, ifølge det russiske nyhedsbureau Tass.
Mens USA går benhårdt efter at bekæmpe den ekstremistiske gruppe Islamisk Stat, har Rusland, der er allieret med Syriens præsident, Bashar al-Assad, i højere grad rettet sigtekornet mod samtlige oprørsgrupper i det krigshærgede land.
Men nu siger udenrigsminister Sergej Lavrov altså, at det er vigtigt, at de to lande samarbejder på en god måde.
Rusland har været særdeles aktive i Syrien, og alene i den seneste uge har det russiske luftvåben 468 gange været på bombetogt i det mellemøstlige land.
Luftvåbnet har i den periode ramt over 1300 bombemål på oprørernes side, sagde det russiske forsvarsministerium mandag til flere russiske medier.
