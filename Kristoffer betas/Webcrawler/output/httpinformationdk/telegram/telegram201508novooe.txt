Novo øger halvårsresultatet med 57 procent
Novo Nordisk har i første halvår øget salget med 25 procent. Resultatet af den primære drift steg 57 procent.


 Medicinalvirksomheden Novo Nordisk præsenterer en stribe flotte tal i sit halvårsregnskab for årets første seks måneder.
Først og fremmest øger koncernen resultatet af den primære drift med 57 procent til sammenlagt 26,3 milliarder kroner.
Det er blandt andet et resultat af et øget salg på 25 procent, målt i kroner.
Medicinalvirksomheden har blandt andet noteret pæn fremgang i salget af visse typer diabetesmedicin, konstaterer administrerende direktør Lars Rebien Sørensen.
- Vi er tilfredse med de resultater, Novo Nordisk har opnået i første halvår af 2015, hvor det fortsat har været Victoza og Levemir, der drev salgsvæksten.
- I andet kvartal har vi succesfuldt lanceret NovoEight og Saxenda i USA samt annonceret positive resultater fra det første fase 3a-studie med Semaglutid, skriver han i en pressemeddelelse.
I alt steg omsætningen på diabetesmedicin, som er virksomhedens primære forretningsområde, fra 17,1 milliarder kroner i andet kvartal sidste år til 21,6 milliarder kroner i samme periode i år.
Takket være en høj dollarkurs steg det samlede salg i Nordamerika med 35 procent mål i kroner, selv om den lokalt kun var på 10 procent i lokal valuta.
I forbindelse med halvårsregnskabet har selskabet opjusteret sin forventning til væksten i resultatet af den primære drift med to procentpoint til 19 procent, målt i lokale valutaer.
Til gengæld regner man på grund af valutamodvind nu kun med en omsætningsvækst på 21-23 procent målt i danske kroner, hvor den hidtidige udmelding lød på 23-25 procent.
Opgjort i lokal valuta ligger forventningerne til salgsvæksten fortsat uændret på 7-9 procent.
