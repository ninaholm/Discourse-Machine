Nordjysk folketingsmedlem trækker støtten til Løkke
Partiet er under nedsmeltning med Lars Løkke ved roret, lyder det fra Preben Bang Henriksen fra Aalborg-kreds.


 Preben Bang Henriksen trækker som det første medlem af Venstres folketingsgruppe sin støtte til formand Lars Løkke Rasmussen.
Og medmindre Løkke fremlægger bilag for at have betalt korrekt skat, forlader Preben Bang Henriksen Venstre, lyder det.
- Det er vigtigt, at de hovedbestyrelsesmedlemmer, der i morgen tager til Odense, er klar over, at der ikke er en enig folketingsgruppe, der støtter Løkke, siger Preben Bang Henriksen til TV2/Nord.
Tidligere integrations- og kirkeminister Birthe Rønn Hornbech har sagt, at hun overvejer at forlade Venstre, hvis Lars Løkke Rasmussen bliver som formand.
Årsagen til Preben Bang Henriksens udmelding skal findes i de mange sager, Lars Løkke Rasmussen har været centrum i.
- Det er bilagssagen generelt, men i særdeleshed at han ikke har fremlagt dokumentation for tøjkøb og for beskatning af resten. Det ville være særdeles nemt at fremlægge, hvis man havde lyst til det. Men når han alligevel lader være, efterlader det et indtryk i befolkningen af urent trav.
- Derfor håber jeg, der bliver indkaldt til ekstraordinært landsmøde, hvor vi kan vælge en ny formand, siger Preben Bang Henriksen til TV2/Nord.
Flere i Venstres bagland har åbent kritiseret partiformanden, der senest har været i mediernes søgelys efter en sag om tøjindkøb for 152.000 kroner, rygning på hotelværelser og en familierejse på partiets regning.
Preben Bang Henriksen ser gerne Kristian Jensen som den næste formand og kalder ham for "flittig, ordentlig og dygtig".
- Jeg har givet Løkke meget lang snor. Jeg har ventet på, at beviset ville blive fremlagt. Det ryster mig, at en person, der i 16 år har kæmpet for Venstre, ikke fremlægger de åbenlyse beviser, men bare ser til, mens partiet nedsmelter, siger han.
Spørgsmål: Svigter du ikke dit parti ved at komme med udmeldingen nu i stedet for at vente til hovedbestyrelsesmødet?
- Tværtimod. Partiet er under nedsmeltning med Lars Løkke ved roret, siger Preben Bang Henriksen.
Spørgsmål: Hvad gør du, hvis Lars Løkke Rasmussen bliver siddende som formand?
- Der er formandsvalg på hvert landsmøde. Det står i Venstres vedtægter. Hvis Løkke bliver valgt som formand uden at fremlægge dokumenterne, er jeg ikke længere medlem af Venstre. Men jeg håber aldrig nogensinde, det bliver aktuelt, siger Preben Bang Henriksen.
Preben Bang Henriksen er valgt til Folketinget i Aalborg Nord-kredsen. Han har været medlem af Folketinget siden 2011.
 Det næste landsmøde i Venstre er den 6. oktober, hvis der ikke indkaldes til ekstraordinært landsmøde inden.
