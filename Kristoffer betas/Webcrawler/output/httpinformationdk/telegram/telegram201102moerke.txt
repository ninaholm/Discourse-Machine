Mørket sænker sig over spændt Mellemøsten
Endnu en urolig dag i Mellemøsten, hvor indbyggere i flere lande gør oprør mod deres enevældige herskere.


 Det lykkedes for egypterne, og det så befolkningerne i andre lande i Mellemøsten med deres egne øjne fredag.
 En uge efter at præsident Hosni Mubarak blev tvunget fra magten af folkelige demonstrationer, gik millioner af egyptere på gaderne til glædesdemonstration for at fejre, at nye tider måske er på vej.
Og netop egypterne - og før dem tuneserne - er inspirationskilde til de store protester, der er brudt ud i flere lande i regionen. Protester, der fortsætter, mens egypterne fester.
Da mørket faldt på fredag, sagde lokale kilder i Egyptens naboland Libyen ifølge nyhedsbureauet AFP, at mindst 41 mennesker siden i tirsdags er dræbt under sammenstød med sikkerhedsstyrker.
Oplysningerne om, hvad der sker i Libyen, er sparsomme. Det er ikke et land, der uden videre åbner sin dør for vestlige pressefolk.
Men forskellige kilder i landet siger til de internationale nyhedsbureauer, at der er protester i Libyens næststørste by, Benghazi - et område, hvor opbakningen til Libyens mangeårige leder, Muammar Gaddafi, traditionelt har været ringe.
Fredag sagde Gaddafis regime i en meddelelse, at der bliver slået hårdt ned på demonstranterne.
I Golfen var der atter protester i Bahrain. Sikkerhedsstyrker åbnede ild mod regeringsfjendtlige demonstranter i hovedstaden Manama. Snesevis skal være såret dagen efter, at fire mennesker blev dræbt.
Og også yemenitterne fortsætter med at protestere imod deres mangeårige præsident Saleh. Reuters skriver, at oprøret imod præsidenten synes at brede sig mere og mere, og at protesterne fredag kostede fire mennesker livet. De blev skudt af sikkerhedsstyrker.
Også i Jordans hovedstad, Amman, var der fredag voldelige sammenstød, da unge demonstranter tørnede sammen med regeringstilhængere. Her blev otte såret.
