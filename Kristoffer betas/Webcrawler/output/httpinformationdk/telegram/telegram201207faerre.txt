Færre ledige straffes for jobsjusk
Siden 2008 er antallet af ledige, som bliver trukket i dagpenge for at bryde jobreglerne faldet 30 procent.


 Færre ledige bliver straffet for at sjuske med jobsøgningen eller for ikke møde op til aftalte møder på jobcentret.
Siden 2008 er andelen af ledige, der bliver trukket i dagpenge for at bryde reglerne for arbejdsløse, faldet med en tredjedel, skriver Fagbladet 3F.
I løbet af 2011 var det således blot 3,2 procent af de arbejdsløse, der brød reglerne, viser de seneste tal fra Arbejdsmarkedsstyrelsen.
- En af forklaringerne kan være, at de ledige er mere omhyggelige med at overholde deres pligter og få noget ud af tilbuddene i en krisetid, siger Kristina Bendixen, der er vicekontorchef i Kommunernes Landsforening, til fagbladet.
Jørgen Helledie, leder af 3F's a-kasse i Frederikshavn, mener også, at de ledige står på pinde for ikke at blive trukket i deres dagpenge.
- Det er en katastrofe for dem at miste deres dagpenge i tre uger. Det har folk ikke råd til, siger han til fagbladet.
Det er ofte kommunernes jobcentre, der indstiller til a-kasserne, hvis de ledige bryder reglerne og skal trækkes i dagpenge.
