Pind: Det er bare et spil om ord
Indvandrere skal tilpasse sig danske værdier - om man kalder det assimilation betyder intet, siger Pind.


 Danmarks nye integrationsminister, Søren Pind (V), har lagt sig ud med både integrationsrådgivere, eksperter og regeringspartneren De Konservative.
Det sker efter, han har fastslået, at tiden er løbet fra integration, og at man i stedet bør tale om assimilation af indvandrere i Danmark.
Men debatten om de to begreber er overdrevet, mener Pind.
- Det er et spil om ord. Det afgørende for mig er, at når folk kommer til Danmark, så er der en naturlig forventning fra dansk side om, at de selvfølgelig kommer for at blive danske - ikke for at lave Danmark om, siger Søren Pind.
Integrationsrådgiver Mohammad Rafiq kalder den nye ministers udtalelser for "forfærdelige", mens Naser Khader fastslår, at "assimilation" ikke skal være landets officielle politik og indarbejdes i lovgivningen.
Søren Pind afviser, at Integrationsministeriet nu skal skifte navn til "Assimilationsministeriet".
- Frihedsministereriet er fint, og Frihedsministeriet har nu fået udvidet sit ressort, siger Søren Pind.
Han mener heller ikke, at der er en alvorlig uenighed med De Konservatives integrationsordfører, Naser Khader.
- Man kan kalde det, hvad man vil. Det har haft mange udtryk gennem årene. Det har jeg haft lejlighed til at drøfte med Naser Khader, og jeg tror ikke, vi er er så uenige i virkeligheden, siger Søren Pind.
Han opfordrer Naser Khader til at komme hjem fra Kina, så man kan tage "en stille og rolig diskussion".
- Jeg har aldrig oplevet et substantiel uenighed mellem Naser Khader og jeg, når vi taler om tingene, siger Søren Pind.
