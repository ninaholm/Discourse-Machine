Afrikansk film stak af med syv Cesar-priser
"Timbuktu" varmer op til søndagens Oscar-show ved at vinde prisen som årets bedste film i Frankrig.


 Den afrikanske film "Timbuktu", der er nomineret til en Oscar i kategorien for bedste udenlandske film, vandt hele syv Cesar-statuetter ved den franske filmbranches svar på den årlige filmfest i Los Angeles, der finder sted på søndag.
Filmen, der er instrueret af Abderrahmane Sissako fra Mauretanien, fik blandt andet en Cesar for årets bedste film ved prisuddelingen sent fredag aften i Paris.
Den betragtes som den første film fra Mauretanien, der er i spil til en Oscar, men den er finansieret og produceret i Frankrig.
"Timbuktu", der fik verdenspremiere ved Cannes-festivalen sidste, fortæller historien om en by kontrolleret af jihadister.
Den gamle handelsby i Mali, som lægger navn til filmen, blev erobret af væbnede islamister under oprøret i den nordlige del af landet i 2012. Timbuktu er siden blevet generobret af militæret med støtte fra soldater fra den tidligere kolonimagt Frankrig.
Prisen som bedste udenlandske film gik for øvrigt til den fransk-canadiske "Mommy".
Aftenens største overraskelser var, at Pierre Niney løb med prisen som bedste skuespiller for sin præstation i "Yves Saint Laurent" og Adele Haenel som bedste skuespillerinde for sin rolle i "Love at First Fight".
Det var 40. gang, at Cesas-priserne blev uddelt.
