Efter kollaps: Tekstilarbejdere skal have bedre vilkår
Mange tøjfabrikker er tvangslukket, og vestlige firmaer vil hjælpe med at forhindre nye dødsulykker.


 Sammenstyrtningen af otte etager høj fabriksbygning i Bangladesh har udløst en række initiativer, som skal forhindre tilsvarende tragedier og rette op på vilkårene for de dårligt lønnede ansatte.
Nogle af verdens største modetøjskæder, herunder H&M og Zara, underskrev mandag en juridisk bindende aftale om at finansiere brandsikkerhed og bygningsændringer på de fabrikker i Bangladesh, hvor de får deres tøj lavet.
Og regeringen har løftet restriktioner for landets omkring fire millioner ansatte i tekstilindustrien mod at danne fagforeninger, fortæller The Guardian.
Hidtil har fabriksjerne haft lov til at forbyde de dårligt lønnede ansatte i at organisere sig. Men det har sammenstyrtningen af Rana Plaza-bygningen ændret på.
- Vi ønsker at redde industrien, men samtidig ønsker vi at forbedre levestandarden for medarbejderne. Vi ønsker ikke slavearbejde, siger tekstilminister Abdul Latif Siddiqui til The Guardian.
Søndag lovede regeringen også at hæve mindstebetalingen for tekstilarbejderne, som får nogle af de laveste lønninger i verden. I Rana Plaza, der husede fem tekstilvirksomheder, blev der betalt så lidt som 220 kroner i månedsløn.
Desuden lukkes hundredvis af tøjfabrikker på ubestemt tid efter arbejderuroligheder.
- Alle tøjfabrikker i Ashulia-industriområdet vil blive lukket på ubestemt tid fra tirsdag på grund af uro i arbejdsstyrken, sagde Shahidullah Azim, vicepræsident i foreningen af tøjproducenter i Bangladesh til Reuters.
Tekstilindustrien er landets største og står for cirka 80 procent af eksportindtægterne.
 Flere vestlige firmaer har truet med at flytte sin produktion til andre lande, hvis arbejdsforholdene og sikkerheden på de omkring 5000 tekstilfabrikker ikke forbedres.
Det svenske firma H&M køber mere tøj fra Bangladesh end nogen anden.
H&M håber at skabe et "miljø", hvor ingen arbejdstager skal frygte brand, bygningssammenstyrtninger eller andre uheld, der kan forebygges rimelig nemt, siger en talsmand ifølge den britiske avis.
