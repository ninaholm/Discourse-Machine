Justitsminister glad for penge til politi
Der er et trecifret millionbeløb til både politiet og domstolene i retsaftalen med Dansk Folkeparti, siger justitsminister Brian Mikkelsen.


  Politiet og domstolene får hver et trecifret millionbeløb og mere mandskab i retsaftalen mellem regeringen og Dansk Folkeparti. 
 Det siger justitsminister Brian Mikkelsen (K) om aftalen, som indgår i finanslovforhandlingerne. 
 - Det er en meget god aftale for domstolene, som betyder, at de kan høvle sagsbunkerne ned, så man venter kortere tid ved domstolene. For politiet betyder aftalen, at de får flere politifolk og overarbejdspenge, så man kan bekæmpe banderne og terroristerne mere effektivt og hurtigere, siger Brian Mikkelsen.
 100 ekstra mand på Politiskolen koster 50 millioner kroner årligt. Derudover får politiet op til 622 millioner kroner i overtidsbetaling i forbindelse med klimatopmødet og 80 millioner kroner ekstra til bandebekæmpelse. Desuden får politiet og Skat flere penge til en Al Capone-indsats mod banderne for at ramme kriminelle på pengepungen, siger justitsministeren.
 - Alt i alt er det en del penge, som politiet og domstolene får. Der er 200 ekstra mand ansat frem til udgangen af 2011, så man styrker domstolenes økonomi, fordi vi vil have sagsbunkerne og berammelsestiderne ned, så voldsforbrydelser og civile sager kan komme hurtigere for retten, siger Brian Mikkelsen.

