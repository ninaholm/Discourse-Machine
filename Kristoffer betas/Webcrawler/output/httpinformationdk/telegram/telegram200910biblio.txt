Biblioteker bliver lukket på stribe



 I bestræbelserne på at finde nye besparelser har kommunerne på bare fire år lukket knap 200 - næsten hver tredje - af landets biblioteker.
 Den udvikling ser ud til at fortsætte efter det kommende kommunalvalg, skriver Berlingske Tidende.
 lukningerne er især gået ud over de ældre og mindre mobile borgere i landkommunerne, hvor der er blevet væsentligt større afstand mellem bibliotekerne.   
 Men formanden for Børne- og Kulturudvalget i Kommunernes Landsforening, Jørn Sørensen (R), mener ikke, at der er grund til bekymring:
 - Generelt set mener jeg, at nedlæggelserne af de små filialer har været til gavn for størstedelen af befolkningen, da man i stedet har fået nogle større og mere moderne biblioteker, siger han til Berlingske Tidende.
 Formanden for Bibliotekarforbundet, Pernille Drost, mener til gengæld, at smertegrænsen er nået:
 - I flere kommuner har borgerne ikke mulighed for at låne bøger eller få hjælp til digital information, med mindre de har en bil eller er koblet på internettet. Det er et stort samfundsproblem, siger hun.
 Af de nye kommunale budgetter fremgår det, at over halvdelen af kommunerne igen til næste år skal spare på bibliotekerne.
 For at kompensere for de manglende biblioteker rykker bogudlån flere steder i landet nu ud hos den lokale Brugsen.  
