Landdistrikter er vilde med idé om fradrag for bredbånd
K-forslag om skattefradrag for nye bredbåndsforbindelser modtages med glæde i Landdistrikternes Fællesråd.


 En hurtigt internetforbindelse er lige så vigtig i et hus som vand og el, lyder det fra Landdistrikternes Fællesråd, hvor man hilser De Konservatives forslag om at indføre skattefradrag for at få etableret en hurtig bredbåndsforbindelse velkommen.
Ifølge formanden i Landdistrikternes Fællesråd, Steffen Damsgaard, vil det betyde en kæmpe forskel for de beboere i udkantsområderne, som i dag har ringe mulighed for at komme på fibernettet.
- I dag kan menigmand blive mødt med en udgift på mange tusinde kroner for at få etableret en hurtig bredbåndsforbindelse, og dertil kommer, at der ofte er en længere tidshorisont, før det kan lade sig gøre, siger Steffen Damsgaard.
Han er derfor rigtig glad for K-forslaget om den økonomiske gulerod, der vil kunne få flere til at bestille en bredbåndsforbindelse. Det vil også sætte gang i efterspørgslen, så ventetiden bliver kortere, mener formanden.
- Fiberselskaberne vil være mere offensive med at grave fiber ud til folk, som er bosiddende i landets yderområder. Det styrker erhvervsudviklingen og bosætningen, siger han.
Steffen Damsgaard kalder det "et rigtig godt skridt i retning af visionen om at få lynhurtigt bredbånd til alle".
De Konservative vil have endnu flere danskere koblet op på hurtigt bredbåndsinternet, og derfor går partiet nu efter at få området sat på finansloven.
Når De Konservative torsdag skal forhandle næste års statsbudget med finansminister Bjarne Corydon (S), er det med ønsket om at udvide den såkaldte boligjobordning, så man også kan få fradrag for at blive koblet på fibernettet.
Det Konservative Folkeparti vil afsætte 150 millioner kroner til ordningen, og det vil ifølge partiet give 60.000 tilslutninger og også skabe cirka 700 nye arbejdspladser.
