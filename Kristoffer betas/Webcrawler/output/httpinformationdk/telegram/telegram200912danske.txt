Danskerne tvivler på politikeres visioner



 Både statsminister Lars Løkke Rasmusen (V) og Socialdemokraternes formand, Helle Thorning-Schmidt, scorer lavt hos vælgerne, når det gælder politiske visioner.
 En Rambøll-måling i Morgenavisen Jyllands-Posten viser, at kun 31 procent af vælgerne er enten enige eller meget enige i, at Lars Løkke Rasmussen som statsminister har udvist klare politiske visioner. Resten er enten uenige i udsagnet eller hverken enige eller uenige.
 Værre står det til med Helle Thorning-Schmidt, idet kun 25 procent af vælgerne er enige eller meget enige i, at hun har udvist politiske visioner.
 Ifølge valgforsker Kasper Møller Hansen fra Københavns Universitet, kan man dog ikke umiddelbart sammenligne statsministerens og oppositionens leder.
 Statsministeren har en helt anden mulighed for at sætte den politiske dagsorden, og der er derfor andre krav til ham. Men både Lars Løkke Rasmussen og Helle Thorning-Schmidt har et problem, vurderer valgforskeren.
 - Generelt må man sige, at tallene er udtryk for, at der mangler politisk lederskab i Danmark, som vi så det i specielt Anders Fogh Rasmussens første periode, siger Kasper Møller Hansen til Jyllands-Posten. 
