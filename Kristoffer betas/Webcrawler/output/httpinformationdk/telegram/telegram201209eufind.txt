EU vil finde 2,5 millioner job i skyerne
EU vil kickstarte en ny form for computerteknologi, der gemmer billeder, mails og programmer på nettet.


 Det er de færreste europæere, der har hørt om begrebet "cloud computing". Men det vil EU nu lave om på.
Teknologien dækker over, at man har ting som sin mail, skriveprogrammer og billedarkiver liggende på nettet - ude i skyerne - i stedet for lokalt på sin computer.
Og det er ikke alene en smart idé for den enkelte borger, der skal bruge mindre plads på sin computer og ikke risikerer at miste sine ting, hvis den går i stykker.
På EU-plan kan teknologien også spare både regeringer og firmaer mange penge og samtidig booste den europæiske økonomi.
Ifølge Neelie Kroes, der er EU-kommissær for den digitale dagsorden, vil cloud computing kunne skabe 2,5 millioner job i EU og bidrage med 160 milliarder euro til den europæiske økonomi.
 - Cloud computing er virkelig en fantastisk mulighed, som vores økonomi ikke bør gå glip af. Det vil kunne revolutionere de offentlige serviceydelser i alle medlemslandene og spare skatteyderne mange penge, siger Neelie Kroes på et pressemøde i Bruxelles.
Problemet er bare, at europæerne ikke rigtig kender til teknologien. I en undersøgelse, som brancheforeningen Business Software Alliance, BSA, står bag, svarer tre ud af fire, at de ikke bruger cloud computing.
- Desværre har de fleste EU-borgere ikke noget kendskab til cloud computing, selvom det ville booste Europas økonomi, siger Robert Holleyman, der er formand for BSA, til netmediet euractiv.com.
Men det vil EU lave om på ved at sætte fokus på den nye teknologi og lave standarder for udbyderne af de forskellige cloudtjenester.
 - Standarder og certificeringer skal hjælpe brugerne med at sammenligne tjenesterne og finde de bedste, forklarer kommissær Kroes.
 I juli afsatte EU knap 60 milliarder kroner til forskningsprojekter, hvoraf en mindre del er øremærket til "øget brug af cloud computing".
