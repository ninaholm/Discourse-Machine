USA vil have Pakistan ind i terrorkampen



 Pakistan skal gøre en større indsats for at bekæmpe terrornetværket al-Qaeda i grænseområderne mod Afghanistan.
 Så tydeligt er kravet fra den amerikanske præsident, Barack Obama.
 Han omtaler stammeområderne i det vestlige Pakistan som et epicenter for voldlig terrorisme rettet mod USA og Vesten.
 - For at kunne udrydde det problem og virkelig gå efter al-Qaeda har vi brug for mere samarbejde fra Pakistan. Ingen tvivl om det, siger Barack Obama i et interview med tv-stationen CBS.
 Også USA's udenrigsminister, Hillary Clinton, efterlyser en større pakistansk indsats i kampen mod terroristerne.
 - Vi må fortsætte med at opmuntre den pakistanske regering til at tage de nødvendige skridt for at slå ned på al-Qaeda og de andre terroristgrupper, som er ansvarlige for så mange lidelser, siger hun.
 Den amerikanske udmelding kommer på samme tid, som en af al-Qaedas ledere i området angiveligt er blevet dræbt under et amerikansk droneangreb.
 Ifølge anonyme amerikanske sikkerhedskilder er der tale om Saleh al-Somali, der har været ansvarlig for al-Qaeda-operationer i området.
 Angrebet er led i en optrapning af de amerikanske bombninger af al-Qaeda- og Taliban-medlemmer i de pakistanske stammeområder.
 Et andet angreb har angiveligt dræbt tre mænd, da ubemandede fly bombede en landsby i den urolige region Nord-Waziristan. 
 De pakistanske myndigheder har officielt taget afstand til angrebene, som de mener krænker landets suverænitet. 
 Hillary Clinton forstår godt, at mange pakistanere ser med mistro på USA's intentioner i landet.
 - Denne mangel på tillid gør, at vi ikke arbejder så godt sammen, som vi kunne have gjort, siger hun. 
