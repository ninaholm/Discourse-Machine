Studenter bruger sommerferien på at terpe
For at kunne begynde på drømmestudiet bliver op mod 5000 unge nødt til at bruge fire-fem uger af ferien på et suppleringskursus. Det er rekordmange.


 Strandture og isspiseri er skiftet ud med matematik på B-niveau og engelsk på A-niveau for flere unge i år.
Op mod 5000 skal bruge fire-fem uger af deres sommerferie på et suppleringskursus, fordi de ikke lever op til de krav, der er til at starte på deres drømmestudium til september, skriver metroXpress. 
Sidste år var antallet af elever på kurserne dobbelt så højt som året før, og i 
år melder kursusudbydere over hele landet om en yderligere stigning på 
gennemsnitligt 20 procent, viser en rundringning, avisen har foretaget. 
- Vi går og ryster lidt på hovedet ad de mange tilmeldinger. Vi havde ikke forventet en stigning igen i år, siger Otto Sørensen, inspektør ved Københavns VUC, hvor 1337 elever starter på mandag.  
Og over hele landet bliver eleverne yngre. 
- Vi ser et stigende antal, som lige er blevet studenter. De er begyndt at tænke det ind i deres planlægning, at de skal bruge sommerferien på at tage et kursus, siger Poul Lautrup, uddannelseschef ved VUC Århus, til metroXpress. 
Den udvikling er både gymnasieelever og universiteter langtfra tilfreds med. 
- Det er bekymrende, at så mange nyuddannede skal bruge tid på at supplere. Vi må have set på, om gymnasiereformen har betydet, at en studentereksamen ikke er tilpasset de krav, der stilles til en videregående uddannelse, siger formanden for rektorerne på universiteterne, Jens Oddershede, til metroXpress.

