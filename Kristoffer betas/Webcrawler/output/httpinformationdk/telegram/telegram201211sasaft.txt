Alle SAS-aftaler er nu på plads
Som den sidste fagforening har det danske kabinepersonale i CAU indgået en spareaftale med SAS, oplyser CAU.


 Efter regulære maratonforhandlinger i SAS-huset i Københavns Lufthavn mellem SAS-ledelsen og de danske kabineansatte i fagforeningen CAU er de to parter nu endelig nået til enighed om en spareaftale.
Det betyder, at otte ud af otte medarbejderforeninger har givet grønt lys til gennemførelsen af den massive spareplan, som skal sikre det kriseramte luftfartsselskabs fremtid.
CAU, der repræsenterer 1400 kabineansatte, oplyser følgende om aftalen:
- CAU har gennem konstant konstruktiv tilgang til forhandlingerne givet de bidrag, som sikrer, at SAS holdes flyvende fremover. Missionen har hele tiden været at sikre den kvalitet, som kunderne efterspørger, og som vi alle skal leve af, lyder det.
Ifølge CAU har SAS-ledelsen erkendt, CAU' krav var rimelige og tilstrækkelige, og de har set, at de løsninger CAU er kommet med har været holdbare.
- At løsningen kom så sent skyldes, at vi meget sent er blevet inviteret med i forhandlingerne, oplyser CAU.
- Ledelsen har brugt krudtet på at tale til os og medlemmerne gennem medierne, mens vi har været optaget af at varetage selskabets og medarbejdernes interesser.
Endnu en gang har personalet i SAS vist sig som dedikerede medarbejdere, fastslår CAU.
Efter at det danske kabinepersonale har bøjet sig, kan selskabets bestyrelse nu begynde arbejdet med at vurdere, om forudsætningerne for at gennemføre spareplanen er til stede.
Den omfattende spareplan er en forudsætning for, at SAS kan få den livsnødvendige kapital stillet til rådighed fra både banker og staterne i Danmark, Sverige og Norge.
