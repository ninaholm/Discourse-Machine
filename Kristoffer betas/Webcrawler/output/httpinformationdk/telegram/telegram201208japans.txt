Japans eksport rasler ned
Japans handelsunderskud dykkede meget i juli på grund af faldende eksport til kriseramte Europa og USA.


 Japans eksport tog et uventet stort dyk i juli, og økonomer ser udviklingen som endnu et tegn på, at verdensøkonomien er på gyngende grund.
Med den faldende eksport steg Japans handelsunderskud i juli til det største i otte måneder og blev dobbelt så stort, som økonomer havde ventet.
Underskuddet blev på 40 milliarder kroner eller dobbelt så meget som de knap 20 milliarder kroner, økonomer havde forudset.
Underskuddet skyldes især faldende eksport til Europa og USA. Men Japans eksport til Kina og andre asiatiske lande er også vigende.
- Det største problem for Japans eksport er krisen i Europa. Faldet er dramatisk og kan sammenlignes med nedturen i 2008 under finanskrisen, siger Masayuki Kichikawa, økonom ved Bank of Amerika i Tokyo.
Faldet i eksporten i juli var på 8,1 procent og langt større end de forventede 2,9 procent.
- Vi havde håbet, at Kina ville aftage mere. Men tallene viser en helt anden historie, fortsætter Masayuki Kichikawa.
Økonomer ser med stor alvor på nedturen for Japan. De seneste eksporttal for andre asiatiske lande viser samme tendens.
 Også Taiwan og Sydkorea har sværere ved at komme af med deres produkter, og begge lande oplevede i juni og juli det største fald i eksporten i tre år.
Kina eksport steg med kun en procent i juli, den laveste stigning i flere år.
