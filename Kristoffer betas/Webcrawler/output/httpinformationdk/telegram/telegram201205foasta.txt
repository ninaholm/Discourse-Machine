FOA står fast: Helligdagene er fredet
Selvom Helle Thorning-Schmidt fastholder, at helligdage stadig er i spil, så hævder FOA, at idéen er stendød.


 Det er efterhånden kun Vorherre, der kan forventes at have det fulde overblik over helligdagenes skæbne under trepartsforhandlingerne.
Statsminister Helle Thorning-Schmidt (S) understreger, at en eller flere helligdage stadig kan ryge på skafottet som led i trepartsforhandlingerne mellem regeringen og arbejdsmarkedets parter.
Men Forbundet af Offentligt Ansatte (FOA) fastholder, at idéen om at afskaffe helligdage er uigenkaldeligt død på korset.
- Jeg kan godt forstå, hvis man bliver forvirret, siger FOA-formanden, Dennis Kristensen.
- Men i sidste uge kunne jeg ikke finde nogen andre end mig selv, der mente, at helligdagene skulle bevares, og nu ønsker ingen at lave ændringer på helligdagene, siger han og fortsætter:
- Så min konklusion er, at emnet i virkelighedens verden er stendødt.
Hos hovedorganisationen FTF finder formand Bente Sorgenfrey det langt fra så sikkert, at helligdagene er ude. Hun understreger, at "alting er i spil - herunder også helligdage" og opfordrer forhandlingernes øvrige parter til at tage paraderne ned.
- Lad os nu komme i gang med forhandlingerne, frem for en Dennis (Kristensen, red.), der siger nej til helligdage og en Jørn Neergaard (fra DA, red.) der siger, at det skal være feriedage og det skal være lovgivningsmæssigt, siger hun.
Dennis Kristensen anerkender, at en afskaffelse af en eller flere helligdage stadig er en del af kommissoriet for trepartsforhandlingerne mellem regeringen, fagbevægelsen og arbejdsgiverne, der torsdag eftermiddag indledes i Statsministeriet.
Det var de også i det udspil til kommissoriet, der tirsdag slap ud til offentligheden, og som der onsdag blev lagt sidste hånd på inden forhandlingerne.
Ifølge Dennis Kristensen er der lavet otte tilføjelser til kommissoriet i den endelige udgave i forhold til tirsdagens udkast.
- Det største er, at der nu er indføjet et afsnit om arbejdsmiljø og forebyggende indsats. Det var ikke med i udkastet, og det var jeg faktisk skuffet over, siger FOA-formanden.
