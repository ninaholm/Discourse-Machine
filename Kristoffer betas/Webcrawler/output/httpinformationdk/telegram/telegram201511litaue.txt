Litauer får livstidsdom for drab på 17-årig pige i Sverige
En 35-årig mand fra Litauen er dømt for drabet på den 17-årige Lisa Holm, der blev bortført i sommer.


 En 35-årig mand fra Litauen er dømt til livsvarigt fængsel for drabet på den 17-årige svenske pige Lisa Holm, som blev bortført og mishandlet til døde i sommer.
Anklagemyndigheden har under retssagen i Skaraborgs tingsrätt henvist til tekniske beviser som blandt andet DNA-spor og blodspor fra den mistænkte på Lisa Holms tøj. Den 35-årige har nægtet sig skyldig.
I juni blev den 17-årige pige fundet død i nærheden af Blomberg ved Lidköping nordøst for Göteborg efter at have været forsvundet i fem døgn.
Hun forsvandt sporløst efter at have lukket den café, hvor hun arbejdede. Hun sms'ede til sine forældre, at hun var på vej hjem til dem i nærheden af Kinnekulle, men hun nåede aldrig frem. Efter nogle timer slog Lisa Holms forældre alarm.
Nogle dage senere blev den dømte litauer anholdt.
