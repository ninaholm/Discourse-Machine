Kommunerne svigter truede dyr og planter
For fem år siden fik alle kommuner ansvaret for en truet eller sjælden art i naturen. Men det har mange glemt.


 Kommunerne fik for fem år siden hver især ansvaret for en sjælden eller truet dyre- eller planteart i den danske natur. Men det ansvar er mange steder gået helt i glemmebogen.
Ifølge en rundspørge fra Danmarks Naturfredningsforening (DN) til landets kommuner har hver tredje kommune slet ikke undersøgt, hvor godt eller skidt det går med netop den dyre- eller planteart, som de har fået ansvaret for.
Da kommunerne ved kommunalreformen fra amterne overtog ansvaret for naturen inklusive truede dyr og planter, sendte daværende miljøminister Connie Hedegaard (K) dem et postkort. Her fik de hver anvist en særlig "ansvarsart", de skulle tage vare på.
Efter fem år har en tredjedel af kommunerne stadig ikke gjort noget for at finde ud af, om "deres" truede art, er i så stor krise, at der skal gøres noget for at sikre artens overlevelse.
- Det er ikke godt nok. Alle kommuner bør som minimum vide, hvordan det går med det dyr eller den plante, de fik særligt ansvar for, siger direktør i Danmarks Naturfredningsforening, René la Cour Sell.
Knap en tredjedel af de kommuner, hvor en art har "ugunstig" status, har slet ikke har gjort noget for at forbedre artens overlevelse.
- Ansvaret for naturen ligger mere end nogensinde før hos kommunerne. Det er skuffende, at så mange byrådspolitikere ikke engang har diskuteret, om det er nødvendigt at gøre noget, siger René la Cour Sell.
DN opfordrer nu miljøminister Karen Ellemann (V) til at sikre, at kommunerne tager ansvaret alvorligt, så de truede arter sikres overlevelse.
- Kommunerne har mange andre ting at tage sig af. Så nu må ministeren sørge for, at kommunernes ansvar bliver konkret og forpligtende. Hun bør også sikre, at der følger øremærkede midler med, så pengene ikke skal tages fra hjemmeplejen eller de lokale børnehaver, siger René la Cour Sell.
