EU vi undersøge massegrave i Sri Lanka



 Kampene i Sri Lanka mellem regeringsstyrker og oprørsbevægelsen De Tamilske Tigre (LTTE) har stået på i mange år. Og i lige så mange år har der været beskyldninger mod begge sider om brud menneskerettighederne og internationale humanitære regler.
 Samme dag, som regeringshæren erklærer endelig sejr i borgerkrigen, gør EU opmærksom på sin "dybe bekymring" over de påståede brud på menneskerettigheder og gør klart, at man vil have udpeget og dømt de ansvarlige.
 - EU opfordrer til, at påståede krænkelser af disse love bliver undersøgt gennem en uafhængig undersøgelse. De ansvarlige skal retsforfølges, hedder det i en erklæring fra EU's udenrigsministre, som i dag mødes i Bruxelles.
 Udenrigsminister Per Stig Møller (K) støtter op om at sende en undersøgelseskommission ud for blandt andet at kigge nærmere på forlydender om massegrave i det nordlige Sri Lanka.
 - Jeg tror, det er vigtigt for fredsprocessen, at man på en eller anden måde får gjort op med det, der er sket, og får sandheden frem. Det plejer at være hjælpsomt for en forsoningsproces, at man får lagt kortene på bordet, siger han
 Samtidig opfordres Sri Lankas regering til at give FN fuld adgang til de hårdest ramte områder af landet hurtigst muligt. 
 - Der er meget store mangler ikke mindst på det medicinske område. Så der skal meget hurtig og tilstrækkelig humanitær hjælp ind, siger Per Stig Møller.
 Udenrigsministrene fastslår også at fordrevne personer i Sri Lanka skal have mulighed for hurtigt at vende tilbage til hjemstavnen
