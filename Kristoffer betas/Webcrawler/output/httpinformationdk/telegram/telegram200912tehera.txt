Teheran er igen ramme om gadekampe



 Iranske sikkerhedsstyrker har udkæmpet gadekampe med medlemmer af oppositionen flere steder i Irans hovedstad, Teheran. Det skriver en reformvenlig iransk hjemmeside.
 Ifølge hjemmesiden Jaras har sikkerhedsstyrkerne affyret tåregas mod demonstranterne, der benyttede et følelsesladet shiamuslimsk religiøst ritual til at give udtryk for deres utilfredshed med regeringen.
 - Politiet affyrer tåregas for at sprede en stor menneskemængde på Imam Hossein pladsen, men folk gør modstand og råber slagord mod regeringen, skriver Jaras.
 Det franske nyhedsbureau AFP skriver, at iransk politi har forsøgt at sprede mellem 200 og 300 mennesker, der bevægede sig hen mod Teherans Enghelab plads.
 Tidligere skrev Jaras-hjemmesiden, at en "stor gruppe mennesker stødte sammen med sikkerhedsstyrkerne i Pol-e Choubi området i den sydlige del af Teheran, mens folk var ude af demonstrere".
 De forskellige oplysninger fra Teheran kan ikke bekræftes af uafhængige kilder, da udenlandske medier har forbud mod at rapportere direkte fra demonstrationer i Iran.
 Seks måneder efter, at Irans præsident Mahmoud Ahmadinejad blev genvalgt ved et omstridt præsidentvalg i juni, der udløste de største regeringsfjendtlige demonstrationer i Iran i 30 år, er utilfredsheden med regeringen begyndt at komme op til overfladen igen.
 Spændingen er steget, efter at en af Irans mest åbenmundede systemkritikere storayatollah Hossein Ali Montazeri døde i en alder af 87 år for en uge siden.
 Hans død kom forud for den vigtige shiamuslimske helligdag Ashura den 27. december. Dagen falder sammen med den 7. sørgedag efter Montezeris død, hvor der traditionelt holdes flere sørgehøjtideligheder.
