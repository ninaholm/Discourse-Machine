Bush kommer til Kennedys begravelse



 På trods af partiskellet kommer den forhenværende amerikanske præsident, republikaneren George W. Bush, til den netop afdøde demokratiske senator Edward Kennedys begravelse lørdag.
 - Præsident George W. Bush og fru Laura Bush har accepteret en invitation fra Kennedy-familien om at deltage ved begravelsesceremonien for senator Ted Kennedy i Boston lørdag morgen, lyder det i en erklæring fra Bush's kontor.
 Der er afsat tre dage til at tage afsked med Edward Kennedy, som døde tirsdag efter 15 måneders kamp mod en svulst i hjernen.
 Ceremonierne afsluttes lørdag med en begravelsesceremoni i Boston med deltagelse af præsident Barack Obama, og derefter begraves Edward Kennedy på Arlington National Cemetery nær Washington, hvor han kommer til at ligge begravet tæt på sine to brødre John F. Kennedy og Robert F. Kennedy.
 Ifølge tv-stationen CNN har tidligere præsident George H.W Bush ringet og meddelt Kennedy-familien, at han ikke kommer til begravelsen.
