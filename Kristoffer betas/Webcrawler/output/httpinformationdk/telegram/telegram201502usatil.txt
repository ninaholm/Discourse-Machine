USA vil tillade eksport af væbnede droner
Allierede lande, der lever op til USA's strikse krav, kan få lov at købe droner fremover.


 Den amerikanske regering vil for første gang tillade eksport af væbnede førerløse fly til allierede lande.
Salget af de såkaldte droner vil blive strengt reguleret, forsikrer det amerikanske udenrigsministerium tirsdag aften.
Lande, der køber droner, skal blandt andet leve op til en række krav, som USA bestemmer, og derudover er det kun i særlige tilfælde, at USA vil sælge de største og farligste udgaver af dronerne, hedder det.
Indtil nu er det kun Storbritannien, som har fået lov at købe væbnede droner af USA. Ifølge Washington Post er Italien, Tyrkiet og flere allierede i Mellemøsten også interesserede i at købe droner af USA.
Beslutningen om at tillade eksport af de dødbringende fly kommer efter en årelang vurdering af fordele og risici.
Salget af droner - væbnede eller ej - vurderes ifølge udenrigsministeriet i Washington at kunne hjælpe USA's allierede i Mellemøsten i kampen mod Islamisk Stat.
 Politikere i Kongressen overvejer lige nu, om man skal sælge overvågningsdroner til Forenede Arabiske Emirater, der har spillet en nøglerolle i luftangrebene de seneste måneder.
Førerløse fly spiller i dag en vigtig rolle i USA's krigsførelse og kamp mod terrorgrupper i Afghanistan, Pakistan og Yemen.
USA's droneprogram bliver dog ofte kritiseret for at føre til, at uskyldige civile bliver dræbt og såret.
I januar 2014 opgjorde organisationen The Bureau of Investigative Journalism (TBIJ) i Storbritannien antallet af personer, der er dræbt af dronefly i de forgangne fem år, til mindst 2400 mennesker.
TBIJ anslog dengang, at i de forgange fem år var mellem 416 og 951 civile dræbt af droner alene i Pakistan.
