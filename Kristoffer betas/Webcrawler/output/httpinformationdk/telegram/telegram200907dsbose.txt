DSB oser løs i miljøzoner



 København skærper kravene til miljøet, så vognmænd må investere millioner i nye partikelfiltre. Men DSB's ældgamle dieseltog får lov til at svine videre. Derfor har Gråhundbus sendt sagen til en advokat, skriver DR Nyheder.
 De store byer i Danmark er i gang med at indføre miljøzoner, hvor der sættes skrappe krav til trafikkens udstødning. 
Til næste år strammer København reglerne yderligere, så alle busser og lastbiler skal opfylde Euro4-normen. Det betyder en millionudskrivning for vognmændene.
 Men DSB's 25-30 år gamle dieseltog vil fortsat rulle ind og ud af byerne. De er så gamle, at de slet ikke har filter på, men det er lige meget, for DSB er helt undtaget for miljøreglerne. Det forstår vognmand Jørgen Andersen ikke noget af.
- Jeg synes, det er mærkeligt, at busser og lastbiler skal opfylde nogle normer, når DSB ikke skal. Det er groft og uretfærdigt. Jeg troede love og regler var lige for alle, siger Jørgen Andersen fra Gråhundbus til DR Nyheder, der nu har givet sagen videre til sin advokat. 
 Gråhundbus har 11 Volvo-busser, der er 6-7 år gamle. Når de skærpede regler træder i kraft, skal der filtre på for en million kroner.
 Forskelsbehandlingen mellem vognmændene og DSB er urimelig, erkender Birte Thomsen, der er miljøinspektør i Københavns Kommune, der administrerer byens miljøzone. Men hun kan bare ikke gøre noget ved.
- Det er DSB, der laver deres egne miljøregler. Det er staten, der har udstukket retningslinjerne, og de har holdt hånden over DSB. Det kan vi ikke gøre noget ved, siger hun.
