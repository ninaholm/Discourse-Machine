Orkan sender stat i undtagelsestilstand
Delstaten New York er erklæret i undtagelsestilstand, mens ængstelige amerikanere venter på orkanen Irene.


 Den nordøstlige kyst i USA, herunder hovedstaden Washington D.C. og finanscentret New York, venter bekymret på orkanen Irenes komme.
Olieraffinaderier, fabrikker, atomkraftværker og hele byer haster nu med at hive nødplaner op af skuffen, mens borgere hamstrer mad og vand fra lokale supermarkeder.
Den hærgende orkan kan potentielt blæse hen over ikke mindre end 50 millioner amerikanere, skriver Reuters.
Guvernøren for delstaten New York, Andrew Cuomo, erklærede torsdag den amerikanske delstat i undtagelsestilstand.
Der er tale om et administrativt skridt, som forenkler koordineringen af arbejdet i de enkelte regeringsinstitutioner, ligesom det åbner for en mulighed for hjælp på føderalt plan.
- I denne nødsituation aktiverer jeg delstatsregeringen på alle niveauer, så de kan forberede sig på en hvilken som helst situation, der er forårsaget af orkanen Irene, siger Cuomo.
Togdriften blev aflyst, og arbejdere blev indkaldt for at beskytte elektriske ledninger i Washington D.C., der er truet af orkanen Irene.
Det kan blive anden gang på en uge, at den amerikanske hovedstad rammes af en naturkatastrofe. Tidligere på ugen blev østkysten ramt af et kraftigt jordskælv.
 Irene betegnes som en kategori 3 orkan, som torsdag aften drager hærgende hen over de lavtliggende Bahamaøer og det sydlige af Florida.
Orkanen ventes at gå i land i North Carolina og videre langs den tætbefolkede amerikanske østkyst.
