Venstre: Frederiksen er ude i retspolitisk kovending
Oppositionspartiet glæder sig over, at justitsministeren varsler nye tiltag. Men Venstre vil have handling nu.


 Der er glæde at spore hos Venstre, efter justitsminister Mette Frederiksen (S) har varslet 11 nye tiltag på baggrund af redegørelser af forløbet frem til terrorangrebet i København i februar.
Men det er samtidig "noget af en retspolitisk kovending, som justitsministeren er ude i," lyder det fra retsordfører Karsten Lauritzen (V).
- Det vælger vi at glæde os over, fordi vi i tre år har fremsat det ene forslag efter det andet for at tage et opgør med en mere lempelig adgang til prøveløsladelser, reststraf og samfundstjeneste.
- Og hver gang har regeringen stemt rødt i folketingssalen. Nu er man så villig til at se på de her ting, og det synes vi er glædeligt, siger retsordføreren.
 I samme forbindelse nævner Karsten Lauritzen, at han er en smule bekymret over, at der skal nedsættes flere udvalg, råd og nævn i stedet for bare at skride til handling og føre tiltagene ud i livet.
- Jeg frygter, at det hele går op i proces og hysteri, så meget lidt faktisk ender med at blive til virkelighed, siger Venstres retsordfører.
