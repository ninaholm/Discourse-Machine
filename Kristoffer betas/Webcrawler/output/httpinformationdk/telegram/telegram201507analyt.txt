Analytiker: Atomaftale kan koste statskassen milliarder
Atomaftale med Iran vil holde prisen på olie nede, og det kan få betydning for V-regeringens første finanslov.


 Aftalen om Irans atomprogram kan betyde, at den danske stats indtægter fra olien i Nordsøen bliver lavere end forudset, og det kan tvinge regeringen til at stramme livremmen ind i sit forslag til næste års finanslov.
Det skriver Børsen.
Atomaftalen mellem Iran og seks stormagter indebærer, at olie fra Iran igen bliver givet fri på verdensmarkedet, og det vil holde prisen på olie lavere i 2016 end tidligere forudset, vurderer Nykredit.
»Det kan meget vel betyde, at der kommer i omegnen af tre milliarder kroner mindre i statskassen,« siger senioranalytiker Joachim Borg Kristensen fra Nykredit til Børsen.
Han forventer, at en tønde olie i snit vil koste 63 dollar næste år. I den tidligere regerings økonomiske redegørelse fra maj er skønnet for olieprisen oppe på 74 dollar.
Hvis Nykredit får ret i sit skøn, og der kommer et hul i statens indtægter, vil Danmark nærme sig EU's grænse for budgetunderskud.
»Det er en kold spand vand i hovedet på den ny regering, der vil gøre det godt på den første finanslov. Iran kan gøre, at regeringen må spænde liveremmen ind,« siger økonom Peter Boysen Jakobsen fra Sydbank til Børsen.
Flere Venstre-politikere kritiserede den forhenværende SR-regering for at komme for tæt på budgetgrænsen, og det gentog statsminister Lars Løkke Rasmussen (V) under valgkampen, da han til Berlingske sagde, at "man skal være meget varsom mod at bevæge sig på kanten af EU's maksimumgrænse for underskud, som regeringen gør".
Finansminister Claus Hjort Frederiksen (V) ønsker ifølge Børsen ikke at udtale sig om olieprisens betydning for det forslag til finanslov, som han ventes at præsentere i august.
