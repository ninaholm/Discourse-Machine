Mistænkt for Benghazi-angreb nægter sig skyldig
Ahmed Khatallah menes at være en af hovedmændene bag det angreb, som kostede USA-ambassadør livet.


 Den tilfangetagne libyske militante Ahmed Abu Khatallah, der menes at være en af hovedkræfterne bag angrebet på det amerikanske konsulat i Benghazi i det østlige Libyen i 2012, nægter sig skyldig i anklager om terror.
Det siger han under et retsmøde ved en føderal domstol i den amerikanske hovedstad, Washington D.C.
Tidligt lørdag morgen ankom libyeren til retsbygningen med helikopter, hvor han blev sigtet for at konspirere og yde støtte og ressourcer til terrorisme vel vidende, "at disse ville blive brugt i forberedelsen og udførelsen af drab i forbindelse med et angreb på en føderal facilitet".
Under angrebet i 2012 mistede fire amerikanere livet, blandt andre den amerikanske ambassadør i Libyen, Christopher Stevens.
Khatallah blev pågrebet af amerikanske styrker i Benghazi 15. juni og blev efterfølgende bragt om bord på et amerikansk flådefartøj.
Her har han siden tilfangetagelsen været holdt fanget, ind til en helikopter lørdag morgen samlede ham op.
I et interview i 2012 fortalte Khatallah til Reuters, at han var til stede under Benghazi-angrebet, men afviste, at han var en af hovedmændene.
At Khatallah nu er pågrebet ses som en sejr for præsident Barack Obama.
Republikanere har beskyldt Obama for ikke at gøre nok for at få gerningsmændene bag angrebet stillet til ansvar, og de har anklaget regeringen for at være skødesløs med sikkerheden for amerikanske diplomater.
Der er kun sluppet få detaljer ud om den lynaktion, som en amerikansk eliteenhed gennemførte for et par uger siden i Benghazi.
Khatallahs bror Abu Bakr har sagt, at han var blevet fortalt, at Khatallah "søndag kørte af sted med en ven, og det var det sidste, vi hørte om ham".
Styret i Tripoli har fordømt den militære operation og beskylder USA for at have krænket Libyens suverænitet.
