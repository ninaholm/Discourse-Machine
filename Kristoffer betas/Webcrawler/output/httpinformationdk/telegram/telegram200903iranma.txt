Iran måske lydhør over for Obama



 En hurtig reaktion fra ayatollah Ali Khamenei på præsident Barack Obamas udspil over for Iran har understreget, at den øverste leder for den islamiske stat selv ønsker at have et fast greb om relationerne til Washington, vurderede iagttagere søndag.
 - Khamenei ønskede at sende et signal til hele verden om, at han selv træffer de store beslutninger, vurderer Parviz Esmaili, som er tæt på Irans dominerende konservative magthavere.
 - Tavsheden fra både præsident Mahmoud Ahmadinejad og udenrigsministeriet beviser det, fremhæver Esmaili.
 En anden analytiker, Said Leylaz, som er tæt på reformtilhængerne i Teheran, bemærkede også, at den iranske præsidents usædvanlige tilbageholdenhed. 
 - Jeg er sikker på, at præsident Ahmadinejad ville have ønsket selv at svare præsident Obama, da det ville have øget hans chancer for at blive genvalgt. Men den øverste leder gjorde det klart, hvem der bestemmer, lyder vurderingen fra Leylaz.
 Ved det kommende præsidentvalg i Iran om tre måneder er det ikke klart, om Ahmadinejad genopstiller. Han har mindst to udfordrere, den moderate eks-premierminister Mir Hossein Moussavi og reformisten Mehdi Karoubi.  
 I perioden op til valget kan forholdet til USA blive et stort emne, da et flertal af iranerne ifølge meningsmålinger ønsker en tilnærmelse. 
