Slemme arbejdspladser kommer i kort snor
Regeringen, S, DF og De Radikale er enige om ny indsats, der øger kontrollen med arbejdsmiljøsyndere.


 Virksomheder, der gentagne gange sjusker med arbejdsmiljøet, kommer nu i endnu kortere snor.
En ny politisk aftale betyder, at Arbejdstilsynets kontrolbesøg trappes op på virksomheder, der har store problemer med arbejdsmiljøet.
Arbejdstilsynet skal fremover efterforske hyppigere på de slemme arbejdspladser, fremgår det den nye strategi for arbejdsmiljøet, som regeringen har indgået med Socialdemokraterne, Dansk Folkeparti og De Radikale.
Aftalen tager udgangspunkt i 19 nye initiativer for Arbejdstilsynets indsats. Og statsminister Lars Løkke Rasmussen håber, at det vil gøre indsatsen mere effektiv.
- Arbejdstilsynets tilsynsindsats målrettes, så vi får mere arbejdsmiljø for pengene, siger Lars Løkke Rasmussen, og fortsætter:
- De virksomheder, der har de største problemer, skal opleve flere tilsyn, end de oplever i dag, mens dem, der har orden i arbejdsmiljøet, ikke skal besøges lige så ofte.
Aftalen indebærer også et mere differentieret bødesystem, som Lars Løkke Rasmussen (V) betegner som "mere retfærdigt".
- I dag er bødestørrelsen ens for alle. Uanset om virksomheden har én eller flere hundrede ansatte, får man samme bøde. Det er ikke rimeligt.
- Derfor indfører vi differentierede bøder, så store virksomheder får større bøder end mindre virksomheder, siger statsministeren.
 Han glæder sig over det brede forlig om arbejdsmiljøet, som han håber kan være med til at sikre et større arbejdsudbud i fremtiden.
- Flere hænder på arbejdsmarkedet, der arbejder mere og længere, bidrager til at gøre samfundet rigere og sikre vores varige velfærd. Dét, at have et ordentligt arbejdsmiljø, er selvfølgelig en vigtig ting i dén sammenhæng, siger statsministeren.
Socialdemokraternes arbejdsmarkedsordfører Torben Hansen er glad for aftalen.
- Med aftalen sikrer vi blandt andet, at alle virksomheder med to eller flere årsværk får besøg inden 2019, og cirka halvdelen af de helt små virksomheder får også besøg inden 2019, siger Torben Hansen.
