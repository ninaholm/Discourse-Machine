Fagbevægelsen vil skrotte jobcentrene
Landets tre hovedorganisationer mener, at jobcentrene har forlænget ledigheden. KL afviser kritikken.


 Landets 91 jobcentre forlænger ledigheden, de finder ikke de job, der er behov for og har i det hele taget ikke løst sin opgave.
Sådan lyder bredsiden fra landets tre hovedorganisationer LO, FTF og Akademikernes Centralorganisation (AC), som retter en skarp kritik mod jobcentrene. Det skriver Avisen.dk
- Vi undsiger systemet, som det er. Som systemet fungerer i dag og som incitamenterne er lagt ind, må man sige, at det er med til at forlænge ledigheden og ikke genererer de job, der er behov for, siger AC's formand Erik Jylling.
Han understreger dog, at kommuner stadig har en rolle at spille, når det kommer til den ledighed, der hænger sammen med sociale problemer.
Hos FTF, der tæller skolelærere, bankansatte og pædagoger, er formand Bente Sorgenfrey også svært utilfreds med tingenes tilstand.
- Jobcentrene har ikke har kunnet løse deres opgave. Tvært imod tyder vores seneste undersøgelse på, at jobcentrene reelt har været med til forlænge de lediges ledighedsperiode, siger hun.
Hos LO bakker forbundssekretær Ejner K. Holst op om kritikken.
- Jobcentrene er sat ind i en ramme, og jeg vil ikke skyde på den enkelte. Men systemet er fejlkonstrueret. Det har ikke løst sin opgave, siger han.
I stedet for det nuværende system med kommunale jobcentre forestiller LO og FTF sig et system med seks til otte beskæftigelsesregioner med lokale kontorer. Det er også en model, som AC ser perspektiv i.
Ud over et opgør med de lokale jobcentre ønsker organisationerne også, at a-kasserne fremover skal overtage deres egne ledige medlemmer de første seks måneder.
Mens de tre hovedorganisationer står sammen i kritikken af jobcentrene, møder de ikke megen forståelse hos kommunerne.
- Vi er langt bedre end det tidligere statslige system. Ændringen har været god for de ledige, siger Erik Nielsen, der er formand for Arbejdsmarkeds- og Erhvervsudvalget i Kommunernes Landsforening (KL).
