Regionen Hovedstaden har sjusket med patientdata
Tusinder af brugere har haft adgang til patientjournaler, selv om de slet ikke skulle have haft det.


 Region Hovedstaden har haft gevaldigt rod i, hvem der kan kigge i patientjournaler. Det skriver Jyllands-Posten.
Ifølge avisen er det op mod 20.000 brugere i regionen, der fejlagtigt har haft adgang til patientjournaler.
Den fejlagtige adgang, der er kommet frem under en kulegravning foretaget af Datatilsynet, er sket, da regionen blandt andet ikke har lukket for adgangen for personer, der er stoppet i deres job eller har fået job på et andet sygehus.
- En del medarbejdere har roller, der giver adgang til data, ud over hvad deres funktion tilsiger, at de har behov for, refererer Jyllands-Posten fra et møde i regionen.
Region Hovedstaden oplyser, at cirka 7000 ikke-sundhedspersoner som portører, receptionister, lægesekretærer, socialrådgivere og økonomiansatte i dag har adgang til patientjournalsystemet.
Samtidig viser dokumenter, Jyllands-Posten er i besiddelse af, at læger, sygeplejersker, radiografer og andre med en bred adgang til patientjournalerne har haft mulighed for at læse i samtlige patientjournaler på det sygehus, de er ansat på.
Og for at læse i patientjournaler fra andre sygehuse i regionen.
Ifølge sundhedsjurist Kent Kristensen, Syddansk Universitet, er der tale om et klokkeklart brud på både persondataloven, sundhedsloven og sikkerhedsbekendtgørelsen.
- Regionen udviser en enestående mangel på respekt for reglerne, siger Kent Kristensen.
Vicedirektør i regionens it-center Pia Kopke erkender over for Jyllands-Posten, at procedurerne har været utilstrækkelige. Regionen er nu ved at rydde op.
Ifølge formand for Danske Regioner Bent Hansen (S) er det uacceptabelt, at regionerne stadig ikke har styr på it-sikkerheden.
