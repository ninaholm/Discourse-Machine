DSB vil stramme op på Kystbanen



 Borgmestrene i de fire nordlige kystbane-kommuner kræver, at togene nu kommer til tiden på Kystbanen. Det kræver dog et samarbejde mellem både de danske, svenske trafikmyndigheder og DSB, forklarer Søren Eriksen, administrerende direktør for DSB.
 - Vi kan komme op på en højere effektivitetsgrad. Men det kræver et samarbejde mellem både de svenske banemyndigheder og os selv, siger Søren Eriksen.
 Trafikstyrelsens seneste opgørelse viser, at togstrækningen på Kystbanen aldrig har været et så dårligt produkt som netop nu. 
Kyststrækningen kan dog ikke sammenlignes med andre steder i Danmark, fastslår Søren Eriksen.
 - Vi mener først og fremmest, at det svenske sporarbejde er problemet. Vi har selv plads til små forbedringer, men så længe infrastrukturen er ringe, er der ikke mere vi kan gøre, siger Søren Eriksen.  
 Han mener, at løsningen nok skal komme snart, men at det bliver gennem et samarbejde mellem de svenske banemyndigheder, trafikstyrelsen og DSB.
 - Selv om DSB kom op på 100 procent effektivitetsgrad og togene kørte til tiden, ville der alligevel være problemer med skinnerne, som i sidste ende ville forsinke toget. Vi skal sammen finde en løsning umiddelbart efter nytår, siger Søren Eriksen.
