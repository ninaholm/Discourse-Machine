Rejsehold skal jagte ulovligt mælkepulver



 Fødevarestyrelsen anser det for usandsynligt, at mælkepulver fra Kina har fundet vej til Danmark. Derfor behøver danske forbrugere ikke at frygte, at den kinesiske mælkeskandale skal brede sig hertil.
 For en sikkerheds skyld retter Fødevarestyrelsens rejsehold imidlertid i den kommende tid søgelyset mod eventuel ulovlig import af forurenet mælkepulver.
 Danske forbrugere behøver heller ikke at frygte for melaminforurening af dansk mælk og mælkeprodukter, fastslår styrelsen. 
 - Vi anser det for usandsynligt, at danske mælkebønder skulle putte et stof som melamin i deres mælk, fordi det er så giftigt. Mælkebranchen og Arla gør meget for at oplyse mælkeproducenterne om, at den slags stoffer er farlige, siger Per Henriksen, der er kontorchef i Fødevarestyrelsen. 
