Virksomheder har udsigt til mindre regelbøvl
Regeringen er positiv overfor 40 konkrete forslag, der skal lette virksomhedernes administrative byrder.


 Virksomhederne har ofte klaget over alt for meget administrativt bøvl og byrder. Men nu er der lys forude:
 Regeringen er netop blevet præsenteret for 40 konkrete forslag, der gør det nemmere at være virksomhed fra Virksomhedsforum for Enklere Regler, som er nedsat af erhvervs- og vækstminister Ole Sohn (SF).
- Hvis regeringen følger de forslag, som vi har sendt, vil det gøre en stor forskel for virksomhederne, siger formanden for Virksomhedsforum, Michael Ring.
Han peger på, at det er utroligt vigtigt, at få et opgør med bureaukratiet for erhvervslivet.
- Det er afgørende for at sikre vækst og danske arbejdspladser. I Virksomhedsforum fortsætter vi indsatsen og forventer at sende nye forslag til regeringen inden årets udgang, siger Michael Ring.
Regeringen skal tage stilling til forslagene efter princippet "følg-eller-forklar".
Erhvervs- og vækstminister Ole Sohn siger, at som udgangspunkt vil ønskerne blive efterlevet medmindre der er gode og forklarlige grunde til det modsatte, eksempelvis forbruger og miljøbeskyttelse.
- Forslagene rammer bredt på en række ministerområder, og vil nu blive genstand for en nærmere gennemgang. Det samme gælder i de øvrige ministerier, siger Ole Sohn.
Han understreger, at byrderne ikke blot skal lettes på papiret, men lettes der, hvor virksomhederne mærker en forskel.
- Regelforenkling ligger regeringen meget på sinde.
- Eksempelvis har vi allerede - uafhængigt af Virksomhedsforum - et lovforslag på vej, hvor jeg indfører en erklærings-standard, som betyder, at formkravene til mindre virksomheders lovpligtige revision lempes.
- Vurderingen er, at det i sig selv vil lette virksomhederne for 400 millioner kroner årligt, siger Ole Sohn.
Virksomhedsforum består af repræsentanter for virksomheder og organisationer. Forummet er sat i verden for at rådgive regeringen og komme med forslag til administrative lettelser, der hvor virksomhederne oplever de største byrder.
