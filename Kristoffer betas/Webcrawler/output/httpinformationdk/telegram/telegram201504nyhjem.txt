Ny hjemmeside skal hjælpe de unge med uddannelsesvalg
Uddannelseszoom er navnet på et nyt digitalt værktøj, som skal hjælpe de uddannelsessøgende.


 Det skal fremover være nemmere for de unge at vælge den rigtige uddannelse.
Regeringen lancerer derfor tirsdag et nyt digitalt værktøj med navnet Uddannelseszoom, som kan findes på hjemmesiden ug.dk under Undervisningsministeriet.
Meningen med Uddannelseszoom er at gøre det nemmere for de unge at sammenligne uddannelserne.
Hvor mange dropper ud? Hvor lang tid er de studerende om at gennemføre uddannelsen? Hvor høj er ledigheden, og hvad kan man forvente i løn, hvis man får job? Det kan man blandt andet sammenligne.
Uddannelses- og forskningsminister Sofie Carsten Nielsen (R) har store forventninger til tiltaget.
- Det er en jungle for de unge at finde oplysninger om videregående uddannelser. Det er ikke i orden, når man står over for et af livets store valg.
- Jeg forstår, at mange er i tvivl, og den kommer man nok ikke helt af med. Men det er vigtigt, at man kan få et overblik over, hvad der findes af videregående uddannelser.
- Så kan den kommende studerende finde den uddannelse, som han eller hun virkelig brænder for. Det får de en god hjælp til nu, siger Sofie Carsten Nielsen til Ritzau.
 Ministeren vil ikke svare på, hvad hun synes, er de vigtigste elementer i det nye værktøj.
- Jeg vil helst ikke sige, at den ene information er vigtigere end den anden. Men er der for eksempel stort frafald på nogle uddannelser, så siger det noget om, at her er der nogle problemer. Og det er fair, at de kommende studerende kan se det.
- Måske kan de så se, at frafaldet er mindre et andet sted i landet end der, hvor de først kiggede, siger Sofie Carsten Nielsen.
Hun frygter ikke, at de unge bliver skræmt væk fra deres drømmeuddannelse, når de nu tydeligere kan se, hvor svært det er at få job som færdiguddannet.
- Hvis man virkelig vil det, så skal man gøre det, men på denne måde har man måske tænkt sig mere om, før man kaster sig ud i drømmeuddannelsen, siger hun.
Målet er at få et bredere uddannelsesvalg blandt de unge fremover, og at der kommer et bedre match mellem studerende og uddannelse, siger ministeren.
Uddannelseszoom er udviklet i samarbejde mellem Uddannelses- og Forskningsministeriet og Undervisningsministeriet.
