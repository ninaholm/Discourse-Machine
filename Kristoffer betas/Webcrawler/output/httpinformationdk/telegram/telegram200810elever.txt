Elever lærer mere af computerspil



  En ny, stor skotsk undersøgelse viser, at computerspillet "Brain Training from Dr. Kawashima" er en effektiv matematiklærer. Faktisk er spillet mere effektivt end traditionel undervisning, skriver Videnskab.dk.
 Bag undersøgelsen står "Learning and Teaching Scotland", som er finansieret af den skotske regering. Forskerne delte omkring 600 elever op i to grupper. Igennem ni uger spillede en gruppe børn computerspillet tyve minutter hver morgen. Den anden gruppe modtog mere traditionel undervisning. De elever, der spillede computer, udviklede sig mest i matematik.
 Ifølge den danske computerspilforsker Simon Egenfeldt-Nielsen, skyldes udviklingen, at spillet formår at engagere eleverne.
 Formand for Danmarks Matematiklærerforening, Lene Christensen, kan godt se fordele i at bruge computerspil i undervisningen. Men hun mener ikke, at spillet er et nyt vidundermiddel. 
