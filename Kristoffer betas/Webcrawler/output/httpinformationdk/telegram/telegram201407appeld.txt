Appeldomstol frikender Berlusconi i Ruby Hjerteknuser-sag
Italiensk appeldomstol frikender tidligere premierminister Silvio Berlusconi i sag om sex med mindreårig.


 En italiensk appeldomstol har fredag frikendt tidligere premierminister Silvio Berlusconi i en sag, hvor han tidligere er dømt for at have betalt sig til sex med en mindreårig med tilnavnet Ruby Hjerteknuser.
Berlusconi blev idømt syv års fængsel og et forbud mod at beklæde offentlige embeder ved en retssag den 24. juni 2013.
Men den dom blev altså omstødt fredag eftermiddag i Italien.
- Den sagsøgte frifindes, sagde retsformanden Enrico Tranfa og afviste dermed en anmodning fra anklagerne om at opretholde den tidligere dom på syv års fængsel til den nu 77-årige milliardær.
Selv har Berlusconi tidligere sagt, at sexdommen er et udtryk for forfølgelse. Han nægter at have haft sex med den mindreårige ved de erotiske fester, kendt som bunga bunga-fester.
- Det er en dom, der overgår vores mest rosenrøde forventninger, siger Franco Coppi, der er Belusconis advokat.
Den endelige afgørelse i sagen kan få konsekvenser for Belusconis politiske aktiviteter udenfor selve retssagen.
Den vanærede milliardær afsoner stadig en dom, der lyder på samfundstjeneste på et center for Alzheimers-patienter nær byen Milano.
Han modtog sidste år en dom for skattesvig, hvilket betyder, at en anden domsfældelse i en straffesag kunne udelukke muligheden for samfundstjeneste og enten føre til husarrest eller fængsel.
Berlusconi blev tidligere dømt for at have købt sig til sex med den tidligere natklubdanser Karima El Mahroug, da hun var 17 år. Hun er kendt som Ruby Hjerteknuser.
I Italien er det forbudt at købe prostituerede under 18 år.
Desuden blev han dømt for efterfølgende at have ringet til politiet for at få hende løsladt, da hun blev anholdt for tyveri.
Berlusconi var da premierminister.
