Kun 700 nye job: Sådan forklarer Løkke regnestykket
Statsminister Helle Thorning-Schmidt har kun skabt 700 job til danskerne, siger Løkke. Her er hans forklaring.


 Venstre har i flere aviser indrykket annoncer med et budskab, der har udløst en ophedet talkrig.
Ifølge annoncen har Helle Thorning-Schmidt (S) i sin tid som statsminister ikke skabt 40.000 private job, men kun 700.
I en mindre boks under det budskab, hedder det i annoncen, at der kun er skabt 20.700 fuldtidsstillinger, hvoraf de 20.000 er gået til udlændinge. Dermed er der ifølge Venstre kun skabt 700 fuldtidsstillinger til danskere.
Tallene er "lodret forkerte", mener Helle Thorning-Schmidt.
Sådan forklarer Venstres formand Lars Løkke Rasmussen regnestykket i TV2's valgduel søndag aften:
- Tallene kommer fra Danmarks Statistik og DA, og de viser, at der samlet set er 6500 færre danske statsborgere, der er i beskæftigelse i dag end i 2011.
Spørgsmål: 20.000 minus 6500 giver da ikke 700?
- Nej, men det er fordi, vi kobler fuldtidsstillinger og den private- og den offentlige sektor, fordi de første tal handler om den private sektor.
- I den offentlige sektor er der færre ansatte i dag, end da jeg var statsminister, og hvis man ser på den samlede danske beskæftigelse, så er det altså sådan, at der totalt set er en øget beskæftigelse.
- Men det dækker over, at der er kommet så mange udlændinge ind, at danskerne reelt er mindre i beskæftigelse, end de var, da jeg var statsminister, siger Lars Løkke Rasmussen.
DA har fundet frem til tallene ved sammenkøre data fra Danmarks Statistik og fra Styrelsen for Arbejdsmarked og Rekruttering.
Ifølge DA er der fra 2011 til 2014 i alt kommet 6522 færre danske statsborgere i job, når jobtallet for både den private og den offentlige sektor gøres op. Tallet skyldes ifølge DA især, at der under Thornings regering er kommet færre ansatte i den offentlige sektor.
Thorning afviser dog den opstilling:
- Det er umuligt for Lars Løkke Rasmussen at forklare det regnestykke, siger Helle Thorning-Schmidt.
Mens Løkke holder sig til arbejdsgiverne i DA holder Thorning sig til fagbevægelsen, hvor 3F ifølge Thorning fastslår, at 17.000 af deres medlemmer er kommet i job.
I regeringens Økonomiske Redegørelse, der blev præsenteret dagen før valgudskrivelsen, skriver regeringen, at der "fra sommeren 2013 til udgangen af 2014 kom over 38.000 flere i arbejde i den private sektor".
Den udvikling venter regeringen vil fortsætte i de kommende år.
