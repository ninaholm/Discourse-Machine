Rusland tiltaler fem Greenpeace-aktivister for pirateri
Russiske myndigheder har onsdag formelt tiltalt fem aktivister fra Greenpeace for pirateri.


 Fem aktivister fra miljøorganisationen Greenpeace er onsdag formelt blevet tiltalt for pirateri af de russiske myndigheder.
Aktivisterne er fra Brasilien, Finland, Storbritannien, Rusland samt en svensk-amerikaner.
- Det er en skændsel, og det er intet mindre end et angreb på princippet om fredfyldte protester, siger Kumi Naidoo, der er administrerende direktør i Greenpeace International i en pressemeddelelse.
- Enhver påstand om, at aktivisterne er pirater, er absurd og afskyelig. De er irrationelle og skabt for at få os til at tie stille, men vi vil ikke lade os kue, siger Kumi Naidoo.
Greenpeace i Danmark bekræfter, at aktivisterne er tiltalt for pirateri.
Det er endnu uvist, om det danske besætningsmedlem, Anne Mie Roer Jensen, også er blevet tiltalt for pirateri.
I Rusland er pirateri strafbart med op til 15 års fængsel. Præsident Vladimir Putin sagde dog i sidste uge, at det står klart, at aktivisterne tydeligvis ikke er pirater, men at de har brudt international lovgivning.
Pirateri af en organiseret gruppe kan ifølge russisk lovgivning straffes med mellem 10 og 15 års fængsel.
30 miljøaktivister fra Greenpeace er blevet tilbageholdt af de russiske myndigheder for at forsøge at borde en boreplatform fra olieselskabet Gazprom i Det Arktiske Hav. Skibet blev siden bordet af den russiske kystvagt og sejlet til Murmansk.
De 30 aktivister kommer fra 18 lande, og de bliver tilbageholdt i byerne Murmansk og Apatity, der ligger næsten 2000 kilometer nord for Moskva.
Flere end over 770.000 mennesker har via internettet skrevet breve til de russiske ambassader om at løslade aktivisterne.
Blandt underskriverne af brevet er nobelprisvinderen Adolfo Pérez Esquivel, Amnesty International, Human Rights Watch og skuespilleren Ewan McGregor.
