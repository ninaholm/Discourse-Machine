Wozniacki smadrer sig vej til semifinalen
Caroline Wozniacki er klar til stormøde i semifinalen mod Serena Williams efter sejr over Andrea Petkovic.


 Caroline Wozniacki er klar til semifinalen i US Open, hvor den stærke amerikaner Serena Williams venter.
Den danske verdensetter havde i kvartfinalen mod tyske Andrea Petkovic ikke de store problemer med at avancere til en plads blandt de sidste fire i den amerikanske grand slam-turnering.
Wozniacki vandt i to sæt med cifrene 6-1, 7-6.
Første sæt blev vundet med de overbevisende cifre 6-1, og 10.-seedede Andrea Petkovic havde svært ved at hamle op med danskeren.
Tyskeren begik alt for mange uprovokerede fejl i kampen, der måtte afvikles på bane 13 på grund af en revne i banen på det noget større Louis Armstrong Stadium.
I andet sæt kom tyskeren væsentligt bedre med og gav danskeren fornem modstand. Hun fik bedre styr på sin serv og sine returneringer, og Petkovic fik til sidst presset Wozniacki ud i et tiebreak.
Her viste Caroline Wozniacki dog, at hun ligger nummer et i verden og sendte med en række sikre returneringer og enkelte vindere Petkovic ud i mørket.
Nu er vejen mod en grand slam-triumf i høj grad banet for førsteseedede Caroline Wozniacki.
Godt nok venter den tidligere verdensetter og tredobbelte US Open-vinder, Serena Williams, nu i semifinalen, men slår hun amerikaneren, som må også betegnes som den sværeste tilbageværende spiller, så ser det lettere ud i finalen.
Tidligere torsdag tabte turneringens andenseedede Vera Zvonareva nemlig sin kvartfinale til Samantha Stosur.
Australieren møder i semifinalen vinderen af opgøret mellem 26.-seedede Flavia Pennetta og Angelique Kerber.
Sejren over Petkovic var desuden en lille revanche for danskeren, efter at hun tabte sit seneste møde til Andrea Petkovic. Det var ved en turnering i Miami i marts i år.
I det hele taget tyder det på, at Wozniacki med sejren har fået bugt med den lille forbandelse, der har hvilet over hende, når modstanderen har været tysk.
Foruden nederlaget til Petkovic i marts, har Wozniacki to gange i år tabt til Julia Görges, og Sabine Lisicki har også prøvet at slå danskeren.
