Belgisk regering tilbyder at træde tilbage



 Belgiens premierminister, Yves Leterme, sagde i dag, at han er villig til at træde tilbage sammen med sin regering. 
 Hans udmelding kom, efter en domstol tidligere på dagen sagde, at der var tegn på, at regeringen havde forsøgt at underkende justitsmyndighederne i forbindelse med banken Fortis' kollaps.
 - Premierministeren har foreslået dette. Der er ikke taget nogen beslutning, sagde regeringens talsmand.
 Belgiens justitsminister, Jo Vandeurzen, var kort forinden trådt tilbage som følge af beskyldningerne om, at regeringen forsøgte at overtale justitsmyndighederne til ikke at blande sig i opsplitningen af banken Fortis.
 Højesteretten kom fredag frem til, efter en foreløbig undersøgelse, at der var "stærke indikationer", men ingen legale beviser for, at premierminister Letermes regering havde forsøgt at påvirke en appeldomstol i sagen.
 Fortis, der er hjemmehørende i benelux-landene, blev tidligere i år ramt voldsomt af finanskrisen med enorme tab. Benelux-landene nationaliserede banken og opsplittede dens aktiviteter.
