Græsrødder foreslår alternativ klimaaftale



 En gruppe miljøorganisationer med WWF Verdensnaturfonden og Greenpeace i spidsen fremlægger i aften i Bonn et konkret forslag til den aftale, der ifølge folkene bag bør vedtages på klimatopmødet i København i december.
 Et af de vigtigste elementer er, at der hvert år skal rejses 160 milliarder dollar (omkring 850 milliarder kroner) til den globale klimaindsats. Pengene skal hentes fra afgift på brændstof til skibe og fly og ved, at de rige lande skal betale for at få lov at udsende drivhusgasser til atmosfæren, når udledningen overstiger gennemsnittet pr. verdensborger. 
 - Det betyder kun 1000 kroner pr. dansker om året, siger John Nordbo, leder af WWF's klimaprogram
 Aftalen skal også fastsætte et samlet budget for, hvor meget CO2 og andre drivhusgasser vi kan sende op i atmosfæren indtil 2050 - i lyset af målet om at begrænse global opvarmning til maksimalt to grader celsius. Det indebærer delmål undervejs - blandt andet skal det globale udslip toppe omkring år 2015.
 Miljøminister Connie Hedegaard (K) hilser ngo'ernes forslag velkommen.
 - Der er mange gode elementer med i deres udspil, der kan bruges som udgangspunkt for vigtige diskussioner, lyder det i en kommentar fra Connie Hedegaard.
 Hun fremhæver blandt andet forslaget om, at afgifter på brændstof til fly og skibe kan være med til at finansiere en ny, global aftale.
