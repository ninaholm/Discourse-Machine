Rønn fralægger sig ansvar i tamilsag



 Trods fire advarsler fra Den Europæiske Menneskerettighedsdomstol for at forsøge at tvangsudsende tamiler til Sri Lanka vil integrationsminister Birthe Rønn Hornbech (V) intet foretage sig og fralægger sig i øvrigt ethvert ansvar.
 - Nej, jeg agter ikke at foretage mig noget, da jeg som integrationsminister ikke har kompetence i asylsager, skriver hun i et svar til folketinget, der er stillet af De Radikale og SF.
 Fire gange i år har Den Europæiske Menneskerettighedsdomstol forhindret udsendelsen af i alt 10 tamiler til det borgerkrigshærgede Sri Lanka.
 Morten Østergaard (R) er målløs over integrationsministerens svar.
 - Vi har et Flygtningenævn, som tilsyneladende ikke er bevidst om, at lovgivningen pålægger dem at følge menneskerettighedsdomstolens praksis. Og vi har en minister, der siger, at det vil hun ikke gøre noget ved. Jamen, jeg er målløs, siger han.
 Også Flygtningenævnet afviser, at Danmark har brudt menneskerettighederne ved at sende tamiler hjem. 
