Ritt Bjerregaard stikker igen til statsministeren
Det var en fejl at fjerne Nick Hækkerup fra posten som forsvarsminister, mener den tidligere S-topfigur.


 Ritt Bjerregaard har ikke meget til overs for statsminister Helle Thorning-Schmidts (S) udskiftning af partifællen Nick Hækkerup på posten som forsvarsminister.
I en kommentar i Ekstra Bladet skriver den tidligere minister, EU-kommissær og topsocialdemokrat, at "desværre synes statsministeren ikke, at Nick Hækkerup skulle belønnes for sin indsats, men så må andre takke ham".
Bjerregaard mener, at Nick Hækkerup gjorde det fremragende som forsvarsminister.
Han "havde modet til at tage fat på oprydningen, og det blev han selvsagt ikke populær på i Forsvarsministeriet eller for sags skyld hos oppositionen", skriver hun.
Det var, da Venstre havde regeringsmagten, at "alle skandalerne rullede", og det formåede partiet ikke at få standset, fortsætter Bjerregaard.
Først da Hækkerup kom til i efteråret 2011, skete der noget.
Hun genopfrisker sager som den daværende forsvarschefs deltagelse i 2006 i en vildsvinejagt betalt af den svenske våbenindustri, Forsvarsministeriets fogedforbud i 2009 mod bogen "Jæger - i krig med eliten" samt sagen om fanger, der blev udleveret til amerikansk forhør.
Ritt Bjerregaard kritiserer også udtalelser fra Forsvarsakademiets Peter Viggo Jakobsen efter statsministerens ministerrokade i begyndelsen af august.
Lektoren sagde, at Hækkerup "ikke har været forsvarets mand, og der er derfor udbredt glæde over at se hans ryg".
- Jeg læste det flere gange! Skal en minister i dagens Danmark måles på, om den sektor, han arbejder med, synes om ham eller ej, spørger Ritt Bjerregaard.
- Sådan set burde det være en æresbevisning, at forsvarets folk har følt sig pressede over, at de for en gangs skyld fik en minister, der ville have ryddet op i den sump, der havde været kendetegnende for Forsvarsministeriet med skiftende Venstre-regeringer, skriver hun.
Ritt Bjerregaard beskyldte i foråret Helle Thorning-Schmidt for at føre en mere højredrejet politik end Lars Løkke Rasmussen (V) i forbindelse med regeringens beslutning om at sænke selskabsskatten.
