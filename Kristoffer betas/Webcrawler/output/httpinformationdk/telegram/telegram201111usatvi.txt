USA tvivler på fredsplan i Syrien
Der er spænding i Syrien forud for fredagsbønnen og tvivl om, hvorvidt Syrien lever op til fredsaftale.


 Syriske soldater har dræbt to civile i den højspændte by Homs. Det sker, samtidig med at demokratiforkæmpere har opfordret syrerne til at møde massivt op i gaderne for at afprøve regeringens vilje til at leve op til en arabisk fredsaftale.
USA advarer om, at der ikke er opmuntrende tegn på, at det vil ske, efter at syriske soldater torsdag dræbte 20 civile på den dag, aftalen trådte i kraft.
USA siger, at det forventer, at Den Arabiske Liga vil gribe ind, hvis Syrien ikke lever op til sit løfte om at stoppe al vold mod civile og trække sine soldater ud af Syriens byer, herunder Homs, der har været i front ved de hidtil usete demonstrationer mod præsident Bashar al-Assads regime.
Fredag åbnede soldater i kampvogne så igen ild mod adskillige boligkvarterer i Homs.
- To personer blev dræbt, heriblandt en kvinde, da Baba Amro-kvarteret blev beskudt med tunge maskingeværer, siger menneskerettighedsgruppen Syrian Observatory for Human Rights.
Imens venter alle på, hvad der sker efter fredagsbønnen i de syriske byer. Allerede inden fredagsbønnen marcherede snesevis af demonstranter, heraf flere maskerede, gennem hovedstaden Damaskus og råbte regeringsfjendtlige slagord.
