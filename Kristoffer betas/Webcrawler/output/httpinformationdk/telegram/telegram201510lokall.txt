Lokal lærerforening: Svensk skole har længe været udsat
Der har længe været optræk til problemer på Kronan skolen, mener lærerformand i kommunen.


 Den svenske folkeskole Kronan i Trollhättan havde allerede problemer, inden elever og lærere torsdag formiddag blev angrebet af en maskeret mand med et sværd. Det mener formanden for lærerne i kommunen, Larz Blomqvist.
- Det er ikke lykkedes at skabe den tryghed, som eleverne har brug for, siger han til det svenske nyhedsbureau TT.
Skolen har flere lokaler, der ikke kun er tilgængelige for eleverne, men også for beboerne i kommunen, og det har ført til heftig debat i lokalområdet, da alle og enhver dermed har adgang.
Samtidig er skolen blevet kritiseret for at have et lavt fagligt niveau.
Ifølge TT skyldes det blandt andet, at skolen har mange elever, der er nye i landet. Kritikerne mener, at skolen ikke har været i stand til at give eleverne den rette støtte.
Torsdag formiddag gik en maskeret, sortklædt mand til angreb på lærere og elever på skolen i Trollhättan tæt ved Göteborg.
En lærer blev fundet død, da politiet ankom til gerningsstedet og en dreng døde af sine kvæstelser på hospitalet. To ofre - en voksen og et barn - er fortsat indlagt på hospitalet i Göteborg og svæver mellem liv og død.
Gerningsmanden brugte et sværd, hvilket betyder, at de to ofre har voldsomme stikskader.
Gerningsmanden blev skudt af politiet, da de ankom, og han er ligeledes på hospitalet. Hans tilstand betegnes også som kritisk. Den formodede gerningsmand er en 21-årig mand fra byen.
I flere timer efter angrebet havde fundet sted, opholdt adskillige elever og forældre sig stadig samlet omkring skolen. Der går omkring 400 elever, hvoraf en stor andel af dem har arabisk, albansk og somalisk baggrund.
