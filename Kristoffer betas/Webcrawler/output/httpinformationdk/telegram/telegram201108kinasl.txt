Kina slår ned på landets mange bloggere
Mikroblogs skaber bekymring i Kinas kommunistparti, der taler om "giftige rygter på internettet."


 Kinas statsligt styrede nyhedsbureau kræver nu, at internet-udbydere, lovinstanser og politi gør mere for at rense hjemmesider "for giftige rygter".
 Nyhedsbureauet Xinhua fordømmer "strømmen af rygter" på internettet, efter at en højtstående leder i kommunistpartiet, Liu Qi, i sidste uge indtrængende opfordrede internetselskaber som Sina Corp til at gribe ind over for udbredelsen af "skadelig sladder og rygter" blandt de 200 millioner kinesere, som bruger Twitter-agtige mikroblogs.
 I Kina er der flere registrerede brugere på nettet end noget andet land, og blandt dem er der et livligt forum for den offentlige opinion, skriver Xinhua.
 - Men den hurtige udbredelse af denne massive informationsstrøm har også ført til udbredelse af rygter, og for at give næring til et sundt internet må vi gøre noget radikalt ved den jord, hvori sladderen dyrkes, hedder det i en kommentar fra Xinhua.
En Xinhua-kommentar er ikke i sig selv udtryk for et formelt direktiv fra kommunistpartiet, men der har i den seneste tid været stadig flere tegn på, at censuren optrappes i Kina.
Mikroblogs er blevet spredt med eksplosionsagtig hast i landet. I juni nåede antallet af brugere af mikroblogs op på 195 millioner, hvilket var en stigning på 209 procent i forholdt til udgangen af 2010 i henhold til opgørelse fra Kinas Internet Netværks Informationscenter.
