Domstol i Jakarta fastholder dødsstraf til australiere
To australiere, der er dømt for heroinsmugling, har måske ikke flere muligheder for at appellere dødsdom.


 En domstol i Indonesien afviste mandag to australieres forsøg på at få omstødt en dødsdom, hvor de skal henrettes ved skydning for narkotikasmugling.
 Advokater fra statsanklagemyndigheden og forsvaret står nu splittet i spørgsmålet om, hvorvidt de to dømte stadig har muligheder for at appellere.
Australierne Myuran Sukumaran og Andrew Chan blev i 2006 dømt til døden for at være mændene bag en større smuglerring, der blev opdaget, da den forsøgte at smugle otte kilo heroin til Australien.
De har begge appelleret et afslag om benådning fra Indonesiens præsident, Joko Widodo.
Den australske regering arbejder fortsat på at redde Sukumaran og Chan fra at blive henrettet, men sagen har længe belastet det australsk-indonesiske forhold uden at en løsning er kommet nærmere.
- Der er ikke flere muligheder åbne for at appellere, siger talsmænd for statsadvokaten til journalister, efter at domstolens afgørelse var blevet offentliggjort.
Men de to mænds forsvarsadvokater siger, at de vil gå til forfatningsdomstolen i Jakarta.
 - De har ret til at leve, og statsadvokaten ved, at loven giver dem ret til at forsvare deres ret til at leve, siger forsvarsadvokaten Leonard Arpan.
De to australske statsborgere skal ifølge domstolen henrettes sammen med otte andre dødsdømte narkotikasmuglere på fængselsøen Nusakambangan.
Blandt de øvrige dødsdømte er statsborgere fra Frankrig, Brasilien, Filippinerne, Ghana, Nigeria og Indonesien.
Indonesiens præsident har afvist at benåde de dødsdømte trods gentagne appeller fra Australien, Frankrig og Brasilien.
Det indonesiske justitsministerium venter med at fastsætte en dato for henrettelserne, indtil tre tilbageværende appelsager er afgjort.
Indonesien genoptog henrettelser i 2013, efter at de var blevet indstillet i en femårig periode.
Præsident Widodo har sagt, at narkotikasmuglere ikke vil møde nogen nåde, da narkotika udgør en trussel mod Indonesiens sikkerhed.
Tidligere har den australske udenrigsminister, Julie Bishop, blandt andet foreslået at udveksle fanger med Indonesien, men det er blevet afvist.
