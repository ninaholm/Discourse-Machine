E. coli-bakterier kommer altid fra afføring
E. coli-bakterier som den i det forurenede vand i København vil altid stamme fra tarm hos dyr eller mennesker.


 Der er mange slags coli-bakterier. Men når man som i den aktuelle vandforurening i hovedstaden taler om E. coli-bakterier, stammer de altid fra dyrs eller menneskers afføring.
- Og når man finder dem i drikkevand, er det tegn på, at vandet er forurenet af afføring, siger afdelingslæge Palle Valentiner-Branth fra Epidemiologisk Afdeling ved Statens Seruminstitut.
E. coli er de tarmbakterier, som dyr og mennesker bruger til at fordøje deres mad. Det er imidlertid ikke alle typer af E. coli-bakterier, som fremkalder sygdom - men mange af dem gør, siger Palle Valentiner-Branth.
E. coli-bakteriernes virkning afhænger af, hvor høj forekomsten af dem er i drikkevandet. Oftest vil der være en blanding af forskellige E. coli-bakterier.
Det hidtil bedst kendte tilfælde af alvorlig forurening af drikkevandet med E. coli-bakterier indtraf i Køge i 2007. Her blev mange mennesker syge af den massive forurening.
- Man kan udvikle diarré eller opkastning. Men i Danmark er det ellers usædvanligt, at der registreres sygdomstilfælde i forbindelse med forurenet drikkevand, siger Palle Valentiner-Branth.
"Almindelige" coli-bakterier, som ikke kommer fra ekskrementer, kan stamme fra jord, forrådnede planter eller overfladevand.
