22 dræbt i tågeulykker på veje i Egypten
Dårligt vejr og tæt tåge har forårsaget to store trafikulykker i Egypten, som har efterladt 22 mennesker døde.


 Mindst 22 mennesker er søndag morgen blevet dræbt i to større trafikulykker i Egypten.
Dårligt vejr og tæt tåge var ifølge egyptisk politi tilsyneladende årsag til ulykkerne, skriver AFP.
I den største af ulykkerne, der fandt sted på en motorvej nær byen Beni Suef syd for Kairo, var omkring 25 køretøjer involveret. Her blev 16 mennesker dræbt, mens 21 andre kom til skade.
Kort tid efter blev seks mennesker dræbt og tre andre såret, da en lastbil bragede ind i et tog ved en jernbaneoverskæring syd for hovedstaden.
Politiet mener, at tågen har været så tæt, at lastbilchaufføren var ude af stand til at se, at jernbaneoverskæringen var lukket.
