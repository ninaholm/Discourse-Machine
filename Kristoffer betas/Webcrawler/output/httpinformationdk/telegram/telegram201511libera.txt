Liberal Alliance fastholder ønske om billigere biler
LAs ønske om en sænkning af registreringsafgiften er blot et af de kort, der skal gå op i finanslov-kabalen.


 - Vi diskuterer rigtig mange ting på møderne. Og et af vores ønsker er, at registreringsafgiften skal sænkes, fordi bilerne er alt for dyre i Danmark.
Sådan lyder det fra Liberal Alliances finansordfører, Ole Birk Olesen, inden han går til finanslovsforhandlinger med Venstre, De Konservative og Dansk Folkeparti fredag.
Men ønsket om en sænkning er blot et af partiets otte ønsker, lyder det fra Ole Birk Olesen. Det er også det eneste ønske, han vil fortælle om - resten af kortene holder han tæt til kroppen.
- Jeg håber, vi kommer et skridt nærmere en finanslovaftale mellem de blå partier. Det tror jeg også. Det er vores indstilling, siger finansordføreren.
Spørgsmål: Hvad skiller jer?
- Ikke så meget, vi synes, det går godt. Vi føler, at der er lydhørhed over for vores ønsker
Tidligere under forhandlingerne lækkede et internt forhandlingsnotat udarbejdet af henholdsvis Skatteministeriet og Finansministeriet.
Regeringsnotatet viser, at en reduktion af registreringsafgiften fra 180 procent til 140 procent af den afgiftspligtige værdi, der overstiger 82.800 kroner, vil koste 475 millioner kroner i 2016, når man medregner, at lavere afgifter betyder køb af flere og større biler.
 På lang sigt falder tabet af provenu til 275 millioner kroner årligt.
Lavere registreringsafgifter er et hovedkrav fra Liberal Alliance til finansloven for 2016, og partiet håber, at lavere bilafgifter ender med at blive en realitet.
I notatet har regeringen udelukkende regnet på modeller, hvor man sænker registreringsafgiften på biler, der koster mere end knap 170.000 kroner.
Det svarer til 82.800 plus en registreringsafgift på 105 procent og betyder, at "afgiftsnedsættelserne bliver størst for de dyreste biler", hedder det i notatet
Dansk Folkeparti har tidligere udtrykt åbenhed over for en lavere registreringsafgift.
