EU godkender Microsofts køb af Skype
EU giver endeligt grønt lys for Microsofts køb af Skype, som it-giganten måtte slippe 8,5 mia. dollar for.


 EU-Kommissionen har godkendt den amerikanske it-gigant Microsofts overtagelse af telekommunikationstjenesten Skype. Det oplyser EU-Kommissionen.
- EU-Kommissionen har i henhold til EU's fusionsregler godkendt den forslåede overtagelse af internet stemme- og video-kommunikationsudbyder Skype af Microsoft Corporation, fordi aftalen ikke i nævneværdig grad vil hindre effektiv konkurrence i Det Europæiske Økonomiske Samarbejdsområde eller afgørende dele af det, hedder det blandt andet i pressemeddelelsen.
Microsoft købte i maj i år Skype for 8,5 milliarder dollar svarende til 44,4 milliarder kroner. Handlen er dermed Microsofts største nogensinde.
Skype blev stiftet i 2003 af danskeren Janus Friis i samarbejde med svenskeren Niklas Zennström. De to forretningsmænd ejede ved handlen 14 pct. af aktierne, hvilket svarer til 6,2 milliarder kroner.
