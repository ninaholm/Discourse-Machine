EU om dødskollaps i Bangladesh: Vi overvejer sanktioner
Syv personer er foreløbig anholdt, efter at næsten 400 mennesker har mistet livet i fabriks-katastrofen.


 EU er stærkt bekymret over arbejdsforholdene i Bangladesh, efter at en fabriksbygning i hovedstaden Dhaka kollapsede i sidste uge og dræbte mindst 390 mennesker.
Nu vil EU muligvis vil skride ind og ændre handelsaftalerne med landet.
- Vi overvejer passende foranstaltninger, blandt andet via Den Generelle Toldpræferenceordning (GSP), hvor Bangladesh modtager told- og kvotefri adgang til EU-markedet, lyder det fra blandt andre EU's udenrigschef, Catherine Ashton.
 EU er den største handelspartner for Bangladesh, og det tøj, som blev produceret i den otte-etagers bygning, blev lavet til forhandlere i Europa og Canada.
Flere vestlige virksomheder har bekræftet, at de havde underleverandører i bygningen. Og der er et stigende pres på virksomhederne for at hjælpe ofrene og arbejde for bedre arbejdsforhold i Bangladesh.
Ifølge flere af de overlevende fra kollapset blev der opdaget sprækker i bygningen tirsdag i sidste uge, der resulterede i en evakuering af bygningen.
Dog blev de 3000 arbejdere beordret tilbage på arbejde onsdag, hvorefter bygningen styrtede til jorden.
Siden har redningshold arbejdet døgnet rundt på katastrofestedet, og hver dag er dødstallet steget. Over 2000 mennesker er blevet kvæstet, og flere savnes fortsat og frygtes dræbt i murbrokkerne.
I alt er syv personer blev anholdt i forbindelse med kollapset: ejeren af bygningen, fire fabriksejere og to ingeniører. Politiet leder stadig efter en femte fabrikschef, som efter sigende er spansk statsborger.
Det sker ofte, at bygninger styrter sammen i det fattige land, fordi de fleste bygherrer trodser regeringens regler for sikkerhed i forbindelse med konstruktion af etagebyggeri.
