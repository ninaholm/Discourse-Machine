Norsk PET: Islamister er hovedtruslen
Personer, der følger en ekstremistisk ideologi, er den største trussel mod Norge, siger sikkerhedstjeneste.


 Selvom det var en højreekstremist, som stod bag massakren på Utøya, udgør radikale islamister den største trussel mod det norske samfund.
Det fremgår af den årlige trusselsvurdering fra Politiets Sikkerhedstjeneste (PST) i Norge, der svarer til Politiets Efterretningstjeneste herhjemme.
- Truslen, som er forbundet med disse grupper, er bekymrende, fortæller PST-chef Janne Kristiansen.
- I de senere år har vi set, at der er mennesker, der er vokset op i Norge, som er blevet radikaliseret og opfatter Norge og det norske samfund som fjenden, tilføjer hun.
Der er dog stadig kun få islamiske ekstremister i Norge, men deres antal vokser, og de er blevet mere operationelle, skriver PST.
- Disse ekstreme islamister er ikke mange, men de kan blive flere. De forsøger at rekruttere blandt unge mennesker, som søger efter en ideologi og forklaring, siger Janne Kristiansen ifølge NRK.
Efterretningstjenesten peger på, at unge, radikaliserede mennesker rejser til udlandet på træningslejre og til konfliktområder, før de vender tilbage til Norge.
Voldelige højreekstremister såsom Anders Behring Breivik, som slog 77 mennesker ihjel i sit terrorangreb i juli, hører til en uhyre sjælden art i Norge, lyder det.
- Forsøg på aktivt at rekruttere til den antimuslimske bevægelse har slået fejl indtil videre, siger Janne Kristiansen.
Til gengæld frygter PST-chefen, at enkeltpersoner måske vil forsøge at "kopiere" Brevik-terroren og føler sig "inspirerede" af massakren på Utøya og bombeattentatet i Oslo den 22. juli 2011.
