29 såret under sammenstød mellem studerende i Kairo
Voldelige optøjer mellem studerende efterlader 29 sårede i Kairo, hvor uroen fortsat breder sig.


 Rivaliserende studerende, hvoraf nogle var bevæbnet med våben og molotovcocktails, stødte sammen søndag i Kairo.
Mindst 29 blev såret under de voldelige optøjer mellem grupper, der er enten for eller imod den afsatte islamiske præsident Mohamed Mursi, skriver statslige medier.
Optøjerne bredte sig til tre forskellige universiteter i løbet af søndag, hvor grupperne stødte sammen på blandt andet Kairos Ain Shams Universitet.
Opgøret med Det Muslimske Broderskab er kommet, efter at præsident Mohamed Mursi, der blev valgt af folket i fjor, blev fjernet og afsat af militæret i begyndelsen af juli.
Siden har Egypten lidt under uroen.
Den statslige avis Al Ahram skriver, at uidentificerede gerningsmænd skød på demonstrerende studerende i en by nordøst for Kairo.
Overgangsregeringen har oplevet en del modvind, efter at flere massive demonstrationer prægede Egypten i august, hvor adskillige mistede livet i sammenstød mellem demonstranter og sikkerhedsstyrker.
I kølvandet på de voldsomme begivenheder sendte flere vestlige lande skarp kritik af den egyptiske overregerings magtanvendelse mod pro-Mursi demonstranter.
Blandt kritikerne var USA's forsvarsminister, Chuck Hagel, der udtrykte "dyb bekymring over sikkerhedssituationen".
