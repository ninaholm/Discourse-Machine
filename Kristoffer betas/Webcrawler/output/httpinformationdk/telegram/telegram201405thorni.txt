Thorning: Vi har brug for alle stemmer
Danskerne skal stemme til Europaparlamentet og helst støtte en socialdemokrat, siger statsministeren.


 Danskerne skal fatte deres valgkort og stemme til EU-Parlamentet og om dansk deltagelse i den europæiske patentdomstol. De skal helst stemme en socialdemokrat ind i parlamentet og sige ja til patentdomstolen.
Det siger statsminister Helle Thorning-Schmidt (S), da hun søndag formiddag stemmer i strålende solskinsvejr på Kildevældsskolen på Østerbro i København.
- Jeg håber, at danskerne i dag går ned og stemmer. Det er vigtigt, at vi alle sammen sætter vores kryds. Det er et meget stort og demokratisk valg. Så ned at stemme. Så håber jeg selvfølgelig også, at mange danskere stemmer ja til patentet, siger Helle Thorning-Schmidt.
- Det er vigtigt for særligt små danske virksomheder. Jeg håber også, at der er rigtig mange, der stemmer på en socialdemokrat, siger statsministeren, der får hilst på en del vælgere undervejs.
Helle Thorning-Schmidt vil ikke sætte noget succeskriterium for Socialdemokraternes stemmetal eller sige noget om, hvorvidt valgforbundet med De Radikale kan koste hendes parti et mandat i EU-Parlamentet.
 Hun vil heller ikke kommentere Venstre-formanden Lars Løkke Rasmussens tøjsag eller Dansk Folkepartis forventede store valgsejr.
- Lad nu danskerne stemme, men det kan ikke komme bag på nogen, at jeg opfordrer danskerne til at stemme på en socialdemokrat. Vi har brug for alle stemmer, siger hun.
- Vi vil bare gøre det så godt som muligt. Det er vigtigt, at Socialdemokraterne er stærkt repræsenteret i Europaparlamentet. Vi kan gøre en forskel på en helt konkret måde. Måske meget mere end så mange andre, der er stillet op, siger Helle Thorning-Schmidt.
Hun vil ikke kommentere, at nationalistiske højrepartier ventes at få et godt valg fra Dansk Folkeparti i Danmark over UKIP i Storbritannien til Front National i Frankrig.
- I dag håber jeg bare, at alle går ned og stemmer. Mit budskab er, at hvis man er socialdemokrat og plejer at stemme på Socialdemokraterne, så kom ned at få det gjort, siger Helle Thorning-Schmidt.
