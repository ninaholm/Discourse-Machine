SF har lavet regnefejl i sin grønne plan
SF har fejlberegnet antallet af job i sin grønne plan, men gevinsten på 50.000 job holder, siger Steen Gade.


 - Det er en ærgerlig fejl.
Sådan siger SFs klimaordfører, Steen Gade, om partiets regnefejl i dets grønne plan, der ifølge SF kan skabe cirka 70.000 nye job ved klima- og energiteknologi.
Regnefejlen afsløres onsdag i programmet "Detektor" i DR's P1.
SF har fejlberegnet tal fra en rapport fra konsulentfirmaet Fliess og Brøndum, som SF har anvendt i sin plan. Ifølge rapporten skaber klimapolitikken 10.000 job øst for Storebælt på 10 år, men en mere ambitiøs indsats kunne give 35.000 job.
SF har ganget rapportens jobskøn på 35.000 med to for at vurdere virkningen på landsplan. Herfra har SF trukket 20.000 job i det oprindelige tal for at være på den sikre side, forklarer Steen Gade.
- Vi har lavet en regnefejl i de tal, hvor vi mente, at indsatsen kunne skabe 35.000 nye arbejdspladser. Det viser sig nu, at der kun skabes 25.000 nye arbejdspladser, siger Steen Gade.
Han afviser, at regnefejlen sætter spørgsmålstegn ved SFs plan.
- Alle kan lave banale regnefejl, og det anfægter ikke konklusionen, siger Steen Gade.
SFs gruppeformand, Ole Sohn, glæder sig over, at regnefejlen er fundet og nu rettes.
- Det er i småtingsafdelingen. SF sætter større fokus end andre partier på at skabe vækst. Ingen kan gå igennem livet uden at lave regnefejl. Finansministeriet har også regnet forkert, siger Ole Sohn.
SFs rapport blev anfægtet fra starten. Beskæftigelsesminister Inger Støjberg (V) kritiserede SFs formand, Villy Søvndal, for at fifle med tallene og påstå, at "det er Støjbergs tal" i DRs tv-programmer "Deadline" og "Debatten".
- Det nytter ikke at gøre dansk politik til et slagnummer, hvor man stiller sig op og i flæng nævner rapporter og tal, der ikke har bund i sandheden, sagde Inger Støjberg, som kaldte det "ren hokus-pokus økonomi".
