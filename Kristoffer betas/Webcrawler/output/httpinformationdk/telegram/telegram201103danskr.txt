Dansk rytter frifundet i clenbuterolsag
Cykelrytteren Philip Nielsen er blevet frifundet i sagen om brug af clenbuterol.


 Cykelrytteren Philip Nielsen er ikke længere suspenderet i sagen om ulovlig brug af dopingstoffet clenbuterol.
Danmarks Idræts-Forbunds dopingnævn har frikendt Nielsen, der har været suspenderet siden september 2010.
Nævnet har godtaget forklaringen om, at Philip Nielsen har indtaget stoffet ubevidst, mens han kørte med i Tour of Mexico i april 2010 - et løb, hvor han i øvrigt vandt den afsluttende etape.
- Dopingnævnet fastslår, at stoffet stammer fra indtagelse af fødevarer, og at Philip Nielsen ikke selv er skyld i den positive prøve og heller ikke har handlet uagtsomt, hedder det i en pressemeddelelse fra Danmarks Idræts-Forbund.
- Philip Nielsen vidste ikke dengang i april 2010, at der var en risiko ved at spise kød på cykelrytternes hotel i Mexico.
- Derfor var han i god tro, og derfor giver det ikke mening nu at udelukke ham for dopingmisbrug, siger formanden for DIF's dopingnævn, Torben Jessen.
Dermed er de danske dopingmyndigheder nået til samme konklusion som det spanske cykelforbund i februar nåede frem til, da det skulle tage stilling til fundet af clenbuterol i Alberto Contadors blod.
Team Saxo Bank-Sungard-kaptajnen, der hævder at have spist en forurenet bøf, blev for nylig også frikendt i en lignende sag.
Til gengæld er italieneren Alessandro Colo, der også blev testet positiv for clenbuterol i Tour of Mexico, blevet idømt et års karantæne af Coni, den italienske olympiske komité.
Philip Nielsen kørte for Team Concordia i sidste sæson, men står på grund af dopingsagen uden kontrakt lige nu.
