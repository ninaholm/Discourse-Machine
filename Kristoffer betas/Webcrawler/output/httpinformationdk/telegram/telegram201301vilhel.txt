Vilhelmsen skærper krav til revisorer efter bankkrak
Erhvervs- og vækstminister Annette Vilhelmsen er klar med lovforslag efter revisorproblemer i banker.


 En række skærpede krav til revisorer skal forhindre, at danske banker i fremtiden pludseligt krakker på trods af blanke påtegninger fra netop revisorerne - som det for eksempel skete med Tønder Bank.
Det slår erhvervs- og vækstminister Annette Vilhelmsen (SF) fast i et lovforslag, som fremsættes onsdag.
- Den genopretningskurs, som regeringen har lagt over for den finansielle sektor, gælder også for den eksterne revision. Revisor skal råbe vagt i gevær, hvis der er problemer i en banks økonomiske forhold, siger ministeren
- Vi har imidlertid set flere eksempler på finansielle virksomheder, der er gået konkurs, på trods af at den eksterne revisor kort forinden har givet en blank påtegning i regnskabet. Det seneste eksempel er Tønder Bank, siger hun.
Med lovforslaget foreslås det blandt andet at modernisere revisoruddannelsen og at styrke kravene til efteruddannelse - særligt for revisorer, der reviderer finansielle virksomheder.
- Revisors kvalifikationer skal være i top, så de kan udfylde rollen som offentlighedens tillidsrepræsentant. De skal holde sig fagligt ajour, men også have tilstrækkelig praktisk erfaring, siger Annette Vilhelmsen.
Derudover vil ministeren etablere en certificeringsordning for revisorer af finansielle virksomheder.
- Vi indfører en certificeringsordning for revisorer af finansielle virksomheder, siger Annette Vilhelmsen og fortsætter:
- Med certificeringen sikrer vi, at revisor også har den nødvendige praktiske erfaring, og vi undgår tilfælde, hvor revisor ingen eller meget lidt erfaring har med revision af en finansiel virksomhed.
Der var ingen bemærkninger fra revisionsselskabet BDO i regnskaberne fra den nyligt krakkede Tønder Bank.
Bankens konkursbegæring kom efter et besøg fra Finanstilsynet, hvor det blev afsløret, at reglerne for nedskrivning på problematiske udlån ikke blev overholdt.
Egenkapitalen forsvandt som dug for solen - og Tønder Bank blev til Sydbank, der stod klar til at overtage de sunde dele af bankforretningen.
