Apple afviser lækage i billedskandale: Ingen fejl ved iCloud
Apple siger, at der ikke er taler om huller eller fejl i noget Apple-system i forbindelse med billedskandale.


 Den amerikanske computerproducent Apple oplyser, at der er ikke er fundet fejl ved dets iCloud-service, hvor brugere kan lagre billeder og dokumenter virtuelt.
Udtalelsen kommer i forbindelse med en skandale, hvor nøgenbilleder af blandt andet Hollywood-skuespillere er blevet lækket søndag og mandag. Billederne har hackere angiveligt fået gennem målrettede angreb på Apples tjenester.
- Det var ikke et almindeligt forsøg på at trænge ind i iCloud. Det var meget målrettede angreb mod brugernavne og kodeord, oplyser Apple.
- Vi arbejder sammen med politiet for at finde frem til de personer, der står bag, siger Apple i en erklæring, hvor det understreges, at iCloud ikke er kompromitteret af sagen.
- Da vi hørte om tyveriet, blev vi rasende og mobiliserede øjeblikkeligt Apples programmører og udviklere i jagten på kilden til lækagerne. Vore kunders privatliv og sikkerhed har den største betydning for os, udtaler Apple i en erklæring.
Ifølge Apple har de ikke huller eller fejl i noget Apple-system - heller ikke iCloud.
Det var dog angiveligt fra iCloud, at det er lykkedes hackere at finde frem til billederne.
Blandt de mest kendte personer, der er blevet lækket billeder af, er den 24-årige skuespiller og Oscarvinder Jennifer Lawrence.
Foruden Jennifer Lawrence er der også blevet delt billeder af skuespillerne Kirsten Dunst og Kate Upton samt op mod 100 andre kvinder.
De indtil videre ukendte hackere begyndte at lække billederne søndag på siden 4chan, og kort efter blev de delt på diverse hjemmesider og sociale medier. Det er dog uvist, hvor mange af billederne der er ægte.
Skuespilleren Kirsten Dunst, som blandt andet har lavet film med Lars von Trier, bekræfter dog indirekte, at der er blevet delt billeder af hende.
- Tak, iCloud??, skrev hun på Twitter mandag.
Hvis det lykkes de amerikanske myndigheder at finde frem til hackerne, risikerer de lange fængselsstraffe.
I 2012 blev en mand idømt 10 års fængsel for at lække nøgenbilleder af blandt andet kendisserne Scarlett Johansson, Mila Kunis og Christina Aguilera.
