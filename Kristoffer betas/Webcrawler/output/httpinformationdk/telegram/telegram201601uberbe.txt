Uber skal betale millioner til franske taxaselskaber
Uber skal betale 1,2 millioner euro til en række franske taxaselskaber, har en domstol i Paris slået fast.


 En domstol i Paris har dømt den alternative taxaordning Uber til at betale 1,2 millioner euro svarende til knap ni millioner kroner til fællesorganisationen Frankrigs Taxaer. Det viser retsdokumenter, som AFP er kommet i besiddelse af.
Beslutningen kommer som følge af en klage over, at Uber-chauffører agerer som traditionelle taxachauffører ved at vente på gaden i håb op at samle passagerer op.
Uber benægter dog anklagerne og siger, at selskabet "regelmæssigt informerer" sine chauffører om at vende tilbage til deres garager efter endt tur.
Nyheden kommer, dagen efter at flere end 1200 strejkende taxachauffører afbrændte dæk og blokerede flere centrale veje i den franske hovedstad, Paris, i protest mod private taxaer uden licenser.
Det er særligt selskabet Uber, der presser taxabranchen hårdt.
Selskabet findes i hundredvis af byer og er til stede i omkring 70 lande, hvor det møder massiv modstand fra de etablerede taxafirmaer, som er underlagt mange lovpligtige udgifter.
Den kontroversielle mobilapplikation lader brugerne bestille et lift med få klik, og betalingen foregår også elektronisk.
Ifølge Uber er der tale om en samkørselsordning, hvor private bilejere stiller sig til rådighed og kan hyres til en tur, hvor chauffør og passager efterfølgende deler omkostningerne.
