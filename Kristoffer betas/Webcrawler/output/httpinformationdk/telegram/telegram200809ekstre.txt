De ekstreme politiske fløje vokser



 Krigen mod terror, Ungdomshuset og Muhammedkrisen. 
 Tre samfundspolitiske konflikter, der har fået ikke kun den ekstreme venstrefløj, men også højrefløjen til at blomstre de seneste år. 
 Det vurderer sociolog Rene Karpantschof, efter at det i dag kom frem, at det danske nazistparti (DNSB) med formand Jonni Hansen i spidsen oplever fremgang. 
 - Der er gang i den for tiden. Det skyldes, at der er nogle dybere konflikter i samfundet såsom udlændingespørgsmålet og den såkaldte krig mod terror, der giver muligheder for mere aktivistiske strømninger og radikale holdninger, siger Karpantschof, der på Københavns Universitet forsker i politiske bevægelser.
 På højrefløjen ser vi ifølge Rene Karpantschof grupper som DNSB, White Pride, og Modstandsbevægelsen Stop Islamiseringen af Danmark (SIAD), og på venstrefløjen holder Rød Ungdom, Socialistisk Front (SUF) og hele bevægelsen omkring Ungdomshuset gang i aktiviteterne.
 Anders Gravers, formand for Stop Islamiseringen af Danmark, afviser dog at tilhøre højrefløjen.
 - Vi vil ikke sættes i bås med højrefløjen, for vi tilhører den ikke. Vi har medlemmer lige fra Enhedslisten og til det hedengangne Fremskridtspartiet, som har det til fælles, at de går ind for det sekulære samfund, dvs. at politik og religion er adskilt, siger han.
