Nøglepersoner siger nej til H1N1-vaccine



 360.000 danskere i og uden for sundhedsvæsnet er udpeget som nøglepersoner, der skal vaccines mod influenza A. Men mange vil sige nej tak, skriver Dagens Medicin.
 - Efter planlægning og afvikling af 12 sæsoner med massevaccinationer mod influenza er mit bedste bud, at omkring 30 pct. af personer i nøglefunktioner i øjeblikket vil lade sig vaccinere, siger Karsten Østergaard, bestyrelsesformand og medejer af Danske Lægers Vaccinations Service (DLVS). 
 DLVS er landets største vaccinationsbureau og i jævnlig kontakt med stat og kommuner for at vaccinere grupper af nøglepersoner. Det lave skøn bygger på erfaringerne herfra. 
 En af de største grupper af nøglepersoner uden for sundhedsvæsnet er de 12.000 ansatte i politiet. Ifølge sekretariatsleder i Politiforbundet Hans Bundesen er der mange henvendelser fra politifolk, som er i tvivl om, om de skal lade sig vaccinere.
 - Fra Rigspolitiets side ligger der en form for pression for vaccination, mens vi understreger, at det er den enkeltes valg. De lægger krop til, og det må være op til dem selv at vurdere risikoen, siger han til bladet. De fleste, han har talt med, vil ikke vaccineres. 
 Et aktuelt studie fra Harvard School of Public Health viser, at kun 4 ud af 10 voksne amerikanere er sikre på, at de vil vaccineres. 
 Ifølge Karsten Østergaard skyldes modstanden bl.a., at myndighederne længe har fokuseret på at fortælle, at det nye influenzavirus slet ikke er så farligt som først antaget. Andre er bekymrede for bivirkninger ved vaccinen.
