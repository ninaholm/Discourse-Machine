Haj bider benet af surfer ved fransk ø
Den 24-årige mand er i livsfare, efter at hajen gik til angreb ud for øen Reunion i Det Indiske Ocean.


 En 24-årig mand kæmper for sit liv på et hospital, efter at en haj bed hans ene ben af ud for den franske ø Reunion, der ligger i Det Indiske Ocean.
- Bodyboarderens højre ben var bidt af ved låret, lyder det fra territoriets lokale regering i en meddelelse.
Angrebet fandt sted omkring 20 meter fra stranden.
Hajangrebet er det tredje i år i vandet omkring øen, der ligger øst for Madagaskar. De to tidligere angreb endte med dødelig udgang.
Den sårede - en lokal mand - havde bevæget sig uden for et sikkerhedsområde, fortæller de lokale myndigheder. De opfordrer strandgæster til at være yderst forsigtige, når de går i vandet.
Nogle mener, at stigende mængder spildevand, der strømmer ud i havet, tiltrækker hajerne, mens andre bebrejder en marinepark, hvor fiskeri er forbudt, for et stigende antal hajangreb de senere år.
