Somaliere rystede over angreb på tegner



 Somalierne i Danmark er rystede over angrebet mod Muhamed-tegneren Kurt Westergaard fredag aften.
 - Det er rystende og chokerende. Jeg er sikker på, at hele den somaliske gruppe i Danmark tager kraftig afstand fra den handling mod Kurt Westergaard, siger Mohamed Gelle, formand for Somalisk Netværk.
 Han ved endnu ikke mere om den 28-årige gerningsmand end det, der allerede har været fremme i medierne. Ifølge PET har manden tilknytning til gruppen Al-Shabaab, der de seneste år har vokset sig stadig større og mere radikal i Somalia. Det kommer ikke bag på Mohamed Gelle.
 - Tidligere har alle troet, at de bare var en lokal gruppe, men på det seneste har de vist deres sande ansigt, at de er en international terrororganisation på linje med al-Qaeda, siger Mohamed Gelle.
 Det er kun få uger siden Politiets Efterretningstjeneste (PET) udpegede en dansk-somalier som den mand, der stod bag en selvmordsbombe, som kostede 24 mennesker livet under et angreb i Somalias hovedstad, Mogadishu.
 - Så længe vi har den terrorgruppe, så har vi også ubalancerede unge mennesker, som kan blive tiltrukket og misbrugt af dem. Derfor skal vi også i den somaliske gruppe i Danmark gøre en særlig indsats for at advare mod gruppen, siger Mohamed Gelle.
 Han opfordrer samtidig til, at gruppen kommer på EU's liste over terrorgrupper. I dag er den ifølge Gelle kun på den amerikanske terrorliste.
