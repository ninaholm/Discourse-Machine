Norden overvejer fælles luftovervågning



 Sverige, Norge og Finland forhandler med Nato om et nordisk luftovervågningssystem, der skal styrke evnen til at "håndtere hændelser" i Norden og samtidig give øget mulighed for at lave fælles flyøvelser, skriver den svenske forsvarsminister, Sten Tolgfors, i et indlæg i avisen Dagens Nyheter.
 Systemet kan også komme til at omfatte de baltiske lande, siger Tolgfors.
 - Sverige vil ikke se passivt til, hvis et naboland i Norden eller EU blev ramt af en krise eller et angreb. Vi går ud fra, at de heller ikke vil se passive til, hvis Sverige bliver ramt, skriver Tolgfors.
 Luftovervågningssystemet indgår i den ny forsvarspolitik, som den svenske Riksdag skal debattere i dag.
