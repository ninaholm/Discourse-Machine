KL: Nu må det briste eller bære
Kommunerne er klar til at indgå en aftale lørdag om de kommende års økonomi, siger KL-formand, Jan Trøjborg.


  Lørdag kan blive dagen, hvor kommunerne og regeringen kommer frem til en aftale om næste års økonomi. Det siger formanden for Kommunernes Landsforening, KL, Jan Trøjborg (S),
- Nu skal vi vende det med vores bestyrelse, og så skal vi frem til målstregen. Enten brister det eller også bærer det engang i aften, siger Jan  Trøjborg, da han kort efter klokken 14 forlod Finansministeriet efter et par timers forhandlinger.
Ifølge KL's forhandlere er der sket fremskridt i forhandlingerne på flere områder i lørdagens forhandlinger, men kommunerne mangler stadig at blive enige om en række punkter - blandt andet om de penge, kommunerne bruger til at bygge nyt for.
Forhandlingerne præges af, at regeringen kræver, at kommunerne kun må bruge de samme penge, som de bruger i år - dog fremskrevet efter pris- og lønudviklingen.
Og når der ikke er nye penge i spil, vil kommunerne i stedet have regeringen til at ændre love og regler, så det bliver nemmere for kommunerne at styre udgifterne. Senest har kommunerne påvist, hvordan ankeafgørelser på specialområdet tvinger kommunerne til at bruge penge på dyre løsninger - som for eksempel at køre en dreng tværs over Sjælland hver dag for at få undervisning på en særlig specialskole - selv om kommunen mente, den selv havde et udmærket tilbud til drengen
- Det der frit valg på alle hylder, der findes i dag, skal i højere grad afløses af, at det er en kommunalpolitisk vurdering af serviceniveauet i den enkelte kommune, der ligger til grund for det tilbud, man får. Så længe det er godt nok. Selvfølgelig skal der være ankemuligheder, men vi er nødt til at sige, at det niveau, vi har i dag, presser normalundervisningen, og der skal vi have nogle lovændringer, som skal hjælpe os, siger Jan Trøjborg.
Senere lørdag kommer også regionerne til forhandlinger i Finansministeriet.
