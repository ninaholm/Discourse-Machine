Boom i førtidspensionister



 "Flere i arbejde" har det lydt fra den nuværende VK-regering siden 2001, hvor den overtog regeringskontorerne. Men mens flere er kommet i job, er antallet af førtidspensionister også steget. Det viser nye tal fra Social Årsrapport 2008. 
 Forklaringen er regeringens førtidspensionsreform fra 2003, lyder det fra koordinator ved Center for Alternativ Samfundsanalyse (Casa), Finn Kenneth Hansen, der står bag statistikken.  
 - Reformen har presset kommunerne til også at tage fat i de allerdårligst stillede. Men det er svært og nogle gange umuligt at iværksætte indsatser i forhold til de tungeste grupper. Derfor ender flere med at komme på førtidspension, siger Finn Kenneth Hansen.
 Han har fulgt kontanthjælpsmodtagere i tre perioder i årene fra 1984-1990, 1992-1998 og 2002-2008. I de to første perioder havnede 13 procent af de kontanthjælpsmodtagere, forskeren fulgte, på førtidspension. I den sidste periode blev hver fjerde af kontanthjælpsmodtagerne førtidspensioneret - altså næsten en fordobling.
