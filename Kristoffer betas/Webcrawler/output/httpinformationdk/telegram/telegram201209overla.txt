Overlæge: Flyt penge til dødssyge kræftramte
Alt for mange bliver behandlet for prostatakræft, mener overlæge, som ønsker fokus på dødssyges behandling.


 Det er ikke værd at redde ét liv ved at operere for prostatakræft, hvis man samtidig skader mellem 15 og 48 mænd med unødige operationer.
Det siger professor og overlæge ved Rigshospitalet, Peter Iversen, der vil have gang i en debat om dilemmaet.
Han finder det nemlig slet ikke acceptabelt, at omkring 500 mænd årligt bliver opereret for prostatakræft, selvom kræften slet ikke er skadelig. Det giver nemlig mændene alvorlige bivirkninger såsom impotens og inkontinens.
- Min opfordring til politikerne er, at vi flytter fokus fra den evige jagt på tidlige tilfælde, og i stedet ser på, at vores muligheder faktisk er blevet bedre for at behandle de patienter, som er rigtig syge af sygdommen, siger han.
Og han mener, man politisk skal forberede sig på, at der kommer store udgifter på området, da flere af de nye behandlingsformer er meget dyre.
Ud over at fokusere behandlingen på de patienter, som allerede er alvorligt syge, skal en del af den tidlige indsats fastholdes. Derfor er der også behov for, at man bliver dygtigere til at skelne mellem, hvem der på et tidligt stadie har behov for behandling.
- De 1100 mænd, der mister livet til den her sygdom, dem vil vi gerne opdage og behandle i tide. Vi har nogle grove værktøjer til at skelne, de er bare slet ikke fine nok. Der behøves meget mere forskning på området, siger Peter Iversen.
Sidst men ikke mindst peger han på, at der skal et holdningsskifte til blandt mændene, for at løse problemet med overbehandling.
- Det er en kolossal opgave at vænne danske mænd til, at man godt kan få stillet diagnosen tidlig prostatakræft, og så bagefter få at vide, at behandling ikke nødvendigvis er på sin plads, siger Peter Iversen.
Han vil ikke komme med et nærmere bud på, hvor mange raske mænd, man kan forsvare at skade, når man på den anden side redder et liv.
- Det er et filosofisk spørgsmål og i sidste ende et politisk spørgsmål. Vil man have et system, hvor man opererer 15-48 for hver én man redder. Det mener jeg ikke, siger Peter Iversen.
