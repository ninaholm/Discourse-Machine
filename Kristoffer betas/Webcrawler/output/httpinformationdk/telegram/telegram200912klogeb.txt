Kloge børn skal have retskrav på særstøtte



 De kloge skolebørn skal have retskrav på særlig undervisning - nøjagtigt som bogligt svage har haft det i årevis.
 Det foreslår professor Niels Egelund fra Danmarks Pædagogiske Universitetsskole, skriver Berlingske Tidende.
 - Det kan selvfølgelig være et uhyggeligt scenario med advokater, der kommer rendende på skolerne. Men det burde være sådan, at alle forældre kan klage, hvis deres barn ikke får udbytte nok af undervisningen, siger Niels Egelund.
 Han er medlem af Skolerådets formandskab, der rådgiver undervisningsministeren, og undervisningsminister Bertel Haarder (V) er enig i, at der ikke bliver gjort tilstrækkeligt for de højt begavede. Fra næste år vil han gøre de højt begavede elever til et særligt indsatsområde.
 En rundspørge, som Berlingske Research har foretaget blandt 500 skoler viser, at kun hver tredje skole i dag har tilbud til de højt begavede. Det er i dag lærerens opgave at udfordre alle børn i klassen, men det er kun svage elever med behov for specialundervisning, der har et decideret retskrav på undervisning, der tilgodeser deres behov.
 Skoleledere og forældre er åbne over for forslaget om at give de dygtigste retskrav på særlig undervisning, mens Danmarks Lærerforening er modstander af omvæltningen, skriver Berlingske Tidende. 
