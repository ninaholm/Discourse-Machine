Silvio Berlusconi vil appellere fængselsdom
Den tidligere italienske premierminister Silvio Berlusconi appellerer fængselsdom på fire år, siger advokater.


 Advokater for den tidligere italienske premierminister og rigmand Silvio Berlusconi siger, at han vil appellere fredagens dom på fire års fængsel. Berlusconi er dømt for skattesnyd.
- Denne dom er absolut utrolig. Jeg håber, at en anden domstol vil se anderledes på sagen, og at sagen vil blive ført i en anden atmosfære, siger Berlusconis advokater Piero Longo og Niccole Ghedini i en erklæring.
De to advokater betegner dommen som "helt ude af kontakt med juridisk logik".
Berlusconi kommer ikke i fængsel, med mindre han taber en appelsag, som iagttagere er overbeviste om bliver langvarig.
Sagen drejer sig om Berlusconis medieselskab Mediaset. Anklageren siger, at Berlusconi i 1990'erne har snydt det italienske skattevæsen under køb af rettigheder til amerikanske film.
Der skal være sket ved, at Berlusconi over for skattevæsnet har opgivet priser på de amerikanske film, som var langt højre end de priser, han rent faktisk betalte.
De mellemliggende beløb overførte Berlusconi til skjulte fonde i udland og via et system af skuffeselskaber tilbage til Mediaset, der dermed slap for at betale skat.
Berlusconi er sammen med 10 andre involverede i sagen også dømt til at betale 10 millioner euro til det italienske skattevæsen.
