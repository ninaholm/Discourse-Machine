Berygtet børsfusker kræver møde med Hollande
Den franske børsfusker Jérômee Kerviel vil have præsident Hollande til at gå ind i sin sag.


 Ved midnatstid natten til mandag udløber den 37-årige franskmand Jérôme Kerviels tidsfrist for at vende tilbage til Frankrig og afsone en fængselsdom på tre år for børsfusk.
Kerviel befinder sig i nabolandet Italien, hvorfra han søndag eftermiddag bekendtgjorde, at han ikke havde i sinde at tage til Frankrig for at afsone sin fængselsstraf.
 Søndag aften er han dog kommet på andre tanker, og han meddeler, at han vil tage til Frankrig "til fods".
- Men kampen vil fortsætte. Ligegyldigt hvad der sker, så vil Société Générale (den bank, han arbejdede for, red.) og finanssektoren fortsat høre fra mig, siger Kerviel ifølge Reuters.
Samtidig kræver han, at den franske præsident, François Hollande, griber ind i hans sag.
Tilbage i 2008 blev Jérôme Kerviel dømt for at have gennemført uautoriserede handler, forfalskninger og computermanipulation, der ledte til et tab på 4,9 milliarder euro for den franske bank Société Générale.
Han blev idømt tre års fængsel og til at betale 36,7 milliarder kroner for bankens tab, men ankede dommen, fordi han mener, at banken kendte til hans ulovlige handler, men ikke stoppede dem på grund af en "kultur med fokus på profit".
I slutningen af marts 2014 stadfæstede den franske højesteret hans fængselsdom, men fritog ham fra det voldsomme erstatningskrav.
Den 37-årige franskmand har brugt de sidste to måneder i Italien, hvor han har forsøgt at overbevise omverdenen om, at han er blevet behandlet uretfærdigt af det franske retssystem.
Kerviel kræver, at præsident Hollande ser på "de alvorlige mangler", der ledte til hans anholdelse. Den tidligere bankmand ønsker ikke at benådes, men han beder Hollande om at bevilge immunitet til potentielle vidner, der kan vidne til Kerviels fordel.
Kerviels advokater oplyser, at de fra søndag aften vil være "tilgængelige" til at diskutere sagen med præsident Hollande eller hans folk. Hollandes kontor oplyser, at der ikke er nogen planer om at diskutere sagen, og at præsidenten "vil respektere højesterettens afgørelse".
