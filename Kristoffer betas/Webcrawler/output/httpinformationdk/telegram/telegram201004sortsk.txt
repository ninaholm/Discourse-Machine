Sort skærm for kritisk tv i Thailand
En regeringskritisk tv-station er blevet lukket af de thailandske myndigheder efter uger med omfattende demonstrationer. En ond handling, siger protestbevægelse


 De thailandske myndigheder har torsdag lukket en regeringskritisk tv-station efter omfattende demonstrationer i hovedstaden, Bangkok.
- Vi har med succes lukket Folkets Kanal (P-TV), konstaterer en højtstående embedsmand, Satit Wonghnongtaey, fra premierministerens kontor. Han begrunder handlingen med, at stationen har opfordret til uro. 
P-TV har fungeret som talerør for den rødklædte protestbevægelse i Thailand. Selvsamme gruppering har den seneste måned stået i spidsen for de massive regeringskritiske demonstrationer, der onsdag fik Thailands premierminister, Abhisit Vejjajiva, til at erklære undtagelsestilstand i Bangkok.
Det til trods har de rødklædte nægtet at stoppe protesterne, og lukningen af P-TV har nu vækket bevægelsens vrede yderligere.
- Det er en ond handling af den diktatorisk regering, siger de rødklædtes leder, Nattawut Saikuar.
- Regeringen tror fejlagtigt, at de kan stoppe De Røde fra at samle sig ved at afbryde signalet. Vi sender vores afgørende budskab til regeringen ved at genoprette signalet i løbet af i dag (torsdag), fortsætter han.
Hovedparten af de rødklædte er tilhængere af Thailands tidligere premierminister Thaksin Shinawatra
Det skønnes, at demonstrationerne den seneste måned har tiltrukket flere end 100.000 mennesker, når flest har været samlet. 
