K: Ingen skal betale mere end 50 procent i skat
Konservative lægger op til massive skattelettelser i partiets forslag til finanslov. Nulvækst skal finansiere.


 De Konservative går nu dobbelt op i forhold til Venstre, når det gælder ønsket om skattelettelser på næste års finanslov.
Partiet ønsker skattelettelser for 9,6 milliarder kroner, blandt andet for at sikre en marginalskat på højst 50 procent.
- Vi vil sikre, at man højst skal betale halvdelen af den sidst tjente krone. Endemålet for os er en fuldstændig fjernelse af topskatten, men vi holder os tilbage i denne omgang. Jeg vil betegne det som et forsigtigt udspil, hvor vi viser, hvilken retning vi vil i, siger partiets leder, Søren Pape Poulsen.
- Vi vil have, at folk, der står op om morgenen og knokler hver dag, de også skal have lov til at beholde nogle flere af deres egne penge, siger han.
I tillæg til skattelettelserne vil de Konservative også afskaffe 28 afgifter på dagligvarer. Grundskylden skal fastfryses, beskæftigelsesfradraget skal stige for i alt to milliarder kroner, ligesom boligjobordningen ikke bare skal få forlænget livet - den skal styrkes.
Og så til det mindre sjove - finansieringen:
Her vil de Konservative først og fremmest have nulvækst i det offentlige, ligesom den grønne check skal afskaffes. Dertil hentes 1,3 milliarder på udlændinge og udviklingsbistand, ligesom de Konservative ønsker fradrag for fagforeningskontingent droppet.
Spørgsmål: I vil afskaffe en check til borgerne for at give de samme borgere nogle skattelettelser. De lyder som en stor øvelse for noget, der i bund og grund ender i det samme?
- Vi vil gerne rydde op i alle de her enkeltydelser. Den grønne check blev blandt andet indført som kompensation for sukker- og fedtafgiften, og de er jo afskaffet. Så det er for at rydde op, men jeg vil gerne understrege, at vi giver skattelettelser for 9,6 milliarder, siger Søren Pape.
Han forventer ikke, at han skal rydde efterårets kalender for at få tid til langstrakte forhandlingsforløb om finansloven med regeringen.
- Jeg tror ikke, vi skal sætte mange dage, aftener og nætter af på borgerlig side med det forslag til finansloven, som regeringen har lagt på bordet. Med deres 1,5 milliarder kroner til bland-selv sociale forbedringer, som Enhedslisten skal have, så jeg synes ikke, at den lige ligger til os, siger han.
Hos Socialdemokraterne har man heller ikke travlt med at plotte finanslovmøder med de Konservative ind i kalenderen. Faktisk er der ikke en eneste ting i udspillet, regeringspartiet roser.
- Konsekvensen er jo en markant skattelettelse til de mest velstillede, mest af alt betalt af en nulvækst i det offentlige, der rammer ældreplejen, skoler og sygehusene. Det er en kurs, vi er helt uenige i, siger finansordfører Jesper Petersen.
- Det er tydeligt, at vi er meget uenige om kursen videre herfra. De vil ramme fagbevægelsen og øge uligheden, og det er ikke er det, regeringen vil, siger han.
