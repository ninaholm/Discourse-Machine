Frankrig tilbyder Pakistan atomteknologi



 Frankrig er parat til at hjælpe Pakistan med atomteknologi til civile formål. Det oplyser både den franske præsidents kontor og den pakistanske udenrigsminister, shah Mahmood Qureshi.
 Begge meddeler, at præsident Nicholas Sarkozy på et møde i Paris med den pakistanske præsident, Asif Ali Zardari, lovede at overføre civil atomteknologi.
 Qureshi kalder det franske tilbud for "en bemærkelsesværdig udvikling".
 Ifølge Sarkozys kontor er hensigten med den franske bistand at øge sikkerheden på pakistanske atomanlæg.
 Både Pakistan og Indien, som er landets rival i regionen, har de seneste 10 år været i besiddelse af atomvåben. Ingen af landene har underskrevet den internationale traktat om ikkespredning af atomvåben.

