Magtkamp i Sarkozys parti spidser til
Tidligere premierminister er kaldt ind for at mægle i partilederstrid hos Frankrigs konservative UMP-parti.


 Frankrigs konservative oppositionsparti UMP har kaldt landets tidligere premierminister Alain Juppé ind for at mægle og forsøge at forhindre partiet i at gå op i limningen efter et kaotisk formandsvalg.
Både Jean-François Copé og François Fillon hævder at have vundet søndagens meget tætte afstemning og dermed være partiets nye leder.
Mandag aften meddelte partiets valgkommission, at Copé fik 50,03 procent af stemmerne, mens Fillon fik 49,97 procent, og dermed blev Copé erklæret som ny partiformand efter den tidligere præsident Nicolas Sarkozy.
Men torsdag erkendte partiets valgkommission så, at den retmæssige vinder "formentlig" er François Fillon.
Kommissionen siger, at en håndfuld stemmer fra partimedlemmer bosat uden for Frankrig ved en fejl ikke er blevet talt med - og et flertal af de stemmer er gået til Fillon, så det "sandsynligvis" er nok til at sikre den tidligere premierminister sejren.
Nu er partiets appelkommission blevet bedt om snarest at offentliggøre det endelige valgresultat, mens den tilspidsede magtkamp har fået franske medier til at hive de store dommedagsoverskrifter frem.
Manden, der skal redde partiet fra det totale kaos, erkender selv, at den er helt gal.
- Det, der er på spil, er ikke formandskabet i UMP - det er UMP's eksistens, siger Juppé, som er medstifter af partiet.
Copé, der oprindeligt havde affejet Fillons indsigelser og kaldt ham en "dårlig taber", gik torsdag med til, at Juppé mægler i striden.
Den politiske veteran har givet sig selv to uger til at få løst krisen, skriver den franske avis Le Figaro.
