Ban Ki-moon advarer mod angreb på Syrien
FN's generalsekretær stiller spørgsmål ved det lovlige i at gennemføre et angreb på Syrien.


 Brug af våbenmagt er kun lovligt, hvis det sker i selvforsvar, eller hvis FN's Sikkerhedsråd bemyndiger det.
Sådan siger Ban Ki-moon, FN's generalsekretær, i bemærkninger, som ligner en advarsel til USA og andre mod at gennemføre et angreb på Syrien, medmindre FN siger god for det.
Generalsekretæren siger, at hvis FN's våbeninspektører bekræfter, at der den 21. august blev brugt kemiske våben i den syriske hovedstad, Damaskus, så bør FN's Sikkerhedsråd overvinde uenigheden om Syrien-konflikten.
Blandt de fem permanente medlemmer af Sikkerhedsrådet har Rusland og Kina placeret sig på det syriske regimes side, mens USA, Storbritannien og Frankrig går ind for en hård kurs over for regimet.
- Hvis det bekræftes, vil enhver brug af kemiske våben være et alvorligt brud på international lov og en forfærdelig krigsforbrydelse. Enhver gerningsmand må så retsforfølges. Der bør ikke være nogen straffrihed, siger generalsekretæren.
FN's våbeninspektører har hentet prøver i Damaskus, og de skal nu undersøges, så det kan gøres klart, om der blev brugt kemiske våben.
 USA og Frankrig har allerede sagt, at det blev der, og det var ifølge de to landes efterretningsrapporter regimet under ledelse af præsident Bashar al-Assad, der foretog angrebet.
USA siger, at 1400 mennesker blev dræbt, Frankrig siger 281.
Begge lande taler for, at regimet bør mødes med et militært svar.
