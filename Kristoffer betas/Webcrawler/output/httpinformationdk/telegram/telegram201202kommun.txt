Kommunalt svigt da lille dreng døde
Kolding Kommune reagerede ikke trods flere advarsler. Minister sender sagen til kulegravning i Ankestyrelsen.


 En julinat sidste år endte livet for den kun 15 måneder gamle Tobias Schmidt Jørgensen. Men havde Kolding Kommune reageret på talrige advarsler om mistrivsel, var det måske ikke gået så galt. Det skriver Ekstra Bladet lørdag.
Tobias' sag skal nu kulegraves i Ankestyrelsen sammen med en række andre sager om vold og seksuelle overgreb mod børn. Målet er at forbedre indsatsen.
- Det er simpelthen ikke godt nok, hvis der ikke bliver reageret ordentligt på underretninger, og man derfor ikke får igangsat den nødvendige støtte i tide, siger social- og integrationsminister Karen Hækkerup (S) til ekstrabladet.dk.
Ekstra Bladet har via Tobias' pårørende fået aktindsigt i alle papirer vedrørende den lille dreng. De viser, at Kolding Kommune modtog i alt seks indberetninger med bekymringer for hans trivsel.
Hans mor bad selv flere gange om hjælp til at klare forældrerollen. Alligevel blev der ikke sat ind med hjælp og støtte til den lille familie. Sagen gik i stå, da en socialrådgiver blev syg.
Drengens 21-årige mor og 29-årige stedfar er sigtet i sagen, men nægter sig skyldige i anklagerne. Men Tobias blev ikke kun svigtet af sin mor og stedfar.
Den lille dreng viste i løbet af sit korte liv tegn på mistrivsel i en sådan grad, at det vakte bekymring både hos familien, socialrådgivere, sundhedsplejerske og egen læge.
Kommunens manglende indsats kritiseres af formanden for Børns Vilkår, Peter Albæk, der taler om "et kæmpe kommunalt svigt".
Obduktionen af liget viste, at Tobias Schmidt Jørgensen havde 80 skader på sin krop. Blandt andet et friskt brud på den ene arm samt et to uger gammelt lårbensbrud. Han døde ifølge lægerne af væskeansamlinger i hjernen som følge af et brækket kranie.
Allerede da sagen kom frem sidste sommer, bad daværende socialminister Benedikte Kiær (K) Kolding Kommune om en redegørelse om sagen. Da den første redegørelse ikke var klar nok, fik kommunen besked på at lave den om.
Nu har Karen Hækkerup imidlertid sendt sagen videre til Ankestyrelsen.
