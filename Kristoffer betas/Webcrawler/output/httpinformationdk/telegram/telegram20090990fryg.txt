Op mod 90 frygtes dræbt i Afghanistan



 Snesevis af mennesker, måske op til 90, er brændt ihjel i Kunduz i det nordlige Afghanistan, hvor en tankbil er eksploderet.
 Nato bekræfter fredag morgen, at kampfly fra alliancen har gennemført et luftangreb i området, men det er ikke helt klart, om det var Nato-raketter eller bomber, som fik tankbilen til at eksplodere.
 Køretøjet var kapret af Taliban, men kørte fast i en flod. Her uddelte Taliban brændstof til de lokale, da bilen så eksploderede.
 Kunduz-provinsens guvernør, Mohammad Omar, siger, at op til 90 mennesker er dræbt. De blev brændt ihjel i den enorme eksplosion.
 En lokal politichef sætter dødstallet til over 60.
 En lokal stammeleder siger, at tankbilen blev bombet.
 - Vi giver både Taliban og regeringen skylden for det her, siger han. 
 En Nato-talsmand siger fredag morgen til Reuters, at alliancen gennemførte et luftangreb i Kunduz-provinsen "i aftes eller tidligt i morges". Men talsmanden gav ikke yderligere oplysninger. 
