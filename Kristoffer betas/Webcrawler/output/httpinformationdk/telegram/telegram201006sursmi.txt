Sur smiley skæmmer dansk kaserne
Gardehusarregimentet Antvorskov Kaserne har fået en sur smiley og hele 23 påbud fra Arbejdstilsynet. Uacceptabelt og pinligt, lyder det fra fagforening.


 Der er ikke meget at smile af for Gardehusarregimentet på Antvorskov Kaserne ved Slagelse. Tværtimod. Arbejdstilsynet har netop afleveret en sur smiley til kasernen.
Med de nedadvendte mundvige følger 23 såkaldte påbud - det vil sige krav om at forbedre forholdene, der strider mod loven om arbejdsmiljø.
Det oplyser fagforeningen for hærens konstabler og korporaler (HKKF), der selv anmeldte de kritiske forhold til Arbejdstilsynet.
- Jeg er simpelthen edderspændt rasende, siger Michael T. Jensen, forbundssekretær i HKKF, i en pressemeddelelse. 
- Som arbejdsgiver bør forsvaret af sig selv sørge for at overholde loven om arbejdsmiljø. Det sker ikke, og derfor begyndte HKKF for længe siden at lægge ekstra pres på at få arbejdsmiljøet i orden. Men der sker bare ingenting.
Tidligere har Ryes Kaserne ligeledes fået klistret en sur smiley på sig og er blevet tildelt 17 påbud fra Arbejdstilsynet.
- Det er ikke bare uacceptabelt. Det er pinligt, at forsvaret render fra sit ansvar og ikke prioriterer arbejdsmiljøet i højere grad, siger Michael T. Jensen og fortsætter:
- Der må virkelig sidde nogle chefer med røde ører over at have ladet forholdene blive så ringe.
