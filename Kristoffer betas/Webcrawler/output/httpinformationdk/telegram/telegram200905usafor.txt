USA formentlig bag missilangreb i Pakistan



 Et førerløst amerikansk fly affyrede i dag angiveligt flere missiler mod militante oprørere i klanområderne i det nordvestlige Pakistan, der grænser op til Afghanistan. Det siger lokale embedsmænd.
 Angrebet fandt sted i landsbyen Tabbi Langar Khel i den uroplagede Sydwaziristan-provins, som er tilholdssted for Baituallah Mehsud, der er leder for den pakistanske del af Taliban og en nær allieret til al-Qaeda. 
 - Jeg kan bekræfte, at et missil har ramt, og ifølge de første rapporter kan der være dræbte, siger en sikkerhedskilde. 
 Amerikanske militærenheder har gennem længere tid anvendt ubemandede militærfly i kampen mod militante muslimer, der holder til i de bjergrige områder i Pakistan tæt på grænsen til Afghanistan.
 Den amerikanske regering er frustreret over, at den pakistanske hær ikke har været i stand til at få bugt med flere militante muslimske grupper, der bruger Pakistan som base for angreb mod de udenlandske styrker i Afghanistan.
