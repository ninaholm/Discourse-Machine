Retten slår fast: Breivik var tilregnelig
Retten lægger til grund for afgørelse om tilregnelighed, at Breivik var alene om at gennemføre terrorangreb.


 Selv om de sagkyndige var uenige om, hvorvidt Anders Behring Breivik var utilregnelig, da han dræbte 77 mennesker i Oslo og på Utøya, er der ikke rejst tilstrækkelig tvivl om massemorderens tilregnelighed.
Sådan lyder det fra byretsdommer Wenche Elizabeth Arntzen, efter at Oslo Byret har idømt Breivik forvaring på 21 år for massakren 22. juli sidste år. Forvaringen har en minimumtid på 10 år.
Med dommen står det klart, at retten har fundet Breivik tilregnelig.
Retten lægger blandt andet til grund for sin afgørelse om tilregnelighed, at Breivik var alene om at planlægge og gennemføre terrorangrebene.
Op til offentliggørelsen af dommen var der på grund af to modstridende rapporter fra retspsykiatere tvivl om, hvorvidt den 33-årige ville blive erklæret tilregnelig eller utilregnelig i gerningsøjeblikket.
Men dommerne i retssagen valgte altså at finde Breivik tilregnelig. Blandt andet mener dommerne, at den første rapport, som finder Breivik utilregnelig, ikke har taget tilstrækkeligt højde for massemorderens politiske motiv.
Breiviks forsvarer har argumenteret for, at Breivik var fuldt tilregnelig i gerningsøjeblikket. Anklagemyndigheden var derimod i tvivl om Breiviks tilregnelighed og havde derfor plæderet for en behandlingsdom.
Dommer Wenche Elizabeth Arntzen siger dog, at retten ikke har lagt vægt på massemorderens eget ønske om at blive kendt tilregnelig.
I forbindelse med gennemgangen opremsede dommeren brugen af straffeloven i historisk kontekst. Samtidig brugte hun lang tid på at diskutere ændringerne, som trådte i kraft i 2002. Her blev begrebet "sindssyg" erstattet med "psykotisk".
Videre gav hun en grundig redegørelse for gældende ret på området med henvisning til tidligere domme.
Breivik har besluttet sig for ikke at anke dommen. Med den udmelding er det nu op til anklagerne, om det endelige punktum er sat i sagen.
