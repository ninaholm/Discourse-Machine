Pirater i Somalia får rekordstor løsesum
Somalias pirater høster jackpot på 9,5 millioner dollar for at frigive en sydkoreansk supertanker. De mange penge kan gøre flere til pirater, advarer ekspert.


 En gruppe pirater i Somalia har fået en rekordstor løsesum for at frigive skibet "Samho Dream", en sydkoreansk supertanker som piraterne kaprede i Det Indiske Ocean i april.
- Vi fik 9,5 millioner dollar, siger en pirat, der blot kalder sig Ali.
Han oplyser, at piraterne derefter gik i gang med at dele pengene, hvorefter de ville lade skibet sejle.
En anden pirat oplyser til nyhedsbureauet AFP, at pengene blev hejst ned til skibet i to store pakker fra en helikopter.
Besætningen, der består af fem sydkoreanere og 19 filippinere, er angiveligt i god behold.
Løsesummen svarer til 50 millioner danske kroner.
- De havde oprindeligt krævet 20 millioner dollar (106 millioner kroner), siger Andrew Mwangura, koordinator ved De Østafrikanske Søfarendes Støtteprogram, som overvåger regionens søveje.
- Jeg kan bekræfte, at mæglerne har fortalt mig, at de enedes om at betale et beløb i overkanten af ni millioner dollar. Det er det højeste beløb, der hidtil er udbetalt til pirater, siger Mwangura til Reuters.
Somalia er generelt præget af kaos og blodige stridigheder. Landet har ikke haft en fungerende regering i næsten 20 år og flyder med våben.
Forholdene på landjorden har betydet, at sørøveriet har blomstret ud for landets kyster, hvor vandvejene forbinder Europa med Afrika og Asien.
- Det her er den jackpot, de har ventet på, siger Andrew Mwangura om den rekordstore løsesum.
- Det vil opmuntre andre til at blive en del af sørøveriet eller supplere piraterne med våben og tekniske hjælpemidler, advarer han.
Foruden den sydkoreanske supertanker er også et andet skib frigivet. Det drejer sig om det singaporeansk indregistrerede "Golden Blessing" med 19 kinesiske sømænd om bord.
Det er uklart, hvorvidt piraterne også har fået løsesum for dette skib, men britiske BBC oplyser, at der skal være betalt næsten 2,8 millioner dollar (knap 15 millioner kroner).
