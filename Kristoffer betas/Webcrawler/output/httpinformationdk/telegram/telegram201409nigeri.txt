Nigeria slår fast: Lederen af Boko Haram er død
En bedrager har angiveligt foregivet at være leder af Boko Haram. Nu er den rigtige leder død, lyder det.


 Lederen af den militante, islamistiske gruppe Boko Haram, Abubakar Shekau, er død, lyder det onsdag fra Nigerias militær.
Sikkerhedskilder har to gange tidligere erklæret ham død, men for første gang, er det nu militæret selv, der bekræfter det offentligt.
USA betegner ham som "global terrorist" og udbød sidste år en dusør på syv millioner dollar (omkring 40 millioner kroner) til den, der fanger Shekau.
Talsmand for forsvaret Chris Olukolade siger, at en beskægget, islamistisk kriger identificeret som Mohammed Bashir blev dræbt under kampe i byen Konduga.
Han har flere gange på videoer udgivet sig for at være Abubakar Shekau, og med hans dødsfald kan militæret altså nu bekræfte, at lederen af Boko Haram er endeligt død.
Der er dog ingen meldinger om, hvornår eller hvordan Abubakar Shekau mistede livet. Sikkerhedskilder har tidligere hævdet, at han døde i juli 2009 og juni 2013.
Tidligere på året sagde talsmanden for landets hemmelige politi, Marilyn Ogar, at "den oprindelige Shekau er død," og at den person, der optræder i en lang række videoer, var en bedrager.
Onsdag sagde Olukolade så, at den faktiske identitet af Boko Harams leder ikke er relevant. Navnet Shekau er blevet synonym for terrorister, lyder det.
- Det nigerianske militær er fortsat resolut på at stå for retfærdighed til alle, der krænker Nigerias frihed og territorium, siger han.
I Nigeria har der længe været spekulationer om, at lederen døde i 2003, og at hans navn siden er blevet brugt af mindst to andre.
Om nyheden vil ende spekulationerne omkring Shekaus sande identitet eller død er endnu uklart, og der er ingen uafhængig bekræftelse af påstanden.
I de seneste uger har Nigerias militær været under pres for at genvinde det territorium, som islamister har indtaget i den nordøstlige del af landet.
