Offentligt ansattes løn sættes i bakgear
De offentligt ansatte kommer til at se langt efter store lønstigninger, når der skal forhandles nye overenskomster til foråret. Flere vil endda tabe penge.


 Godt 800.000 lærere, hjemmehjælpere, sygeplejersker og andre ansatte i stat, regioner og kommuner må indstille sig på økonomisk smalhals, når der skal forhandles nye overenskomster til foråret. Det skriver Politiken. 
- Der er indbygget en reallønsnedgang i overenskomsterne, uanset, hvad man gør, siger professor Flemming Ibsen, Aalborg Universitet, til Politiken.
I 2008 gav overenskomsterne en lønstigning på hele 12,8 procent over tre år til de fleste ansatte i det offentlige, og både hjemmehjælpere, sosu'ere og sygeplejersker fik endnu mere i lønposen. Nu er virkeligheden den stik modsatte.
På grund af den såkaldte reguleringsordning skal de offentlige lønninger altid følge lønnen på det private arbejdsmarked. Og her er lønnen nærmest gået i stå. 
Da de offentlige lønninger på det seneste også er steget mere end lønningerne i industrien, må de offentligt ansatte nøjes med lønstigninger på godt 5,5 procent frem til 2014, viser beregninger på baggrund af Økonomisk Redegørelse fra Finansministeriet.
Samtidig ventes priserne i samme periode at stige med otte procent, og dermed er konsekvensen uundgåelig: Lærere, sygeplejersker og andre offentligt ansattes lønninger bliver udhulet. 
Omregnet til kroner og ører får en offentligt ansat omkring 2.000 kroner mindre til forbrug om året.
