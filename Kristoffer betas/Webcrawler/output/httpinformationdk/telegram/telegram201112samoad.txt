Samoa dropper fredag den 30. december
Det er surt at have fødselsdag den 30. december og bo i Samoa. Østaten har besluttet at skrotte denne dag.


 Regeringen i østaten Samoa har truffet en drastisk beslutning.
Samoa skal tage et kæmpe skridt ind i fremtiden, og det betyder, at datoen den 30 december 2011 uden videre hives ud af kalenderen i Samoa.
Det sker, for at bringe Samoa tættere på de tidszoner, landets nærmeste handelspartnere, Australien og New Zealand, har.
For som det er nu, mister Samoa to handelsdage med de to lande. Når det er fredag i Samoa, er det allerede lørdag i New Zealand, og indbyggerne holder fri.
Når indbyggerne i Samoa er i kirke om søndagen, er newzealænderne på arbejde, for så er det mandag dér.
Det skal det være slut med nu.
Datolinjen løber ned igennem Stillehavet, og den løber vest om Samoa, som er 11 timer efter Greenwich Meantime (GMT).
Danmark er én time før GMT, når det er vintertid.
Men regeringen under ledelse af premierminister Tuilaepa Sailele Malielegaoi vender nu op og ned på det hele. I den sidste time af torsdag den 29. december vil premierministeren lede bønner, og han vil holde tale, hvorefter østaten tager det store skridt ud i fremtiden.
Når det bliver midnat, tager Samoa ikke fat på fredag den 30. december. Den eksisterer ikke. Samoa springer direkte til lørdag den 31. december.
Det betyder så også, at Samoa går fra at være et af de sidste steder, hvor årsskiftet indfinder sig, til et af de første steder.
Inden skiftet er Samoa 21 timer efter det østlige Australien og 23 timer efter New Zealand. Når skiftet er en realitet, er Samoa en time foran New Zealand og tre timer foran Sydney.
Det er ikke første gang, at Samoa ændrer tid. For 120 år siden ændrede Samoa tiden den modsatte vej, idet handlen dengang mere havde fokus på USA og Europa.
I øvrigt kan gæster på hoteller i Samoa tage den med ro. De skal ikke betale for fredagens ophold.
Så heldige er arbejdsgiverne i østaten ikke. De skal stadig betale deres ansatte løn for dagen, der aldrig har været der.
