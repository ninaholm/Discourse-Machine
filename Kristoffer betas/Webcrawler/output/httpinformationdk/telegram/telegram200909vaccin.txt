Vaccine kan redde 350 kvinder fra kræft
Mange kvinder kan årligt reddes, hvis en vaccine mod livmoderhalskræft udbredes fra 12-15 årige og op til 26 år. Det fastslår de danske gynækologer nu.


 Alle danske piger og kvinder mellem 12 og 26 år bør vaccineres for at bremse udbredelsen af livmorhalskræft. Sådan lyder den faglige vurdering fra Dansk Selskab for Gynækologi og Obstetrik, der har gennemtrawlet al faglitteraturen. 
 I dag tilbydes kun piger mellem 12 og 15 år vaccinen gennem det danske vaccinationsprogram. Men al forskning viser, at det vil være en fremragende og meget effektiv idé at udbrede vaccinen mod human papilloma virus (HPV) helt op til 26 år. 
 - Mere end fire ud af fem kvinder i alderen 16-26 er ikke smittet med HPV type 16 og 18, som er de stammer, der hyppigst giver livmorhalskræft. Fik de alle en effektiv beskyttelse via vaccine, så kan vi formentlig undgå 70-80 procent af de nuværende 450 årlige tilfælde af livmorhalskræft herhjemme, siger Charlotte H. Søgaard, der er næstformand i Dansk Selskab for Gynækologi og Obstetrik. Af disse dør omkring 140.
 I dag er mere end 75.000 danske piger og kvinder vaccineret. Der er ikke hverken i Danmark eller i udlandet rapporteret om alvorlige bivirkninger til vaccinen. Derfor anbefaler Dansk Selskab for Gynækologi og Obstetrik en ny såkaldt national guideline om at udbrede det danske vaccinationsprogram til at omfatte kvinder op til 26 år.
 - Vi har for en gangs skyld en vaccine, som er meget effektiv mod kræft. Så det er en rigtig god idé at bruge den, siger Charlotte H. Søgaard, der har søgt fortræde for Folketingets sundhedsudvalg. For i den sidste ende er det op til myndighederne, om de vil udbrede vaccinen, der koster omkring 3500 kroner for de tre behandlinger, hver pige eller kvinde skal have. 
