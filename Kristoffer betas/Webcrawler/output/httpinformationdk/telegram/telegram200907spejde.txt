Spejderlejr hylder klimasagen.



 Op mod et par tusinde ledere og seniorer står parate på Det Danske Spejderkorps' sommerlejr ved Kliplev i Sønderjylland for at tage imod det helt store rykind onsdag, hvor 19.000 unge samles i Danmarks største spejderlejr.
 Også spejdere fra andre danske og udenlandske spejderkorps deltager stævnet, der siden 1989 er løbet af stablen hvert femte år.
 Hvor osende busser før har været transportmidlet, så kommer hovedparten nu med DSB-særtog, oplyser en af de presseansvarlige, Morten Jørgensen. Det er i tråd med klimaudfordringerne, der er et af temaerne for Blå Sommer, som sommerlejren kaldes. 
 Temaet koster spejderne en kollektiv, kødløs dag, der sparer atmosfæren for 25-50 ton CO2. Alle 400 deltagende spejdergrupper ventes at komme med energibesparende opfindelser til at efterleve en parole om, at det er de små valg i hverdagen, der gør den store forskel for miljøet.  
