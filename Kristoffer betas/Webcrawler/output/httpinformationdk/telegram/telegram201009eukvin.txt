EU vil have kvinder i bestyrelser
Som del af en ny ligestillingsstrategi åbner EU's justitskommissær, Viviane Reding, døren på klem for kønskvotering i bestyrelser.


 Hvis ikke selskaberne selv kan finde ud af at få kvinder i bestyrelserne, må EU gøre det for dem.
Sådan lyder den klare besked fra EU's justitskommissær, Viviane Redding, i forbindelse med fremlæggelsen af en femårig plan, der skal sikre ligestilling mellem mænd og kvinder.
- Selskaberne burde selv klare det, og der er mange, som går i den rigtige retning. Men hvis ikke selvregulering lykkes, må vi træffe foranstaltninger, der får kvinder ind i bestyrelser og ledelser, siger Viviane Reding.
Det er første gang, kommissionen åbner op for at lovgive om kønskvotering. Kommissæren påpeger dog, at det er en sidste udvej, hvis virksomhederne ikke kan finde ud at lave selvregulering på området.
Tal fra EU-Kommissionen viser, at kun én ud af 10 bestyrelsesmedlemmer i EU er kvinder, og at kvinder kun sidder på tre procent af posterne som bestyrelsesformand.
Selvom 19 procent af de danske bestyrelsesmedlemmer er kvinder, er netop kønskvotering et hedt emne i den politiske debat herhjemme.
Oppositionen foreslog i foråret, at minimum 40 procent af alle bestyrelsespladser skal besættes af kvinder. Derfor er SF's europaparlamentariker Emilie Turunen glad for de nye udmeldinger.
- Indtil nu har de fleste lande - herunder den danske regering - mumlet i skægget og kigget ned i bordet, når talen er faldet på at gøre noget ved det, siger Emilie Turunen og fortsætter:
- Men heldigvis tør Viviane Reding kigge alle de bagstræberiske regeringschefer og virksomhedsledere lige i øjnene og forlange, at der nu sker noget.
Viviane Reding vil næste forår mødes med repræsentanter for de største børsnoterede selskaber i Europa for at drøfte, hvad virksomhederne selv kan gøre. Hvis der ikke sker fremskridt inden 2012, kan kønskvoteringen komme på tale.
