Britisk avis sår tvivl om Thornings chancer for EU-toppost
Den britiske regering støtter ifølge anset avis nu Polens premierminister Donald Tusk til EU-toppost.


 Statsminister Helle Thorning-Schmidts (S) chancer for at blive formand for Det Europæiske Råd, i daglig tale EU's præsident, ser ud til at have lidt et tilbageslag.
Tirsdag skriver den normalt velinformerede britiske avis The Guardian, at Storbritanniens premierminister David Cameron støtter Polens premierminister Donald Tusk som EU's kommende præsident.
På lørdag skal EU's stats- og regeringschefer atter mødes for at få lagt de sidste brikker i en stor kabale om de europæiske topposter, der skal genbesættes til efteråret. Endnu er intet dog lagt fast, og samtlige lande har deres egen holdning til en ny EU-præsident.
Forholdet mellem Storbritannien og Polen har ellers været nedadgående det seneste års tid, efter at Cameron har sagt, at det var en stor fejltagelse at åbne EU's grænser til Polen og andre lande for 10 år siden, da en række østlande blev optaget i EU.
Siden er hundredtusindvis af østeuropæere kommet til Storbritannien i håbet om at finde arbejde.
Cameron mener dog, at den borgerligt-liberale Tusk kan afbalancere den konservative kommissionsformand, Jean Claude-Junckers, ønsker om et føderalt EU.
Ifølge The Guardian talte Cameron i telefon med Tusk mandag morgen, hvor de begge lagde vægt på, at fremtiden for EU bør indeholde en reformkurs, der skal sende mere magt tilbage til medlemslandene.
Det tyske medie Spiegel Online skrev mandag aften, at de socialdemokratiske ledere er klar til at opgive den danske statsminister som EU's kommende præsident.
Det sker angiveligt, fordi Italien og Frankrig er imod EU's sparekurs, som den tyske forbundskansler, Angela Merkel, står i spidsen for. Og ifølge Spiegel Online er Thornings chancer dalet betragteligt, fordi hun anses for at være for liberal i økonomisk henseende.
Men præsidentposten er ikke det fransk-italienske hovedfokus.
Italien og Frankrig har angiveligt indgået en alliance om at give posten som EU's udenrigschef til den italienske udenrigsminister Federica Mogherini og økonomiposten i kommissionen til den tidligere franske finansminister Pierre Moscovici.
De østeuropæiske EU-lande blokerede for udnævnelsen af Mogherini ved EU-topmødet midt i juli, fordi de anser hende for at være for ruslandsvenlig og uerfaren.
Derfor er der atter indkaldt til topmøde på lørdag, og med Tusk i spil som EU-præsident ventes de østeuropæiske EU-lande snarere at kunne acceptere Mogherini som ny udenrigschef.
