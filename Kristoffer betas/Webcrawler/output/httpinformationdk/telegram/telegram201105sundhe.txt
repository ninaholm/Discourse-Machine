Sundhedsaftale og 2020-flertal på plads
Regeringen har både Dansk Folkeparti og Pia Christmas-Møller bag en sundhedsaftale og 2020-planen.


 En sundhedsaftale til 200-300 millioner kroner er faldet på plads mellem regeringen, Dansk Folkeparti og løsgængeren Pia Christmas-Møller.
- Vi har indgået endnu en omfattende aftale og den her gang på sundhedsområdet. En aftale, som handler om at sætte nogle nye initiativer i gang og sætte patienten i centrum, siger finansminister Claus Hjort Frederiksen (V).
- Det her er en fantastisk god pakke, som jeg er meget tilfreds med, at vi kommer igennem med. Og også hvor der er flertal. Det har vi jo søgt længe i forhold til hele 2020-planen, siger Dansk Folkepartis formand, Pia Kjærsgaard.
Aftalen betyder blandt andet, at der skal laves et såkaldt center for partikelterapi, der skal give en mere skånsom behandling af skrøbelige kræftpatienter.
Patienter med symptomer på en alvorlig sygdom skal inden 30 dage kunne få at vide, hvad de fejler.
Udkantsdanmark får løfte om en pulje til lægebiler. Og endelig bliver der afsat 150 millioner kroner ekstra om året til psykisk syge samt andre 50 millioner kroner til et ny center for genoptræning af hjerneskadede.
Sidstnævnte center stod på løsgængeren Pia Christmas-Møllers ønskeliste, og med aftalen har hun samtidig tilsluttet sig hele "aftalekomplekset" omkring VK-regeringens økonomiske 2020-plan.
Dermed har regeringen atter sit flertal på plads, efter at Kristendemokraternes Per Ørum Jørgensen onsdag forlod forhandlingerne om en sundhedspakke og truede med at trække sin støtte til de allerede indgåede aftaler.
- Jeg er blevet meget godt imødekommet i en fremragende sundhedsaftale, og jeg har også en forventning om, at jeg bliver imødekommet i forbindelse med de kommende forslag om en forøget vækst, siger Pia Christmas-Møller.
