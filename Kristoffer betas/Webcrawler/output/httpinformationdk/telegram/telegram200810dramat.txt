Dramatisk fald på latinamerikanske børser



 Der var på det nærmeste katastrofestemning på latinamerikanske børser efter nye store kursfald i går. Helt galt gik det i Brasilien, Argentina og Mexico. 
 Efter et fald på børsen i São Paulo på 10 procent blev handlen suspenderet. Ved en genåbning senere på dagen faldt kurserne fortsat. I alt har aktierne i São Paulo mistet 45 procent af deres værdi siden nytår.
 I Mexico By betegnede handlere situationen som kaotisk, da børsen lukkede med en nedgang på syv procent. Værst så det ud i Argentina, hvor situationen blev betegnet som helt uoverskuelig, efter at præsident Christina Kirchner fremlagde forslag om at nationalisere alle private pensionsfonde. Hensigten er at sikre argentinernes pensioner mod udhuling som følge af finanskrisen. Kurserne gik ned med godt 10 procent i Buenos Aires.
