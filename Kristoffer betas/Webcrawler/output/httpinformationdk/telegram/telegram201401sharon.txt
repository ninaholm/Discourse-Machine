Sharon stedt til hvile på familiegård tæt ved Gaza
Begravelsen af Ariel Sharon forløb efter israelsk tradition med en rabbiner, som klippede i sønnernes tøj.


 Israels tidligere premierminister Ariel Sharon blev mandag stedt til hvile på sin gård i Negevørkenen ved en ceremoni, hvor otte militærgeneraler bar kisten til graven, hvor den tidligere militærchef skal ligge ved siden af sin anden kone, Lily, der døde i 2000.
- Arik, hærchefen. Du fik mange titler gennem årene, men jeg synes, at denne passer bedst til dig, sagde general Benny Gantz ved graven med henvisning til Sharons kaldenavn.
Ved begravelsen, der foregik efter israelsk tradition, trådte en militær rabbiner frem og klippede symbolsk i Sharons to sønners tøj som tegn på sorg.
Sharon døde lørdag af hjertesvigt efter otte år i koma efter et slagtilfælde.
Der blev angiveligt affyret to raketter fra Gaza umiddelbart før begravelsen, men ingen af dem ramte Israel.
Ariel Sharon blev tidligere mandag mindet og hyldet foran det israelske parlament, Knesset, ved den første af to ceremonier i forbindelse med statsbegravelsen.
Blandt gæsterne var USA's vicepræsident, Joe Biden, premierminister Benjamin Netanyahu og Israels præsident, Shimon Peres.
- Vi følger ham i dag til hans endelige hvile, en soldat, en helt særlig soldat, en hærchef som vidste, hvordan man vinder, siger Shimon Peres.
Den tidligere premierministers død har sat gang i debatten om hans eftermæle.
I Israel hyldes han som krigshelt, mens han i store dele af den arabiske verden først og fremmest er kendt som krigsforbryder.
- Folkets sikkerhed var altid Ariks stålsatte mission, et ubrydeligt engagement i jødernes fremtid, uanset om det er 30 eller 300 år ude i fremtiden, sagde Biden ved ceremonien med henvisning til Sharons kælenavn.
Israels nuværende premierminister, Benjamin Netanyahu, som tidligere var minister i Ariel Sharons regering, opfordrede til at følge Sharons eksempel.
- Arik forstod, hvad der var vigtigt for vores eksistens og sikkerhed, vi må stå fast. Vi holder fast i disse principper, sagde Netanyahu.
Den danske ambassadør i Israel, Jesper Vahr, deltog i ceremonien ved Knesset, men der var ingen danske repræsentanter ved begravelsen i Negev.
