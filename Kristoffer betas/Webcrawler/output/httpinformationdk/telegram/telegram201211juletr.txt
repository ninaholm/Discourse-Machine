Juletræ-topmøde slut: Ny bestyrelse på plads
Journalister fra Rusland og Frankrig var mødt op til stormøde i Kokkedal sammen med 300 beboere.


 Efter en fem timer lang ekstraordinær generalforsamling er der valgt ny bestyrelse i boligforeningen Egedalsvænge i Kokkedal.
Det endte med en ny formand - danske Anders Brøgger - to nye medlemmer og genvalg til fem muslimske medlemmer, skriver flere danske medier.
Dermed er der igen muslimsk flertal i boligforeningen, som de seneste uger har fyldt mediebilledet på grund af et meget omdiskuteret juletræ.
Hele grantræs-balladen begyndte, da et muslimsk flertal i afdelingsbestyrelsen blokerede for, at der skulle indkøbes et fælles juletræ til den årlige fest i december. De afviste at bruge de cirka 5000-7000 kroner, som træet og juletræstænding koster.
Beslutningen vakte opsigt, fordi den blev taget tre dage efter en stor muslimsk Eid-fest i Egedalsvænge - et arrangement, som blev støttet med 60.000 kroner fra bestyrelsen.
En underskriftindsamling blandt beboerne har ført til, at der onsdag aften skulle være nyvalg til bestyrelsen.
Ifølge boligselskabet 3B, der administrerer boligerne, var cirka 300 lokale beboere mødt op til juletræs-topmødet.
Stemningen i Egedalshallen, hvor generalforsamling fandt sted, var "bidsk" og "harm", skriver politiken.dk
- Først var folk virkelig gale. De råbte og havde en masse ting, de gerne ville ud med. Men så blev det bedre, og nu er det faktisk okay stemning derinde, sagde en anonym beboer i en rygepause til netmediet.
Aftenens stormøde blev fulgt af en et massivt presseopbud fra ind- og udland. Blandt andet et russisk og fransk tv-hold. Derudover var flere betjente mødt op for at sørge for sikkerheden, skriver politiken.dk.
Den nye bestyrelsesformand Anders Brøgger går ifølge dr.dk ind for et juletræ i Egedalsvænge. Men om der kommer et grantræ i december til boligforeningen er endnu uvist. Beslutningen bliver sandsynligvis først truffet en af de næste dage.
