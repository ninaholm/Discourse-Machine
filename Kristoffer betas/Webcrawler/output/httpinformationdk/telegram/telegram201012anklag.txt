Anklager: Gom bestilte mord på sin brud
Svensk kvinde blev myrdet på sin bryllupsrejse i Sydafrika. Men hvilken rolle spillede brudgommen i mordet?


 En britisk forretningsmand bestilte selv mordet på sin svenske hustru forud for, at hun blev dræbt under deres bryllupsrejse i Sydafrika i sidste måned. Det hævder den sydafrikanske anklagemyndighed under retssagen i Cape Town.
Den 28-årige Anni Dewani blev skudt og dræbt, efter at den taxa, hun og ægtemanden Shrien Dewani kørte i, blev kapret i udkanten af Cape Town. Forbrydelsen skete 13. november bare få uger efter deres bryllup.
Liget af den svenske kvinde blev senere fundet i et fattigt, sort beboelsesområde.
Dewani, som ikke kom noget til ved kapringen og som vendte tilbage til Storbritannien kort efter, har nægtet nogen form for indblanding i forbrydelsen.
Oprindeligt blev tre mænd tiltalt for drab, men som led i en handel med anklagemyndigheden om nedsat straf fik en af de tiltalte mulighed for at fortælle om ægtemandens påståede involvering.
- Den dræbte blev myrdet på opfordring af hendes mand, forklarede anklager Rodney de Kock i Landsretten i Cape Town.
En talsmand for anklagemyndigheden ønsker ikke at udtale sig om, hvorvidt Dewani, som ledsagede liget af sin hustru hjem til Storbritannien, vil blive sigtet i sagen.
Påstanden om, at ægtemanden stod bag mordet, er fremsat af Zola Tongo, den taxachauffør, som det nygifte par benyttede i Cape Town.
Tongo blev tirsdag idømt 18 års fængsel efter at have erkendt sig skyldig i mord og groft røveri.
