Fakta om vækstplanens nye miljøgodkendelser
Virksomheder får hurtigere og enklere miljøgodkendelser. Se her hvordan.


 Regeringens vækstplan for fødevarer lægger op til hurtigere og enklere miljøgodkendelser til virksomheder. På sigt er målet, at fire ud af fem miljøgodkendelser kan undværes. Sådan ser planerne for miljøgodkendelser ud:
* I dag skal cirka 5800 danske virksomheder have en miljøgodkendelse, inden de etablerer sig, og inden de udvider eller foretager større ændringer i produktioner.
 * Der udarbejdes årligt cirka 500 nye godkendelser.
 * De største 800 virksomheder skal have en individuel miljøgodkendelse i henhold til EU-krav, men sagsbehandlingen vil kunne lettes for hovedparten af de 5000 resterende virksomheder.
 * En miljøgodkendelse sætter i dag typisk mål for, hvor meget virksomheder må modtage - for eksempel mælk til et mejeri. Eller hvor meget en virksomhed må producere - for eksempel ton slagtesvin fra et slagteri.
* Men med virkning fra 2015 skal miljøgodkendelser i stedet baseres på, hvor meget virksomheden forurener.
* Regeringen vil fremme standardiserede miljøkrav til specifikke brancher, så virksomheder kan nøjes med at sende en anmeldelse i stedet for en ansøgning om miljøgodkendelse.
* For at sikre miljøbeskyttelsen tjekker myndighederne, at en virksomhed lever op til kravene på det første tilsynsbesøg, efter at den har fået grønt lys.
* I første omgang vil der blive udarbejdet branchebekendtgørelser for biogasanlæg og korn- og foderstofvirksomheder, der skal virke fra 2015.
