Tysklands Merkel kommer til klimatopmøde



 Tysklands kansler, Angela Merkel, agter at deltage i FN's klimatopmøde i København, selv om flere af verdens ledere, herunder USA's præsident Barack Obama, har skudt alle håb om en bindende aftale ned. Det oplyste en regeringstalsmand Christoph Steegmans mandag i Berlin.
 Han siger ifølge nyhedsbureauet dpa, at Angela Merkel satser på at være i København på klimatopmødet COP15's sidste dag den 18. december.
 - Jeg behøver ikke at gå som katten om den varme grød. Det er indlysende at mandagens resultat ikke ligefrem har givet anledning til den store eufori, siger Steegmans til journalister i Berlin.
 - Kansleren har derfor besluttet at spille en aktiv rolle for at sikre, at stangen ikke er sat for lavt i København, og at vi forsøger at få mest ud af det og ikke lade nogen løbe fra deres ansvar, siger han og tilføjer, at Merkel vil rådføre sig med sine europæiske partnere og sørge for, at man kommer så tæt på målet som overhovedet muligt.
 Flere Asien-Stillehavsledere, herunder Obama og Hu Jintao fra Kina fik søndag skruet voldsomt ned for målene for COP15-mødet i dagene 7.-18. december i København, hvor planen var at blive enige om en bindende aftale om at bekæmpe klimaændringer. Efter alt at dømme vil forhandlingerne trække ud og strække sig ind i 2010.
 I stedet støttede de et kompromisforslag fra statsminister Lars Løkke Rasmussen (V), der fløj ind til et hastigt arrangeret møde i Singapore. Han går nu efter en politisk hensigtserklæring i stedet for en juridisk bindende aftale på mødet i december.

