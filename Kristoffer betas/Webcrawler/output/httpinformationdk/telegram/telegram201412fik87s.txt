Fik 87 stemmer: Bliver ny minister i Grønlands regering
Det nye ministerhold er præsenteret i Grønland, hvor særligt et navn vækker opsigt blandt udnævnelserne.


 For folk, der følger grønlandsk politik, vil særligt et navn vække opsigt i det nye ministerhold, der blev præsenteret onsdag aften dansk tid.
Siumuts formand og kommende landsstyreformand, Kim Kielsen, offentliggjorde sit ministerhold på ni kvinder og mænd fra partiet Siumut og to andre partier i koalitionen. Det skriver Sermitsiaq.
Og her faldt overraskelsen, da det bliver Vittus Qujaukitsoq, der skal være ny udenrigsminister. Han var en omstridt finansminister i tidligere landstyreformand Aleqa Hammonds korte og turbulente regeringstid.
Han er fungerende finansminister, men får i det nye landsstyre (Naalakkersuisut) titlen som landsstyremedlem for udenrigsanliggender, erhverv, arbejdsmarked og handel.
Under det seneste valg fik han ikke nok stemmer til at komme i Landstinget, da han fik 87 stemmer. Ved valget i 2013 fik han 215 stemmer.
Før valget for to uger siden præsenterede han efter lang tids pres og en aktindsigt et underskud for 2014 på op mod 300 millioner kroner i det statslige budget, hvilket var langt værre end forventet.
Beløbet skal ses i lyset af Grønlands befolkning på 56.000 mod Danmarks 5,6 millioner indbyggere.
Partiet Siumut fik 11 mandater ved valget fredag 28. november. Demokraterne fik fire, mens Atassut fik to mandater. Tilsammen har den nye koalition 17 mandater mod oppositionens 14.
Dermed sidder den kommende koalitionsregering på et spinkelt flertal.
Foruden landsstyreformand bliver Kim Kielsen landsstyremedlem for indenrigsanliggender.
Demokraternes formand, Anda Uldum, får ansvar for finanser og råstoffer og bliver første viceformand for Landsstyret.
Atassuts formand, Knud Kristiansen, bliver landsstyremedlem for boliger, byggeri og infrastruktur og anden viceformand for Landsstyret.
Som den eneste får Martha Lund Olsen genvalg til et af de ansvarsområder, hun også havde under den afgående Siumut-Atassut-regering. Hun bliver landsstyremedlem for social-, familie- og ligestillingsområdet.
Det nye landsstyre skal godkendes på et møde i Inatsisartut, Landstinget, fredag eftermiddag.
