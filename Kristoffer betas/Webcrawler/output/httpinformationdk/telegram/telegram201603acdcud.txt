AC/DC udsætter USA-turné: Forsanger risikerer at blive døv
Forsanger kan miste hørelsen, hvis han ikke stopper touren. Usikkerhed om udsolgt Aarhus-koncert til sommer


 46.000 har sikret sig billet, når AC/DC 12. juni spiller på Ceres Park i Aarhus.
Men spørgsmålet er, om koncerten med de australske rocklegender overhovedet bliver til noget.
Mandag udsatte bandet de resterende koncerter på USA-delen af dets verdensturné på ubestemt tid.
Det skyldes, at forsanger Brian Johnson risikerer at miste hørelsen helt, hvis han ikke holder pause fra det decibeltunge turnéliv med det samme, skriver bandet på sin hjemmeside.
68-årige Johnson "er blevet rådet af lægerne til at stoppe med at turnere med øjeblikkelig virkning eller risikere at blive døv", skriver bandet i en udtalelse sent mandag dansk tid.
AC/DC oplyser, at det vil spille de resterende ti koncerter i USA på et senere tidspunkt, men "sandsynligvis med en gæsteforsanger".
"Rock or Bust"-turnéen skulle efter planen bringe Brian Johnson, Angus Young og de andre bandmedlemmer til Lissabon 7. maj, og planen er, at turnéen lukker og slukker i den aarhusianske sommeraften 12. juni.
Bandet oplyser dog intet om, hvorvidt det vil spille den europæiske del af turnéen som planlagt, eller om det måske også bliver med en gæsteforsanger.
AC/DC har solgt over 200 millioner album siden debuten i 1973 med "Back in Black", der er blandt de bedst sælgende i historien.
