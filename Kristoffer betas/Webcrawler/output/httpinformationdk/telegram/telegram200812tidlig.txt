Tidligere RAF-terrorist løsladt



 Justitsministeriet i den tyske delstat Baden-Württemberg har i dag løsladt den tidligere terrorist Christian Klar, som var med i den venstreekstremistiske terrorgruppe Rote Armee Fraktion, RAF.
 - Efter 26 år har han forladt fængslet, siger en talsmand for ministeriet. 
 Klar, der havde forladt fængslet, inden pressen blev orienteret, var involveret i ni drab.
 Klar blev i 1985 dømt for meddelagtighed i 20 drab og drabsforsøg, heriblandt likvideringerne af ledende tyske erhvervs- og embedsfolk.
 Det vakte stor opsigt i Tyskland, da landsretten i Stuttgart for nylig meddelte, at den 56-årige Klar ville blive prøveløsladt efter at have afsonet mindstestraffen for, hvad der kræves af en livstidsdom i Tyskland.
 RAF, der også var kendt under navnet Baader-Meinhof-gruppen efter dets grundlæggere Andreas Baader og Ulrike Meinhof, opstod ud af studenterprotester i slutningen af 1960'erne.
 Gruppen menes at have dræbt 34 personer i årene 1970-1991, inden den blev opløst for 10 år siden.
