Betalingsbalancen stiger men eksporten er under pres
Betalingsbalancens overskud boomer. Selv om eksporten falder, er der lyspunkter at spore, vurderer økonomer.


 Betalingsbalancen steg i maj med 1,5 milliarder kroner til 11,8 milliarder kroner i forhold til samme måned sidste år. I forhold til april er betalingsbalancens bundlinje vokset med 3,5 milliarder kroner, viser tal fra Danmarks Statistik.
Men det er ikke nok, at det danske husholdningsregnskab viser fine takter:
- Dansk økonomi er en lille og åben økonomi, hvorfor vi på den lange bane gerne skulle leve af eksport. I maj faldt eksporten svagt med 0,7 procent, mens importen steg med 2,6 procent, siger Mikkel Høegh, chefanalytiker hos BRFkredit, i en kommentar til tallene.
Chefanalytikeren mener, at udviklingen på den lidt længere bane kan være bekymrende. Han peger dog på, at det samlede handelsoverskud var på 5,9 milliarder kroner i maj.
Jens Nærvig Pedersen, økonom i Danske Bank, siger, at eksporten har haft det svært den seneste tid.
- Det skyldes blandt vækstkrisen i Europa, hvor euroområdet, vores største eksportmarked, har været fanget i recession i halvandet år, siger han.
- Når vores største eksportmarked skrumper, så rammer det efterspørgslen efter danske varer og dermed eksporten, siger Jens Nærvig Pedersen.
Der er dog lyspunkter, da international økonomi ser ud til at bevæge sig den rigtige retning i øjeblikket.
- I USA er der ved at komme fart på økonomien, og euroområdet ser nu endelig ud til at være på vej til at forlade recessionen. Det er rigtig godt nyt for eksportvirksomhederne herhjemme, siger Danske Banks økonom.
Hos BRFkredit regner Mikkel Høegh med, at Danmark fortsat vil have overskud på handelsbalancen. Og det er ikke kun salget af danske varer, der er årsag til det.
- Den seneste uro i Mellemøsten har presset oliepriserne op, hvilket eksportmæssigt gavner dansk økonomi, siger chefanalytikeren med henvisning til militærkuppet i Egypten.
