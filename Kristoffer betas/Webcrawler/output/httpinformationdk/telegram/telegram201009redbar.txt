Red Barnets udleverer forkert nummer
7.500 indsamlere fra Red Barnet blev søndag sendt ud på gader og stræder med et forkert telefonnummer på indsamlingsfolderen.


 Red Barnet har ved en fejl trykt et forkert telefonnummer på de 1,5 millioner foldere, som de frivillige indsamlere i dag er blevet udstyret med sammen med indsamlingsbøsserne.
Der er tale om den folder, der bliver lagt i postkassen, hvis man ikke er hjemme, når indsamleren ringer på døren.
Via telefonregningen kan man donere 100 kroner til Red Barnets tre familieprojekter i Sierra Leone, Uganda og Etiopien. Men nummeret, der er trykt på folderen, er altså forkert.
Det rigtige nummer er i stedet 90 56 52 00, fortæller projektleder Lone Burchardt til Nyhedsbureauet Newspaq.
- Vi er altså kommet til at lave en lille tastefejl. Så hvis man vil støtte med 100 kroner og ikke er hjemme på dagen. Så skal man ikke ringe til det nummer, der står på folderen, siger hun.
Red Barnet regner dog ikke med, at det forkerte nummer betyder, at børnene i Afrika går glip af store millionbeløb.
- Jeg håber ikke, det får så store konsekvenser. Vi har nu fået lavet en henvisning videre, så når man ringer på det forkerte nummer, bliver man henvist til det rigtige, siger Lone Burchart.
Red Barnet har 7.500 indsamlere på gaden i dag. Man kan også donere penge via sms eller via organisationens hjemmeside.
 
