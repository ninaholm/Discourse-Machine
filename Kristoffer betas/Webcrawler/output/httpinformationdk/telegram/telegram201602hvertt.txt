Hvert tredje offer i Syrien er barn eller kvinde
Ifølge Læger uden Grænser sker flere og flere angreb i Syrien mod hospitaler og medicinske insinuationer.


 Konflikten i Syrien kaster mange ofre af sig. Og der er langtfra kun tale om våbenføre mænd. Ifølge en ny undersøgelse fra Læger uden Grænser er hvert tredje offer i krigen nemlig kvinde eller barn.
Organisationen har i 2015 indsamlet data fra 70 hospitaler og klinikker i det nordvestlige, vestlige og centrale Syrien.
Mellem 30 og 40 procent af de godt 154.000 sårede og 7000 døde er kvinder og børn.
Men tallet er formentligt meget større, fortæller Læger uden Grænsers direktør i Danmark, Jesper H. Brix.
- Det her er kun toppen af isbjerget, for der er helt sikkert flere både døde og sårede børn og kvinder, end hvad der er talt op her.
Ifølge Jesper H. Brix er der sket et skred i angreb mod hospitaler og medicinske klinikker. 63 medicinske faciliteter, som Læger uden Grænser støtter, blev angrebet i 2015.
12 af dem blev jævnet med jorden, og 23 ansatte fra Læger uden Grænser mistede livet.
Direktøren beder det internationale samfund om at gøre noget ved problemerne, som "simpelthen er nødt til at ophøre øjeblikkeligt," lyder det.
- Det her indikerer, at det ikke kun er soldater, der bliver ramt af konflikten, men også i høj grad civile. Ifølge krigens love må man ikke bombe civile mål medmindre de militære mål klart overstiger eventuelle tab af civile, siger Jesper H. Brix.
- FN's Sikkerhedsråd må få det her stoppet. De skal være med til at sikre, at civile ikke bliver bombet, og at bombninger af hospitaler og sundhedsfaciliteter ikke fortsætter.
 I regionen omkring Syriens hovedstad, Damaskus, er flere end 70 områder under belejring, og det rammer knap halvanden million mennesker.
Jesper H. Brix fortæller, at det ikke kun drejer sig om Syrien. Også i Yemen oplever Læger uden Grænser lignende problemer med angreb mod hospitaler.
