Brødre 10 år i fængsel for mord på søster
Tre jordanske mænd skal op til 10 år i fængsel for mord på deres søster, der havde en affære.


 En domstol i Jordan har dømt tre mænd til fængsel imellem 7 og 10 år for at have myrdet deres søster.
Der er tale om et af de såkaldte "æresdrab". Brødrene, der alle er under 30, myrdede i fjor deres 40-årige søster. Hun var skilt, men den ugifte kvinde havde ifølge brødrene en kærlighedsaffære, hvilket de ikke kunne acceptere.
Så de slog hende ihjel. En talsmand for domstolen siger, at brødrene stak hende med knive 15 gange. Liget blev brændt, og søsterens hus blev også stukket i brand, da brødrene forsøgte at skjule deres forbrydelse.
To af de tre blev dømt til døden, og den tredje blev dømt 30 års fængsel. Men en appeldomstol ændrede dommen til 10 års fængsel for de dødsdømte og syv år til manden, der havde en dom på 30 års fængsel.
I Jordan straffes mord med døden, men normalt dømmer domstolene mildere, når det drejer sig om "æresdrab".
Mellem 15 og 20 kvinder bliver hvert år myrdet for at genoprette familiens ære i Jordan, selv om regeringen forsøger at bekæmpe disse forbrydelser.
