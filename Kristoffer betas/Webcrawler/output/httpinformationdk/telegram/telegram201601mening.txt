Meningsmåling viser knebent rødt flertal
Hvis der var valg i dag, ville rød blok sandsynligvis få flertal med 90 mandater, viser Voxmetermåling.


 50,5 procent af vælgerne ville sandsynligvis sætte kryds ved et rødt parti, hvis de skulle til stemmeurnerne i dag. Det viser en ny måling, som analyseinstituttet Voxmeter har foretaget for Ritzau.
Voxmeter har interviewet 1026 personer over 18 år for at høre, hvad de ville stemme, hvis de skulle til valg nu.
Resultatet viser, at rød blok lige akkurat samler et flertal på 90 mandater, mens de blå partier må nøjes med 49,4 procent af stemmerne, og dermed 85 af de 179 folketingspladser.
Selv om målingen hælder til en rød sejr, så er der intet, der er afgjort, for den statistiske usikkerhed for undersøgelsen ligger samlet set på 3,1 procent
 Det betyder, at det faktiske udfald af et valg kan gå 3,1 procent i begge retninger, og dermed vende resultatet helt på hovedet.
Trods alt kan undersøgelsen give et fingerpeg om, hvordan vælgernes holdning har udviklet sig siden folketingsvalget i sommeren 2015.
Dengang snuppede de blå partier 90 mandater, og rød blok fik 85.
Blå blok, der til valget fik 52,3 procent af stemmerne, har i de sidste målinger fra december 2015 ligget stabilt mellem 51 og 52 procent, men har nu taget et ekstra dyk til de 49,4.
Ifølge Voxmeters beregninger går den samlede røde blok frem, selv om Socialdemokraterne lader til at stå til 45 mandater. To mindre end de 47 de høstede til sommerens valg.
Derimod konkluderer Voxmeter, at både Radikale, Alternativet og Enhedslisten hver især får to mandater mere, mens SF står til at få et ekstra folketingsmedlem.
Målingen anslår, at De Konservative og regeringspartiet Venstre mister et mandat hver, mens Dansk Folkeparti går tilbage fra 37 til 33 folketingsmedlemmer. Samtidig tyder beregningen på, at Liberal Alliance vinder et ekstra mandat som det eneste blå parti.
