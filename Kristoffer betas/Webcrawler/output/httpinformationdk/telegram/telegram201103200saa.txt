200 er såret under protester i Bahrain
Vrede over saudiske soldaters indmarch i den arabiske østat Bahrain udløser nye shiamuslimske demonstrationer.


 Voldsomme uroligheder breder sig i den lille arabiske østat Bahrain, hvor kongen tidligere på dagen erklærede tre måneders undtagelsestilstand. To er dræbt og 200 er såret, oplyser en kilde på et hospital.
De fleste af de tilskadekomne tilhører Bahrains shiamuslimske flertal.
Den sunnimuslimske kong Hamad overdrager i de næste tre måneder magten til landets sikkerhedsstyrker.
Konflikten er på vej til at udvikle sig til en regional krise. Mandag sendte Saudi-Arabien 1000 soldater ind i landet for at bistå med at bremse de shiamuslimske demonstranter.
Samtidig bebuder De Forenede Arabiske Emirater, at det vil sende 500 politifolk til landet.
Demonstranterne har samlet sig foran Saudi-Arabiens ambassade, og der råbes slagord mod kongen og de saudiske "besættelsesstyrker".
Lokale tv-stationer og aktivister udsender billeder fra demonstrationerne, hvor mange tilsyneladende er hårdt kvæstet. En bangladeshisk statsborger meldes dræbt.
Urolighederne bekymrer USA, for den amerikanske Femte Flåde har base i Bahrain.
- En ting står klart: De er ingen militær løsning på problemerne i Bahrain, siger Det Hvide Hus' talsmand, Tommy Vietor.
Bahrain har hjemkaldt dets ambassadør i Iran, efter den shiamuslimske iranske regering har fordømt de saudiske soldaters indmarch i landet.
Shiamuslimerne i Bahrain, der udgør 70 procent af befolkningen, er vrede over, at sunnimuslimer sidder på magten og rigdommen i den lille østat.
