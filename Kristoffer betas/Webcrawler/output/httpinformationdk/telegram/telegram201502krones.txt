Kronespekulanter strækker våben
Nationalbanken har indtil videre brugt omkring 160 milliarder på at svække kronen i februar.


 Det nytter ikke noget alligevel. Kronen kan ikke spekuleres ud af sit faste bånd overfor euroen. Sådan synes udenlandske investorer at ræsonnere.
Siden fredag har kronen pustet ud efter lang tids pres. Fredag tabte den pludselig styrke og nåede det svageste niveau siden april 2014. Samtidig var der tale om den kraftigste svækkelse på en enkelt dag siden 1993.
Men faren er ikke drevet over for nyt pres mod kronen, selv om første bølge foreløbig er drevet over. Det vurderer to cheføkonomer overfor Ritzau.
- Det er for tidligt at afblæse risikoen for et nyt pres mod kronen. Men i denne omgang synes det at være drevet over.
- Inden svækkelsen fredag har Nationalbanken indtil videre brugt omkring 160 milliarder kroner i februar på opkøb af valuta for at svække kronen, siger cheføkonom i Handelsbanken Jes Asmussen til Ritzau.
Cheføkonom i Sydbank Jacob Graven siger, at meget tyder på, at det var et forsøg på at spekulere kronen ud af sin faste kurs overfor euroen.
- Det kom efter, at Schweiz pludselig brød loftet på francens kurs overfor euroen. Det var som om spekulanterne tænkte, at det samme kunne ske med kronen overfor euroen.
- Men der havde de forregnet sig, der er gået en sandhed op for dem. Nationalbanken bruger alle midler for at forsvare kronen, siger Jakob Graven til Ritzau.
 Cheføkonom i Sydbank Jacob Graven er enig med sin kollega i Handelsbanken i, at det er for tidligt af afblæse risikoen for en ny omgang med hårdt pres på kronen.
Nykredits chefanalytiker Tore Stramer vurderer efter tirsdagens nettostilling fra Nationalbanken, at der ikke umiddelbart er noget, der indikerer, at Nationalbanken spillede en afgørende rolle i i svækkelsen af kronen fredag.
Tværtimod tyder det på, at flere internationale investorer kan have valgt at hjemtage deres spekulative positioner i danske kroner i fredags, påpeger Tore Stramer.
Tirsdag eftermiddag går der 7,4605 danske kroner på en euro mod 7,4494 fredag morgen før kronen tabte pusten.
Hvis danskerne havde euro i tegnebogen i stedet for kroner, var det ikke nødvendigt for Nationalbanken at vogte over kronens skæbne på finansmarkederne. Men det ligger langt ude i fremtiden, forsikrer økonomi og indenrigsminister Morten Østergaard (R).
- Det er ikke aktuelt nu med en afstemning om euroen. Retsforbeholdet står først for, fordi vi er ved at ryge ud af Europol-samarbejdet, siger Morten Østergaard til Ritzau.
