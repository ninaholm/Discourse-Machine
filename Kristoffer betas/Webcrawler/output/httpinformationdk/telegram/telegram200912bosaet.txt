Bosættere protesterer mod byggestop



 Tusindvis af højreorienterede bosættere samledes onsdag aften i Jerusalem for at vise deres modstand mod premierminister Benjamin Netanyahus beslutning om et midlertidigt stop for at udbygge i bosættelserne på Vestbredden.
 Demonstranterne bar skilte med slagord som "Guds Bibel gav os dette land", og "Vil vil fortsætte med at bygge i Judæa og Samaria", de hebræiske navne, som Israel bruger om den sydlige og nordlige del af Vestbredden.
 Netanyahu meddelte det 10 måneder lange byggestop i november efter lang tids forhandlinger med USA. Han har lovet, at byggeriet genoptages, når det midlertidige stop udløber, men det beroliger ikke bosætterne.
 - Vi er bange for, at byggestoppet ikke kun vil vare 10 måneder. Netanyahu er en svag leder, og han vil bøje sig for pres fra USA og EU, siger den 50-årige David fra Jerusalem til det tyske nyhedsbureau dpa.
 - Jeg tvivler meget på, at byggeriet vil gå i gang igen, siger en bosætterleder, Pinhas Wallerstein, til det franske nyhedsbureau AFP.
 Siden Netanyahu blev premierminister i marts, har han været under pres fra USA og den palæstinensiske leder, Mahmoud Abbas, for at stoppe det israelske byggeri på den besatte Vestbred.
 Netanyahu siger, at han håber byggestoppet vil få Abbas til at genoptage fredsforhandlinger med ham. Men palæstinenserne har kritiseret det midlertidige stop, fordi det ikke inkluderer Østjerusalem eller de par tusinde huse i bosættelser på Vestbredden, hvor byggeriet allerede er i gang. Skoler og børnehaver er også undtaget byggestoppet.
 Abbas står fast på, at betingelsen for at genoptage fredsforhandlingerne er et fuldt stop for byggeri.
