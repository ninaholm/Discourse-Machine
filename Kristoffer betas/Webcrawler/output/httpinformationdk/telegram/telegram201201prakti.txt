DA: Praktikpladssituationen er god
Dansk Arbejdsgiverforening (DA) er ikke bekymrede over, at omkring 10.000 mangler en praktikplads.


 Omkring 10.000 unge står lige nu og mangler en praktikplads. Langt de fleste i København.
Selvom det lyder af meget, går det ifølge Dansk Arbejdsgiverforening godt på området.
- Det kan være udfordrende og frustrerende at finde en praktikplads, men i lyset af krisen er situationen meget tilfredsstillende, siger Simon Neergaard-Holm, chefkonsulent fra Dansk Arbejdsgiverforening.
- Jeg glæder mig over, at vi i 2011 lavede 33.000 praktikaftaler. Det tal er faktisk højere, end det var i nogle af årerne i halvfemserne.
I LO er man noget mindre positivt indstillet. Forbundet savner, at DA tager ansvar for at få løst problemet.
- Alle virksomheder må og skal bidrage. Det må DA aktivt hjælpe med til. Vi ved jo, at arbejdsgiverne om få år vil beklage sig over, at de mangler kvalificeret arbejdskraft, siger LO-sekretær Ejner K. Holst.
Den udmelding tager Simon Neergaard-Holm dog med ro.
- Jeg har ikke en rød knap, jeg lige kan dreje på, og oprette 10.000 nye praktikpladser, siger han.
Det er ikke godt nok, mener Københavns overborgmester, Frank Jensen, der sidder for bordenden i en by, hvor hver fjerde praktiksøgende mangler en plads.
- DA bør bruge de nye tal, der viser, at unge i København har endnu sværere ved at finde en praktikplads end unge i provinsen til at give deres københavnske medlemmer en utvetydig opfordring til at tage flere elever.
- De får jo selv brug for arbejdskraften, når krisen vender, siger han.
DA foreslår københavnerne at lede efter praktikpladser uden for hovedstadens grænser, men Frank Jensen mener i stedet, at de københavnske virksomheder bør tage sig alvorligt sammen.
- Det er et skinforslag, fordi der i provinsen mangler praktikpladser til 1 ud 10. Så skal en københavner være heldig at komme i betragtning, siger han.
Mangel på praktikpladser betyder ikke, at de 10.000, der mangler en praktikplads nu, tvinges til at stoppe uddannelsen i utide.
En uddannelsesgaranti betyder, at alle kan færdiggøre deres uddannelse gennem skolepraktik.
