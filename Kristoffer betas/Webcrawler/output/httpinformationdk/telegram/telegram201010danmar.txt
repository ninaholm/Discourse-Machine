Danmark nærmer sig EU-retssag om vandmiljø
EU har mistet tålmodigheden med regeringen, når det gælder renere vandmiljø. Nu trues Danmark med retssag. Danske vandplaner er mindst halvandet år forsinket.


 EU er blevet grundigt træt af at vente på det fodslæbende Danmark, når det gælder et renere vandmiljø. Danmark læner sig nu op ad en retssag.
EU's miljøkommissær, Janez Potocnik, har sendt en "begrundet udtalelse" til den danske regering, hvori Danmark "tilskyndes til at forelægge sine vandplaner". 
Udtalelsen kommer efter den såkaldte åbningsskrivelse i juni og er sidste advarsel før en retssag ved EU's domstol.
Vandplanerne skulle have været vedtaget senest 22. december 2009. Men på det tidspunkt havde VK-regeringen end ikke sendt planerne i offentlig høring. 
Det betyder, at planerne, der skal give renere vand i søer, åer, fjorde og undergrunden, bliver mindst halvandet år forsinket.
EU's vandrammedirektiv er meget vidtgående og kræver, at medlemslandene sikrer "god økologisk kvalitet" i både grundvand og overfladevand i 2015. 
Med torsdagens advarsel fra Bruxelles er Danmark kommet i tvivlsomt selskab med Belgien, Cypern, Grækenland, Malta, Portugal og Slovenien.
Hvis den danske regering ikke leverer et tilfredsstillende svar til EU-Kommissionen inden to måneder, kan sagen havne ved EU-Domstolen.
Miljøminister Karen Ellemann (V) sendte for kort tid siden et udkast til vandplanerne i høring. Der er seks måneders frist til indsigelser, og derefter skal de endelige planer udarbejdes.
