Søren Pape stiller ultimative krav til regeringsgrundlag
Venstres Inger Støjberg vil ikke love vælgerne nulvækst og skattelettelser inden et valg.


 Meningsmålingerne peger fortsat på en borgerlig regering efter det folketingsvalg, som senest skal foregå til september.
Men om Konservative skal være en del af regeringen, er fortsat et åbent spørgsmål.
Partiformand Søren Pape Poulsen stiller i hvert fald i en kronik i Berlingske tre ufravigelige krav, hvis hans parti skal være med.
For det første vil han ikke acceptere, at den offentlige sektor vokser sig større. Han vil have sænket skatter og afgifter, og så vil han gøre op med nogle af de regler, der giver offentlige myndigheder adgang til privat ejendom.
- En stemme på Det Konservative Folkeparti er en stemme på en større privat sektor, lavere skatter og mere frihed og ansvar til helt almindelige danskere, skriver Søren Pape Poulsen i kronikken i Berlingske.
Spørgsmålet er så, om de øvrige borgerlige partier er indstillet på at føje De Konservative på disse hovedpunkter.
Specielt nulvæksten kan blive svært at få igennem. Venstre har tidligere også talt for en opbremsning af det offentlige forbrug, men partiformand Lars Løkke Rasmussen har blødt op på formuleringerne på det seneste.
Politiske ordfører Inger Støjberg (V) er enig med De Konservative i deres ønske om nulvækst og skattelettelser, men længere vil hun ikke gå. Det er for tidligt at forhandle at regeringsgrundlag, siger hun til avisen.
Og Inger Støjberg vil ikke bindes op på løfter om nulvækst og skattelettelser i næste valgperiode, hvis Venstre vinder valget.
- Jeg synes, Helle Thorning-Schmidts ageren op til sidste valg viser, at når man uddeler klokkeklare løfter, som man efterfølgende ikke kan holde, så giver det bagslag og berettiget mistillid til politikerne, siger hun til Berlingske.
