Nu er al-Qaeda blevet sur på Iran
Selv al-Qaeda har fået nok af Ahmadinejads konspirationsteori om, at det var CIA og Mossad, der stod bag 9/11.


 Terrororganisationen al-Qaeda melder sig ind i den gruppe, der er trætte at høre Irans præsident, Mahmoud Ahmadinejads, udlægning af terrorangrebet på USA den 11. september 2001.
Så sent som ved FN's Generalforsamling i sidste uge sagde præsidenten fra talerstolen i New York, at det kunne være de amerikanske og israelske efterretningstjenester CIA og Mossad, der stod bag angrebet mod World Trade Center.
Det og Ahmadinejads spørgsmålstegn ved, om Holocaust fandt sted, fik mange FN-ambassadører til at udvandre. Nu er al-Qaeda så blevet knotten på Ahmadinejad.
Al-Qaeda-terrorgruppen, der blev oprettet af Osama bin Laden, som blev dræbt af amerikanske kommandosoldater i maj, siger, at præsidenten forsøger at bringe gruppen i miskredit.
I onlinemagasinet Inspire, som regnes for at være en slags talerør for al-Qaeda, siger gruppens afdeling i Yemen ifølge den amerikanske tv-station CBS, at Irans præsident er efter al-Qaeda, fordi al-Qaeda "lykkedes, hvor iranere har svigtet".
- Iran og generelt shiamuslimer ønsker ikke at give al-Qaeda kredit for den største operation, der nogensinde er gennemført imod Amerika, fordi det kan udstille, at deres jihad imod Den Store Satan kun er snak, skriver en Abu Suhail i Inspire.
Al-Qaeda er sunnimuslimsk, mens Iran er shiamuslimer.
Ved attentatet for 10 år siden blev knap 3000 mennesker dræbt, da terrorister kaprede fire fly i USA.
To af dem blev brugt til at torpedere New Yorks World Trade Center, der styrtede i grus, et blev tvunget ned i forsvarsministeriet i Washington, mens det sidste styrtede ned på en mark i staten Pennsylvania.
