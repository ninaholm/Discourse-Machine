Drab og bortførelser tvinger læger ud af Somalia
Drab, angreb og bortførelse af nødhjælpsarbejdere medfører, at Læger uden Grænser trækker sig ud af Somalia.


 Nødhjælpsorganisationen Læger uden Grænser lukker alle medicinske projekter i Somalia efter at have opereret i landet siden 1991.
Det sker efter at organisationens medarbejdere har været udsat for voldsomme angreb.
Lukningen ærgrer Læger uden Grænsers internationale formand, Unni Kaunakara, der frygter for befolkningens skæbne.
- Ved at beslutte sig for at dræbe, angribe og bortføre humanitære nødhjælpsarbejdere har disse bevæbnede grupper og de civile myndigheder, der tolererer deres handlinger beseglet skæbnen for utallige mennesker i Somalia, siger han i en pressemeddelelse.
- Situationen i landet har skabt en uholdbar ubalance mellem de risici og kompromisser vores medarbejdere må tage og vores evne til at hjælpe den somaliske befolkning.
På en intern liste hos Læger uden Grænser var Somalia flere år i træk placeret som det mest farlige land at arbejde i. Det har nødhjælpsarbejderne også kunnet se på sikkerhedsforanstaltningerne.
- Det er det eneste land, Læger uden Grænser bruger bevæbnede vagter. Det er meget kendetegnende for, hvor farligt landet er, siger direktør i Læger uden Grænsers danske afdeling, Michael Gylling Nielsen, til Ritzau.
Normalt er nødhjælpsarbejdere fredet i væbnede konflikter, men ikke i Somalia.
- I Somalia har man ingen respekt for vores neutralitet og uafhængighed, der angriber man os og bortfører vores medarbejdere, siger Michael Gylling Nielsen og retter kritik mod myndighederne.
- De ved, hvad der foregår. Men de har set stiltiende til.
Organisationen regner med at være ude af landet i løbet af senest et par uger. Man fortsætter dog det humanitære arbejde i flygtningelejrene i Somalias nabolande.
I alt er 16 medarbejdere fra Læger uden Grænser blevet dræbt i Somalia i de 22 år, organisationen har opereret i landet.
