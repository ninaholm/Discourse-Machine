Børsting: Flere vil stå uden dagpenge
Trods ny akutpakke vil antallet af danskere, der falder ud af dagpengesystemet stige til nytår, siger LO.


 Allerede i næste uge vil A-kasserne gå i gang med at indkalde de danskere, der risikerer at miste deres dagpenge fra nytår. Dermed vil første del af indsatsen for de ledige i den nye akutpakke på dagpengeområdet blive sat i gang.
Det siger LO's formand, Harald Børsting, men han understreger dog, at aftalen mellem regeringen, arbejdsmarkedets parter, kommuner og A-kasser i sig selv ikke er nok.
Der skal en halvering af genoptjeningsperioden til for at hjælpe de berørte danskere, mener Harald Børsting:

- Det her er et godt initiativ, som vil løse noget af problemet, men vi vil stadigvæk stå med alt for store grupper, der vil falde ud, hvis vi ikke kigger på genoptjeningsperioden, som er et meget centralt element, siger Harald Børsting.
Parterne har ikke sat tal på, hvor mange der kan hjælpes til et job som følge af pakken.
- Jeg er enig i, at man ikke kan sætte tal på, hvor mange det kan hjælpe. Ambitionen må være, at vi skal have indrettet systemet, så der ikke falder flere ud, end der gør i det nuværende system, hvor dagpengeperioden er fire år, siger Harald Børsting.
I dag - hvor dagpengeperioden endnu ikke er halveret fra fire år til to år - er det omkring 2000 om året, der falder ud af systemet. Men det tal vil stige, mener Harald Børsting.
- Det er ikke realistisk at komme ned på det tal i 2013 med denne aftale. Det er også derfor, jeg siger, at der er brug for en større indsats, siger Harald Børsting.
Han opfordrer finansminister Bjarne Corydon (S) til at finde pengene til en halvering af genoptjeningsperioden på finansloven. Det er også et centralt krav fra Enhedslisten.
- Det håber jeg, at vi stadig kan holde på den politiske dagsorden, selvom LO ikke sidder med ved forhandlingsbordet, når det gælder finansloven, siger Harald Børsting.
