EU-kriminelle slipper for betinget udvisning
EU-borgere skal ikke trues med at blive smidt ud af Danmark, hvis de begår kriminalitet, foreslår Bødskov.


 Hvis en udlænding begår kriminalitet i Danmark, men af forskellige årsager ikke skal udvises, kan personen blive betinget udvist. Men den regel skal EU-borgerne undtages fra, foreslår justitsminister Morten Bødskov (S).
Det sker, forklarer ministeren, fordi EU-kommissær Vivian Reding har udtrykt bekymring for, om reglerne om betinget udvisning af EU-borgere er i overensstemmelse med EU-retten.
- Den bekymring har jeg valgt at lytte til, og det er derfor, jeg nu lægger op til denne tekniske ændring, siger Morten Bødskov.
Folketinget førstebehandler lovforslaget torsdag, og Morten Bødskov kan vide sig sikker på et flertal, da Enhedslisten har tænkt sig at stemme for.
Men hos Dansk Folkeparti vækker det fortørnelse, at ministeren vil ændre reglerne.
- Hvis de er udenlandske statsborgere og begår kriminalitet, skal de da smides ud. Dette lovforslag gør det på flere måder vanskeligt at udvise kriminelle udlændinge, og det er uholdbart, siger partiets integrationsordfører, Martin Henriksen.
En betinget udvisning betyder, at den kriminelle udlænding sendes ud af retssalen med en besked om, at hvis personen træder over stregen igen, så bliver han eller hun udvist fra Danmark.
I praksis er der dog flere eksempler på, at en betinget udvisning ikke er blevet gennemført, selvom den dømte har begået ny kriminalitet i prøveperioden.
Morten Bødskov fastholder, at der er tale om en teknisk ændring, der ikke vil få betydning for, hvem der kan udvises.
- Betinget udviste blev ikke før udvist af landet, og de skulle begå ny kriminalitet, før domstolene kunne beslutte at udvise. Og det vil også fremover efter ændringen på samme måde være domstolene, der skal tage stilling til, om der i en konkret sag skal ske udvisning eller ej, siger han.
Det var den tidligere VK-regering, der indførte reglerne om betinget udvisning i 2006 med støtte fra Dansk Folkeparti. Baggrunden var et ønske om at sætte ind over for kriminalitet begået af udlændinge.
