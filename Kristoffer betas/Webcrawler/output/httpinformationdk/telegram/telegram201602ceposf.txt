Cepos: Flygtningelærlinge skal ikke have løntilskud
Tænketanken Cepos mener ikke, at der er grund til at sende løntilskud med flygtninge, der kommer i lære.


 Den liberale tænketank Cepos har tidligere argumenteret for, at en indslusningsløn på 70 kroner vil være en god måde at integrere flygtninge på.
Derfor ser cheføkonom Mads Lundby Hansen også positivt på det forslag, som fagforbundet FOA's formand, Dennis Kristensen, lufter i fredagens udgave af Politiken.
Det går ud på at lave et særligt lærlingeforløb for flygtninge, hvor de i to år modtager en månedsløn på op til 11.000 med tilskud fra det offentlige, samtidig med at de lærer dansk.
Men hos Cepos er man ikke begejstret for, at der skal offentlig styring og statstilskud ind over.
- Det ligger ikke naturligt for virksomhederne at skulle forbi det offentlige for at ansætte ny arbejdskraft, og det skaber unødigt bureaukrati. Det bremser jobeffekten.
- Vi ser heller ingen grund til, at der skal opkræves ekstra skat for at finansiere løntilskud. Vores vurdering er, at flygtningene også uden løntilskud vil være en timeløn på 70 kroner værd, siger Mads Lundby Hansen.
Han stejler også over, at flygtningene på linje med almindelige lærlinge skal bruge en del af den tid, hvor de er ansat, til at modtage danskundervisning.
- Arbejdsgiverne er ikke vant til også at skulle håndtere uddannelse. Det skaber også en barriere, som kan gøre den udenlandske arbejdskraft mindre attraktiv og måske betyde, at de bliver valgt fra.
- Uddannelse er rigtigt fint, men danskundervisningen bør foregå i deres fritid, mener cheføkonomen.
Cepos har tidligere beregnet, at en indslusningsløn på 70 kroner i timen vil øge den strukturelle beskæftigelse med 7000 personer.

