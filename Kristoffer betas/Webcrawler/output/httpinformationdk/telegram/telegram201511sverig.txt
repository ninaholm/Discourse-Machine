Sverige kan tvinge Støjberg til flere udlændingestramninger
Inger Støjberg har en klar forventning om, at Sverige fortsætter med at behandle asylansøgninger som hidtil.


 Udlændinge- og integrationsminister Inger Støjberg (V) har ikke meget tilovers for svenskerne, som torsdag meldte ud, at Sverige ikke længere kan garantere indkvartering til alle flygtninge, som kommer til landet.
Hun håber ikke, at den svenske udmelding får konsekvenser for Danmark, selvom Andreas Kamm, generalsekretær i Dansk Flygtningehjælp, har vurderet, at Danmark nu kan se frem til et større indryk af flygtninge.
- Først og fremmest vil jeg bare sige, at svenskerne selv har bragt sig i den situation, de er i. Sverige har ført en meget lempelig udlændingepolitik i årevis.
- Jeg har en klar forventning om, at svenskerne selvfølgelig behandler de asylansøgninger, de får, ligesom vi også gør i Danmark. Svenskerne er selv skyld i det morads, som de står i.
- Sverige er forpligtet til at behandle sager om asylansøgninger. Det har de både i dag, i morgen, og det havde de også i går, siger Støjberg til Ritzau.
Spørgsmål: Får Sveriges udmelding konsekvenser for Danmark?
- Det håber jeg bestemt ikke, at det gør. Jeg vil gøre alt, hvad jeg overhovedet kan, for at det ikke får betydning for Danmark, siger hun.
Spørgsmål: Har regeringen en handlingsplan klar, hvis den svenske udmelding betyder en større flygtningestrøm til Danmark?
- Jeg vil ikke afvise nogen former for stramninger, siger hun.
Venstre-regeringen og de øvrige blå partier er i gang med forhandlinger om en række stramninger på udlændingeområdet. Eller det vil sige, at forhandlingerne - officielt i hvert fald - har ligget helt stille i en uges tid.
Det til stor frustration for især Dansk Folkeparti, hvis formand, Kristian Thulesen Dahl, torsdag aften opfordrede Støjberg til at få gang i forhandlingerne igen som følge af det, der sker i Sverige.
Thulesen Dahl opfordrer blandt andet regeringen til at lave stramninger, som består i, "at folk, der får asyl, fremover huses i statslige centre og ikke integreres gennem kommunerne".
- Dermed understreges, at de kun skal opholde sig i Danmark midlertidigt og ikke kan forvente, at deres fremtidige tilværelse bliver i Danmark, sagde DF-formanden.
Og hvad siger Støjberg til det forslag?
- Det har ikke været en del af forhandlingerne indtil videre, og jeg har ikke hørt DF komme med forslaget reelt. Jeg vil gerne se forslaget, inden jeg forholder mig til det, er svaret fra Støjberg.
