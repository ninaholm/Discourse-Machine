Dansk vidne i Bangkok: Folk er vrede og overraskede
Stedet ligner en krigszone, og der er en masse småbrande, siger Ritzau-journalist om bombeangreb i Bangkok.


 Med mindst 16 dræbte efter en bombe i det centrale Bangkok er folk vrede og overraskede over, hvad der er sket, da bombeeksplosioner er meget usædvanlige i landets hovedstad.
Det siger Flemming Kruhøffer, journalist ved Ritzau Finans og bosat i Bangkok, hvor bomben mandag aften lokal tid kostede lokale og udlændinge livet og sårede flere ifølge thailandske medier.
- Folk er skræmte og meget vrede. Angrebet kommer som en overraskelse, og det er ikke set i denne størrelsesorden før.
- At slå folk ihjel ved en helligdom er skammeligt, synes folk. Bomben var placeret i en skraldespand og fjernstyret, og politiet arbejder ud fra en teori om, at der er flere bomber, så stedet er helt afspærret, siger Flemming Kruhøffer.
Eksplosionen fandt sted ved Erawan Templet som er en vigtig helligdom i den centrale del af byen. Reuters rapporterer, at bomben var monteret på en motorcykel, men det er der altså forskellige meldinger om.
Det står endnu ikke klart, hvad motivet er, og ingen har endnu taget skylden for det. Forsvarsminister Prawit Wongsuwan mener, at angrebet skulle skade økonomien og turismen, da det fandt sted i hjertet af turistdistriktet.
Stedet ligner en krigszone, og der er en masse småbrande, fortæller Flemming Kruhøffer.
- Hvis man kan tale om et centrum i Bangkok, så er dette absolut centrum. Det er midt i forretningskvarteret, og der er en masse indkøbscentre. Der ligger heldigvis tre til fire hospitaler i nærheden.
- Jeg bor på 21. etage omkring en kilometer væk, og jeg kunne høre braget. Først troede jeg, at det var monsunen, som ofte kommer om aftenen, men hurtigt begyndte folk at kontakte mig for at fortælle, hvad der var sket, siger han.
På gaden er folk oprørte over, hvad der er sket, siger de til Flemming Kruhøffer:
- Naturligvis er vi bange - vi har set det så mange gange nede sydpå. Men nu er det her i Bangkok. Det kommer bag på os. Det er så sørgeligt, siger Preenaorn Saiduangkaew.
- Folk er bange. Der er måske flere bomber, og vi tør ikke komme her foreløbigt - i hvert fald ikke i morgen. Politiet kan ikke sige, om der er flere bomber, siger hun.
I det sydlige Thailand bekæmper militæret muslimske oprørere, men denne konflikt kører på relativt lavt blus og har aldrig resulteret i angreb uden for landets sydlige del.
