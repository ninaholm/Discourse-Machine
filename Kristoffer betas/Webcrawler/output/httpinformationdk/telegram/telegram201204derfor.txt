Derfor græd Breivik i retten: Rørende film
Jeg tænkte på min etniske gruppe og mit land, siger Breivik om grunden til, at han kneb en tåre i retten.


 Det var en rørt Anders Behring Breivik, som mandag måtte tørre tårerne bort fra øjenkrogene, da hans hjemmelavede propagandafilm løb over skærmen i Oslo Byret.
Tirsdag i retssal 250 fortalte den terrortiltalte nordmand, hvorfor han pludseligt viste følelser.
- Det var en meget rørende film. Jeg tænkte på, at mit land og min etniske gruppe er ved at dø, lød det fra Breivik på anklagebænken i den topsikrede retsbygning.
Den højreekstremistiske Breivik-film minder meget om den ideologiske kamptale, som han tirsdag holdt i byretten, hvor han blæste til angreb på marxister, muslimer og multikulturalismen.
- Den er lavet som en ideologisk film. Den er enkel og en amatørfilm. Det er min første på YouTube, og jeg er tilfreds med den. Havde det været min tiende, havde jeg sikkert ikke været tilfreds, siger Breivik.
Der er indlagt tre sange i filmen, som han plejer at meditere til, lyder det.

- Det mindede mig meget om dette, siger han.

Der var også en anden grund til, at Anders Brevik var glad over at gense sin film i Oslo Byret.
- Det var visheden om, at international presse så filmen og fik budskabet. Det er tragisk, at international presse ikke har taget ansvar for det, som sker. De er for multikulturalisme, siger Breivik.
I sit såkaldte "manifest" har Breivik flere steder ordret kopieret tekststykker, som den amerikanske terrorist Theodore Kaczynski - mest kendt som Unabomberen - har skrevet.
Kaczynski sendte en række brevbomber til universiteter og flyselskaber og blev idømt livsvarigt fængsel.
