DI jubler: De unge vil læse brasiliansk
Flere danske studerende giver sig i kast med indiske, kinesiske og brasilianske studier. Glæde hos industrien.


 Samba, karneval, fodbold.
Brasilien har rigeligt at byde på kulturelt.
Men det latinamerikanske kæmpeland buldrer også frem økonomisk, og derfor jubler dansk erhvervsliv nu over, at flere og flere unge herhjemme gerne vil læse brasilianske studier på universitetet.
- Det er enormt positivt. Det betyder meget, at man kommunikere ordentligt. Det hiver flere ordrer hjem fra vækstmarkederne, siger Katrine DiBona, konsulent i Dansk Industri.
Aarhus Universitet oprettede for kun et par år siden faget brasiliansk, som kombinerer sprog og kulturforståelse, og i år har 54 håbefulde unge studerende ansøgt.
- De kandidater, som kommer ud efter fem års uddannelse, kan hjælpe erhvervslivet og det offentlige med at begå sig, forklarer Mette Thunø, dekan for Faculty of Arts på universitetet.
- De kan indgå i forhandlinger og undgå kulturelle misforståelser, som spolerer møder og forhindrer, at kontrakter bliver hivet hjem, tilføjer hun.
Brasiliansk er langt fra det eneste eksotiske fag, som trækker i danske studerende.
De vil i stigende grad læse sprog- og kulturstudier, der handler om de såkaldte BRIK-lande. Ud over Brasilien hører Rusland, Indien og Kina også hjemme i denne kategori af fremadstormende vækstøkonomier.
Både København og Aarhus Universitet melder om stor fremgang i ansøgertallet for disse i danske ører stærkt fremmedartede sprog.
DI glæder sig.
- Det kan vi bruge til rigtigt meget, for vores virksomheder er globale, og derfor er det vigtigt, at vi er med på sprogene, siger Katrine DiBona.
- Sprogfagene har desværre haft en årrække, hvor de studerende ikke har prioriteret dem. Så det er en vigtig udvikling, at det vender nu, tilføjer hun.
Selvom engelsk dominerer sprogarenaen på verdensplan, kan vi ikke nøjes med at tale det med hinanden, lyder det.
- Vi er sjældent helt så gode til engelsk, som vi faktisk tror, vi er. Og det samme gælder dem, vi taler med, siger DI-konsulenten.
