Ambassade-terror koster livsvarigt fængsel
En domstol i New York har dømt en tanzanier fængsel på livstid for terror mod amerikanske ambassader.


 Den 36-årige tanzanier Ahmed Khalfan Ghailani kommer aldrig ud af fængslet mere.
Tirsdag aften dansk tid faldt dommen for medvirken til al-Qaeda-attentaterne på de amerikanske ambassader i Kenya og Tanzania i 1998, og dommeren i retten i New York idømte ham fængsel på livstid.
Uden mulighed for at blive benådet.
Ghailani er tidligere fange på Guantanamo-basen, og han er den første tilbageholdte fra den amerikanske fangelejr, der retsforfølges ved en civil domstol.
En jury fandt ham medskyldig i at have deltaget i planerne om at beskadige eller ødelægge amerikansk ejendom med sprængstoffer. Men juryen frifandt ham for mordanklagen.
224 mennesker blev dræbt.
Under retssagen har forsvaret erkendt, at Ghailani købte gastanke og en lastbil, der senere blev brugt ved et af bilbombeattentaterne ved ambassaderne. Men forsvaret hævdede, at han ikke vidste, hvad tingene skulle bruges til. 
Forsvaret plæderede inden dommen for, at dommeren skulle tage hensyn til, at Ghailani angiveligt blev torteret af CIA og gav værdifulde efterretningsoplysninger.
Men dommer Lewis Kaplan tog ikke dette hensyn.
- Ghailani vidste, at folk ville dø, sagde dommeren lige inden, at han sendte ham i fængsel resten af livet.
