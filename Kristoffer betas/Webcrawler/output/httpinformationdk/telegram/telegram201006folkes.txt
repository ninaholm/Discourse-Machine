Folkeskolen er ikke verdens dyreste
Der bliver i dag brugt færre penge på at gøre eleverne klogere i klasselokalet end tidligere. Samtidig er mængden af nye opgaver til folkeskolen eksploderet.


 Nogle har måske haft det på fornemmelsen, men nu viser en revisionsrapport, at der bliver brugt færre penge på den almindelige undervisning i folkeskolen end tidligere. Seks procent færre kroner bliver der i dag brugt i forhold til 2002.
- Lærerne får tudet ørerne fulde med, at udgifterne til skolen er steget. Det har vi ikke kunnet genkende ude i klasselokalerne. Årsagen er simpelthen, at det ikke er rigtigt. Det kan vi nu afsløre sort på hvidt, siger formand Anders Bondo Christensen fra Danmarks Lærerforening.
Danmarks Lærerforening har bedt revisionsfirmaet BDO Kommunernes Revision om at regne på, hvor mange penge der reelt bliver brugt på undervisning, når tallene renses for vidtgående specialundervisning og lærernes pension.
Når revisorerne har trykket tallene ind på lommeregneren, viser facit, at udgifter til den almindelige undervisning siden 2002 er faldet fra 54.866 til 51.565 om året målt per elev.
- Samtidig har folkeskolen fået en lang række ekstra opgaver. Det gælder for eksempel flere timer, elevplaner, obligatoriske test og kvalitetsrapporter. Opgaver som altså skal løses med langt færre ressourcer, siger Anders Bondo Christensen.
Statsminister Lars Løkke Rasmussen (V) har ofte fremhævet, at Danmark har en af verdens dyreste folkeskoler. I sin nytårstale sagde han blandt andet: "Vi har en god folkeskole. Men når den nu er en af verdens dyreste, skal vi også turde stille større krav". 
- Statsministeren har store ambitioner for folkeskolen og anerkender, hvor vigtig skolen er for fremtidens velfærdssamfund. Det bakker jeg helt op om, men de store ambitioner er nødt til at afspejle sig i investeringer i folkeskolen, siger Anders Bondo Christensen.
