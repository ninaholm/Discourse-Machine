Trafikselskaber: Derfor forlænger vi papirklippekortet
Trafikselskaber og Trafikstyrelsen har besluttet at forlænge salget af klippekort pga. rejsekort-bøvl.


 Rejsekortet er så udskældt, at en stribe trafikselskaber i hovedstadsområdet sammen med Trafikstyrelsen har besluttet at forlænge salget af papirklippekort i 11 måneder.
DSB's kommercielle direktør, Susanne Mørch Kock, fortæller, at DSB var forberedt, hvis rejsekortet ikke kunne leve op til forventningerne.
- Beslutningen har ikke ligget i kortene. Hos DSB har vi dog haft en nødplan. Disse udfordringer har jo ikke været nye for os. Så vi har sikret et lager af klippekort, og vi har meldt ud, at vi ville ibrugtage den nødplan, hvis systemet fejlede efter 1. juli, siger hun.
Movia og Metroselskabet var de to andre trafikselskaber, der sad med ved onsdagens møde. Begge selskaber udtrykker efterfølgende tilfredshed med, at udfasningen nu er udskudt.
- Det er vigtigt for trafikselskaberne, at overgangen til rejsekort sker på en måde, så kunderne er tilfredse med at bruge rejsekort, siger Dorthe Nøhr Pedersen, administrerende direktør i Movia.
- Det er helt naturligt, at kunder skal vænne sig til nye produkter, men kunderne skal kunne stole på rejsekort, siger Henrik Plougmann Olsen, administrerende direktør i Metroselskabet.
Også i regeringen er der opbakning til beslutningen.
- Jeg synes, det er positivt, at trafikselskaberne har lyttet til de bekymringer, der har været omkring udfasningen af klippekortet, og nu har forlænget muligheden for at købe klippekort i hovedstadsområdet, siger transportminister Henrik Dam Kristensen (S).
-Det er vigtigt at fastholde, at rigtig mange bruger rejsekortet i dag og er tilfredse med det, siger han.
Også regeringspartneren SF er glad for, at klippekortene ikke forsvinder lige med det samme.
- Det er helt centralt for SF, at den kollektive trafik er et nemt og bekvemt valg. Derfor er det dybt utilfredsstillende, at rejsekortet forvolder så mange problemer lige nu, siger SF's trafikordfører, Jonas Dahl.
