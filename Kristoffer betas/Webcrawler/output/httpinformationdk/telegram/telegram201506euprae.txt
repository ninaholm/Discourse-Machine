EU-præsident: Grækenland hører til i euroen
Donald Tusk siger, at han taler med eurolandene om at fastholde Grækenland i valutasamarbejdet.


 Det kriseplagede Grækenland bør ikke udskifte euro med drachma.
Det er holdningen hos den polske EU-præsident, Donald Tusk, der siger, at han er i kontakt med lederne i eurolandene for at finde frem til en løsning efter de seneste dages udvikling.
- Grækenland er og bør forblive medlem af euroområdet. Er i kontakt med lederne for at sikre integriteten af euroområdet med 19 lande, skriver Donald Tusk på Twitter uden at uddybe sin kommentar yderligere.
Lørdag markerede endnu en eskalering af krisen i forholdet mellem Grækenland og de internationale kreditorer i skikkelse af EU, Den Europæiske Centralbank (ECB) og Den Internationale Valutafond (IMF).
Den græske premierminister, Alexis Tsipras, tilkendegav om natten, at han vil holde en folkeafstemning, hvor grækerne skal tage stilling til långivernes omstridte forslag, der skal holde landet oven vande økonomisk.
Det skabte mildest talt ikke det bedste forhandlingsklima på lørdagens eurogruppemøde i Bruxelles, hvor de øvrige landes finansministre sagde nej til på græsk anmodning at forlænge en støtteordning, der udløber tirsdag.
Tsipras vil have ordningen forlænget indtil folkeafstemningen, der efter planen holdes 5. juli.
Den nedadvendte tommelfinger fra eurogruppen betyder formentlig, at Grækenland ikke kan tilbagebetale et lån på 1,5 milliarder euro, som IMF skal have tirsdag.
Lørdag aften mødtes eurogruppen for anden gang på én dag, men denne gang uden grækerne ved bordet. Her handlede dagsordenen om, hvordan man bedst sikrer euroens stabilitet og troværdighed.
