USA advarer om flyterror i Afrika



 USA advarer om, at "regionale terrorister" planlægger et angreb mod luftfartsselskabet Air Ugandas flyvninger mellem Sydsudan og Ugandas hovedstad, Kampala.
 Den amerikanske ambassade i Sudan nævner ikke hvilken gruppe, USA mistænker for at ville gennemføre angrebet. Men tidligere har USA sagt, at der er aktive terrorgrupper i Sudan.
 Ambassaden offentliggjorde advarslen på sin hjemmeside fredag aften. Af advarslen fremgår det, at det er flyvninger mellem Kampala og det halvautonome Sydsudans hovedstad, Juba, der kan blive mål for terror.
 I fjor advarede USA om, at militante islamister havde truet med vold mod Sudans regering og også kunne finde på at angribe vestlige mål i Sudan, efter at en formodet militant islamist var blevet dræbt.
 Sudan, der husede al-Qaeda-lederen Osama bin Laden i 1990'erne, inden han blev udvist af landet, har været på USA's liste over lande, der støtter terrorister, siden 1993.
 Amerikanske embedsmænd erkender dog, at Sudan har givet efterretningsoplysninger om militante grupper siden terrorangrebet på USA den 11. september 2001.
