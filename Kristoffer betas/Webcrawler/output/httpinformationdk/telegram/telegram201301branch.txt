Brancheforening: DR har selv det redaktionelle ansvar
Brancheorganisation Producentforeningen: Utilstedeligt, når DR Nyheder forsøger at fraskrive sig ansvaret.


 DR Nyheder har det redaktionelle ansvar for at leve op til almindelige journalistiske standarder.
Det siger Klaus Hansen, som er direktør i Producentforeningen, der er film- og tv-producenternes brancheorganisation.
Udtalelsen fra foreningen kommer, efter at produktionsselskabet Larm Film lørdag tog til genmæle mod den kritik, som DR's nyhedsdirektør, Ulrik Haagerup, har rettet mod selskabet.
Ulrik Haagerup har blandt andet omtalt Larm Films arbejde som "konstrueret virkelighed".
En kritik som tager udgangspunkt i, at DR måtte beklage, at TV-Avisen torsdag viste billeder af en række borgere og deres skilte og fremlagde situationen som en demonstration i forbindelse med dækningen af sagen om kursmanipulation i EBH Bank
Problemet var dog, at borgerne var bragt til parkeringspladsen foran Retten i Hjørring af netop Larm Film, som arbejder på en dokumentarisk programserie til DR.
- DR Nyheder har selv det redaktionelle ansvar for, at det, man bringer på DR Nyheders sendeflade, lever op til almindelige journalistiske standarder.
- Samtidig har DR Nyheder ansvaret for at tilrettelægge sine interne procedurer således at der ikke opstår fejl, siger Klaus Hansen, og fortsætter:
- Det er derfor utilstedeligt, når DR Nyheder forsøger at fraskrive sig ansvaret for en fejl, man selv har lavet, ved at give andre, i det her tilfælde et produktionsselskab skylden.
- Ulrik Haagerups udtalelser mod Larm Film, kan kun tolkes som et forsøg på at få flyttet aben ud af eget hus.
- Producentforeningen opfatter udtalelserne som et forsøg på at underminere det gode samarbejde der er mellem det private produktionsmiljø og DR Medier, siger Klaus Hansen.
Brancheorganisationen oplyser, at det private produktionsmiljø leverer programmer for over 200 millioner kroner om året til DR.
- Alle producenter arbejder for at levere den højeste kvalitet af programmer til DR og DRs seere, i et tæt samarbejde med DR Mediers redaktører og i fuld overensstemmelse med DRs programetiske regler, understreger Klaus Hansen.
