Rådmand: Hjælp til sterilisation haster
Mor til tre anbragte børn kan ikke blive steriliseret, fordi hun ikke har råd, og kommunen må ikke betale.


 Det haster med at hjælpe kvindelige stofmisbrugere med at blive steriliseret. Det mener socialrådmand i Odense, Peter Rahbæk Juel (S).
Han henvendte sig allerede for en måned siden til sundhedsminister Bertel Haarder (V) for at få ham til at fjerne brugerbetaling på sterilisation for udsatte kvinder, stofmisbrugere og hjemløse.
- Vi har en konkret sag med en kvinde i 30'erne, der i forvejen har tre anbragte børn, og som gerne vil steriliseres. Men hun kan ikke selv betale, og vi som kommune har ikke hjemmel til at betale for hende, selv om alle er enige om, at det er den bedste løsning, siger Peter Rahbæk Juel.
Kvindelige narkomaner og alkoholikere har siden nytår - som alle andre - skullet betale 13.000 kroner for at blive steriliseret. Det har de sjældent penge til.
Rådmand Peter Rahbæk Juel kalder situationen "frustrerende" og opfordrer Bertel Haarder (V) til hurtig handling.
- Det er ikke ret mange penge - cirka 650.000 kroner - det vil koste om året at gøre sterilisation gratis for udsatte kvinder. Det vil til gengæld spare langt flere penge i form af sociale udgifter, siger Peter Rahbæk Juel.
Odense Kommune forsøger i et særligt projekt at forebygge uønskede graviditeter blandt kvindelige narkomaner. Her er erfaringen, at kvinderne ofte ikke har et liv, hvor de kan få almindelig prævention til at fungere, og en del af kvinderne ønsker derfor at blive steriliserede.
Tidligere undersøgelser har vist, at udsatte kvinder får samme antal børn som andre, men har to en halv gang flere provokerede aborter.
44 procent af alle anbringelser uden for hjemmet er misbrugsrelaterede.
