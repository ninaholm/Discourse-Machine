Fire demonstranter meldes dræbt i Iran



 En højtstående iransk politiembedsmand afviser oplysningerne på en reformvenlig iransk hjemmeside om, at fire regeringsfjendtlige demonstranter er blevet dræbt under sammenstød i Irans hovedstad, Teheran.
 - Indtil videre har der ingen rapporter været om drab, ingen er indtil videre blevet dræbt, siger Teherans politichef, Azizollah Rajabzadeh, ifølge studenternyhedsbureauet ISNA.
 Tidligere søndag skrev hjemmesiden Jaras, at fire demonstranter er blevet dræbt under sammenstød mellem reformvenlige demonstranter og sikkerhedsstyrker i Teheran.
 Tusinder af demonstranter er søndag gået på gaden i Teheran og ifølge Jaras også i byerne Isfahan, Najafabad og Babol.
 Det er anden dag i træk, at det er kommet til sammenstød mellem demonstranter og sikkerhedsstyrker i Iran i forbindelse med shiamuslimernes helligdag Ashura.
 Demonstranterne bruger helligdagen til at vise deres utilfredshed med udfaldet af valget i juni, hvor præsident Mahmoud Ahmadinejad blev genvalgt. Ifølge oppositionen og demonstranter var der tale om massiv valgsvindel.
 Ifølge øjenvidner har de iranske sikkerhedsstyrker også brugt knipler mod demonstranterne. Andre fortæller, at sikkerhedsstyrker på motorcykler jagtede demonstranter. 
 Det er stadig ikke muligt at få begivenhederne bekræftet af uafhængige kilder. Udenlandsk presse har forbud imod at berette om, hvad der sker. 
 Den 27. december mindes shiamuslimerne Imam Hosseins død i det 7. århundrede. Hossein blev dræbt i en kamp, der markerer splittelsen mellem shiamuslimer og sunnimuslimer. Hossein var barnebarn af profeten Muhammed.
