Tyrkisk minister: Vi vil forsøge at danne en koalition
Vicepremierminister siger, at der ikke kan dannes tyrkisk koalitionsregering uden om AKP.


 AKP, Tyrkiets regerende islamiske parti, vil som første mulighed prøve at danne en koalitionsregering.
Det siger vicepremierminister Numan Kurtulmus dagen efter søndagens valg, hvor partiet for første gang i 13 år mistede sit absolutte flertal.
- Jeg tror på, at vores premierminister vil være i stand til at danne regering inden for den berammede tid, forklarer han journalister.
Han konstaterer, at en koalition uden AKP ikke er en mulighed.
AKP har fået 41 procent af stemmerne ved valget, mens republikanerne har fået 25 procent, det højrenationale MHP 16,5 og det overvejende kurdiske HDP 13 procent.
Iagttagere mener, at den mest sandsynlige koalitionspartner for premierminister Ahmet Davutoglu vil være MHP.
Men MHP vil til gengæld stille krav om, at præsident Recep Tayyip Erdogan afholder sig fra at blande sig i det parlamentariske arbejde og udelukkende holder sig til de begrænsede beføjelser, som forfatningen giver ham som præsident.
Erdogan, der er tidligere AKP-leder, havde inden valget en forhåbning om, at hans parti ville kunne sikre sig et to tredjedeles flertal, så forfatningen kunne ændres og styrke præsidentens magt radikalt.
Med søndagens valgresultat er det udelukket. Men der spekuleres allerede i de tyrkiske medier om et hurtigt nyvalg.
