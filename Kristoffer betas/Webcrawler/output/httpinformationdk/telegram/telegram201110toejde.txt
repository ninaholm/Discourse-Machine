Tøjdesigneren Margit Brandt er død
Den danske tøjdesigner Margit Brandt er død efter længere tids sygdom. Hun blev 66 år.


 En af dansk tøjdesigns helt store ikoner, Margit Brandt, er død. Hun blev 66 år og døde efter længere tids sygdom, oplyser hendes mand, Erik Brandt, til ekstrabladet.dk.
Margit Brandt slog for alvor sit navn fast i 1970'erne med designfirmaet i eget navn, som hun drev sammen med sin mand Erik Brandt.
Hun var kendt for at bruge modens aktuelle farver i enkle og elegante linjer i sit design af både dametøj, smykker og boligtekstiler.
I 1979 blev hun i bogen "Fashion Genius of the World" sammenlignet med andre verdenskendte designere som Yves Saint Laurent, Karl Lagerfeld og Sonia Rykiel.
Efter at have indtaget New York og USA i starten af 1980'erne, slog parret i 1984 over i galleri- og krodrift med blandt andet Brandts Pakhus, Hotel Store Kro og Tulstrupland.
I 2005 blev nogle af hendes kollektioner fra 1960'erne relanceret og er stadigvæk på markedet i dag, i 2006 modtog hun "Alt for damernes" designpris Guldknappen, og i 2007 blev hun Ridder af Dannebrog.
I 2010 havde Kunstindustrimuseet en kæmpe udstilling med hendes produktioner fra 1965-1980 under titlen "Walk on the wild side". I den forbindelse havde Politiken et længere interview med hende om blandt andet forandringerne i modeverdenen.
- I dag er der så mange producenter og så stor prismæssig konkurrence, at du kan købe tøj, der ingenting koster. Folk køber og smider ud. Men jeg har altid sat pris på ting, der holder i mange sæsoner, sagde hun.
Ifølge ekstrabladet.dk døde Margit Brandt af lungesygdommen KOL. Ud over manden, Erik Brandt, efterlader hun sig døtrene Emilie og Julie. Julie Brandt Dam har i de seneste år været kreativ direktør i tøjfirmaet.
