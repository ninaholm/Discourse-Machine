SAS-ansatte savner fagbevægelsens støtte
Kabineformanden for de SAS-ansatte føler sig ladt alene i kampen for den danske model på arbejdsmarkedet.


 Formanden for de kabineansatte i SAS, CAU, Helge Thuesen, føler, at han står meget alene i kampen for den danske model på arbejdsmarkedet.
Han opfordrer faglige parter til at gå ind i kampen for, at god forhandlingsskik på arbejdsmarkedet ikke skal blive undergravet, efter at finansminister Bjarne Corydon (S) sendte ham til en sms i den afgørende fase af forhandlingerne om SAS-spareplanen.
Helge Thuesen fremhæver, at medarbejdere har fået "hjertevarm opbakning" fra kunder og andre, som har sympatiseret med personalet.
- Det undrer os såre, at opbakningen derimod ikke er kommet prompte fra de større faglige organisationer i Danmark og at en del i skrivende stund ikke har kritiseret finansminister Bjarne Corydon for sin indblanding og henvendelse til CAU på sms, siger han.
Helge Thuesen frygter, at hele forløbet omkring SAS' spareplan kan danne præcedens og bruges til at knægte den danske fagforeningskultur.
- Jeg frygter, at andre selskaber kan være fristede til at kopiere SAS' model: Man lægger et færdigt dokument på bordet og siger: Skriv under eller vi lukker butikken, siger han til Ritzau.
- Det er en metode, der tager magten fra fagforeningerne, og det er fagbevægelsen nødt til at forholde sig til og debattere. Jeg kan ikke forstå, der ikke er nogen i de store hovedforbund, der sætter spørgsmålstegn ved det, der er sket, siger Helge Thulesen.
Han retter til gengæld en stor tak til kunder, der har bakket ham og hans forening op i de vanskelige forhandlinger med luftfartsselskabets ledelse.
Derimod har Helge Thuesen ikke mange rosende ord til finansministerens indblanding i sagen, som statsminister Helle Thorning-Schmidt (S) onsdag har betegnet som finansministerens pligt.
- Vi blev meget sent inviteret med til forhandlingerne, og så skulle vi tilmed opleve at blive presset fra højeste sted. At Bjarne Corydon har været i tvivl om, hvorvidt vi forstod alvoren i situationen, er for mig nærmest komisk, siger kabinepersonalets formand.
