Putin deltager i fransk D-dags-ceremoni til juni
Vladimir Putin får muligheden for at mødes med flere vestlige ledere 6. juni i Frankrig. Men ikke Barack Obama


 Ruslands præsident, Vladimir Putin, har planlagt at deltage ved en ceremoni i Frankrig i juni, der markerer 70-året for den såkaldte D-dag, hvor de allierede gik i land på strandene i det tysk-besatte Normandiet under Anden Verdenskrig.
Det siger den russiske ambassade i Frankrig torsdag.
Begivenheden i Normandiet finder sted den 6. juni, og det er Putins første mulighed for at møde flere vestlige ledere, siden situationen i Ukraine eskalerede i februar.
Frankrigs præsident, François Hollande, byder Putin velkommen på trods af den i øjeblikket højspændte situation, der har vakt mindelser om den kolde krig.
- Jeg har sagt til Vladimir Putin, at han som repræsentant for det russiske folk er velkommen til ceremonien, siger Hollande til fransk tv.
D-dag bliver af mange betragtet som vendepunktet i Anden Verdenskrig. Knap et år efter den skelsættende dag kapitulerede Hitlers Nazi-Tyskland.
USA's præsident, Barack Obama, deltager også i markeringen, men Vladimir Putin kommer dog ikke til at mødes på tomandshånd med sin amerikanske kollega.
Det oplyser Det Hvide Hus, som slår fast, at der ikke kommer til at være et direkte møde mellem de to statsledere ved begivenheden.
Spændingerne mellem Rusland og Vesten er taget til i løbet af de seneste måneder i takt med, at krisen i Ukraine er spidset til, og Rusland i marts annekterede Krim-halvøen efter en kontroversiel folkeafstemning.
Siden har der været blodige kampe mellem prorussiske separatister og ukrainsk militær i den østlige del af landet, hvor en række byer er under oprøreres kontrol.
Efter planen afholder separatisterne i den østlige region på søndag en folkeafstemning om, hvorvidt regionen skal løsrive sig fra Ukraine.
Putin opfordrede onsdag oprørene til at udskyde afstemningen, men det har separatisterne siden nægtet.
