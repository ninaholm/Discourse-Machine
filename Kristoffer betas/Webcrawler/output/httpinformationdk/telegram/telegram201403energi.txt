Energiminister er klar til at skrotte dyre havmøller
Den nye klima- og energiminister ærgrer sig over dyre havmølleparker og afviser at frede dem.


 Regeringen jagter mere vindstrøm fra nye havmølleparker - men ikke for enhver pris.
 Det understreger klima- og energiminister Rasmus Helveg Petersen (R), som dermed lægger op til et endegyldigt opgør med kilowatt-timepriser på over en krone, skriver Morgenavisen Jyllands-Posten.
- Jeg er ked af, at prisen på strøm fra Anholt-havmølleparken er så høj. Jeg synes, at det er alt for meget at betale 1,05 kroner per kilowatt-time (kWh), siger han til avisen og tilføjer:
- Det er min klare målsætning, at kommende havmølleparker skal betydeligt ned i pris.
Anholt-havmølleparken i Kattegat er med sine 400 megawatt (MW) Danmarks største.
Parken er opført af Dong Energy, der som de eneste bød på det gigantiske havmølleprojekt, da det blev udbudt af politikerne i 2009.
Derfor endte Dong med at få håndslag på en kWh-pris på 1,05 kroner for de første 20 milliarder kilowattimer, som sendes i land.
Prisen skal ses i forhold til en øjeblikkelig markedspris på strøm på omkring 0,25 kroner.
Forskellen op til de 1,05 kroner betales af virksomheder og elkunder via en grøn elafgift - den såkaldte PSO-afgift.
Her og nu betyder det, at alene Anholt-parken årligt koster virksomheder og private elkunder omkring 1,3 milliarder kroner.
Det er i det lys, at den nye klima- og energiminister forsikrer, at han om nødvendigt er klar til at opgive de kommende to havmølleparker Horns Rev 3 og Kriegers Flak, der samlet er på 1000 MW.
Spørgsmål: Er du ligefrem villig til at tage parkerne af bordet, hvis strømprisen er for høj?
- Ja, selvfølgelig, siger Rasmus Helveg Petersen til Jyllands-Posten.
