FAKTA: Her er hovedpunkterne i udkastet til togaftale
Det seneste udkast til en aftale om togfonden indeholder en ny togbane til Billund og en bro over Vejle Fjord.


 * Timedrift: Aftalen sikrer timedrift mellem København, Odense, Aarhus og Aalborg samt Odense og Esbjerg. Det er usikkert, hvornår timedriften vil være på plads.
* Regional togdrift: Der er lagt op til en opgradering af den regionale togdrift, sådan at så mange som muligt får glæde af superlyntogene, der ellers kun stopper i 10 byer. Dertil hører blandt andet forbedrede parkeringsforhold ved stationerne.
* Bro over Vejle Fjord: En bro til mere end fire milliarder kroner kroner skal være med til at sikre timekørsel mellem Odense og Aarhus. Dansk Folkeparti har været imod broen, men regeringen har slået hårdt på dens nødvendighed.
* Jernbane til Billund: Dansk Folkeparti har krævet en jernbane til lufthavnen i Billund. Der skal ifølge aftalen bruges godt 700 millioner på denne strækning.
* Vestfyn: Der anlægges en ny jernbane over Vestfyn til en værdi af 4,8 milliarder kroner.
* Godstrafik: Enhedslisten har krævet øget fokus på godstransport. I aftalen er der lagt op til bedre drift i Nordjylland, blandt andet til havnen i Hirtshals, samt en ny jernbanebro ved Ny Ellebjerg ved København til gavn for godstrafikken fra Skåne.
* Elektrificering: Der afsættes 8,6 milliarder kroner til endelig elektrificering af jernbanenettet. Dermed kan de dyre og problemramte dieseltog kan udfases.
* Finansiering: Som udgangspunkt bruges 23 milliarder kroner på initiativerne. Det giver en buffer på 5,5 milliarder kroner, som Dansk Folkeparti har krævet som sikkerhed, hvis ikke finansieringen holder.
* Bufferen er dog øremærket strækningen mellem Aarhus-Hovedgård samt Aarhus, Galten og Silkeborg. En opgradering af strækningen mellem Aarhus og Hovedgård er nødvendig for regeringens ønske om timedrift mellem de store byer.
Kilde: Udkast til aftale.
