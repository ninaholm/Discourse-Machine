Påsejling af bro lammer nordjysk tognet
Et skib er sejlet ind i bro over Limfjorden. Togdrift til og fra Nordjylland kan være indstillet i et halvt år


 Togpassagerer, der har planer om at rejse nord for Limfjorden i Nordjylland den kommende tid, skal muligvis finde andre transportformer.
Et finsk containerskib sejlede onsdag aften ind i jernbanebroen, der løber hen over Limfjorden mellem Aalborg og Nørresundby. Broen har fået svære skader ved sammenstødet.
- En broingeniør fra Banedanmark har undersøgt skaderne. Og hans formodning er, at broen ikke kan bruges det første halve år, siger vagtchef Per Vagn Nielsen fra Nordjyllands Politi.
Jernbanebroen er afgørende for togdriften, da den forbinder nordjyderne nord for Aalborg med resten af landet.

- Det betyder, at resten af Danmark er afskåret fra Nordjylland i øjeblikket. Der er mange, der bruger toget hver dag, og de vil få deres rejsetid forlænget, siger Per Vagn Nielsen.

DSB oplyser til Ritzau, at der er sat busser ind mellem stationerne i Aalborg og Lindholm, som kan fragte togpassagerne over Limfjorden.
Ulykken skete omkring klokken 22.00 onsdag aften, da et finsk containerskib sejlede østpå langs Limfjorden.
- Af en eller anden grund konstaterer kaptajnen, at broklappen ikke er slået op, da skibet skal sejle under jernbanebroen. Han slår fuld bak, men rammer alligevel ind i broen, siger Per Vagn Nielsen.
Politiet formoder, at kommunikationen mellem kaptajnen og brovagten er gået galt.
- Men hvad der præcist er sket, ved jeg ikke, siger vagtchefen.
Containerskibet er 75 meter langt og 15 meter bredt, og det har forårsaget markante skader på broen.
- Broklappen vejer omkring 300 ton, og den har forskubbet sig op til en meter. Det betyder, at broklappen ikke kan slås op og ned. Selve broen er slået skæv, siger Per Vagn Nielsen.
I sidste uge stødte et stort maltesisk olie- og kemikalieskib på grund i Øresund, da kaptajnen var stærkt påvirket af alkohol. Det viste sig, at han havde en promille på 2,18.
Politiet oplyser, at kaptajnen på det forulykkede skib i Limfjorden var helt ædru.
