USA: Krigen i Afghanistan er ved vendepunkt
USA's forsvarsminister i Afghanistan og Pakistan, hvor han ser klare fremskridt før tilbagetrækning i 2014.


 Den amerikanske forsvarsminister, Leon Panetta, siger, at den mere end 10 år lange krig i Afghanistan er ved "et vendepunkt".
Under et besøg i Kabul torsdag understreger den amerikanske forsvarsminister dog, at der i den seneste tid er sket en øgning af volden.
Et dobbelt selvmordsangreb uden for den største Natobase i den sydlige by Kandahar onsdag kostede over 20 mennesker livet.
Men den amerikanske forsvarsminister forsikrer, at ofrene under krigen ikke har været forgæves, og at Natos tilbagetrækning ikke betyder, at afghanerne bliver ladt i stikken.
Panetta henviser til afslutningen på krigen i Irak.
- Jeg håber, at vi kan slutte missionen i Afghanistan lige så godt, siger Panetta, som torsdag talte til de amerikanske soldater i Kabuls lufthavn.
- Taliban er blevet svækket, og vi har en god tilbagetrækningsplan, siger han videre.
Forinden havde Panetta i Pakistan advaret om, at USA's tålmodighed med Pakistan er sat på en alvorlig prøve, fordi militante har sikre baser i landet, hvorfra de angriber amerikanske soldater i Afghanistan.
Panetta understregede også, at amerikanske droneangreb hjælper både USA og Pakistan.
Det sker, efter at Pakistan gentagne gange har kaldt angrebene med ubemandede fly for "undergravende", og landets parlament har i en erklæring kaldt dem "uacceptable."
Ved et droneangreb for få dage siden blev al-Qaedas næstkommanderende, Abu Yahya al-Libi, dræbt i det klanstyrede, nordvestlige Pakistan. Det Hvide Hus betegner hans død som "et hårdt slag" for al-Qaeda.
