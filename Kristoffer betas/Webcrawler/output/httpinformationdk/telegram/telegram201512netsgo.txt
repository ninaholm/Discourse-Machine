Nets vil gøre mobiltelefonen til det nye dankort
Fra efteråret 2016 vil Nets gøre det muligt at bruge mobiltelefonen på samme måde som dankortet.


 Markedet for betalinger med mobiltelefoner står til snart at vokse sig endnu større, når Nets i efteråret 2016 lancerer et nyt mobildankort, skriver Børsen.
 - Vi ser det her som hovedvejen for mobile betalinger. Det er først og fremmest en styrkelse af dankortet og den brede brug, som dankortet har, siger Jeppe Juul-Andersen, der er direktør i Nets med ansvar for dankortet til Børsen.
Mobildankortet kommer ikke til at være en selvstændig app, som mange kender det fra Mobilepay og Swipp, som danskerne har taget til sig i stor stil. De kan allerede bruges som betalingsmetode i flere butikker som eksempelvis i Dansk Supermarkeds butikker.
I stedet skal mobildankortet være en løsning, der leveres til eksisterende betalingsapps, hvor det skal gøre betalingen nemmere.
På den måde skal man kunne betale for varerne i supermarkedet ved blot at holde sin mobiltelefon hen til dankortterminalen - hvis der altså er tale om en dankortterminal af nyere dato.
Med mobildankortet vil brugerne kunne slippe for at bruge tid på at taste en kode, så længe beløbet er under 200 kroner. Samtidig bliver ydelsen fri for gebyrer, skriver Børsen.
Allerede nu findes der kontaktløse kort, hvor brugeren kan betale uden at taste en pinkode, men det er første gang, at dankortet bliver integreret i mobiltelefonen.
