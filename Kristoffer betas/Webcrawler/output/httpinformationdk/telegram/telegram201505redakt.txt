Redaktør: Skanderborg-nej gør arbejde med lufthavn sværere
Det er efterhånden blevet svært at finde den bedste placering til en ny lufthavn i Aarhus-området, lyder det.


 Hvis en ny lufthavn i Aarhus-området ikke kan placeres i Skanderborg Kommune, er der reelt to muligheder tilbage. Og begge muligheder har deres knaster.
Sådan lyder det fra Ole Kirchert Christensen, redaktør på branchemediet check-in.dk og indehaver af Travelbroker, der laver konsulentarbejde for blandt andet danske lufthavne.
I en analyse fra rådgivningsfirmaet Grontmij bliver der peget på fire mulige placeringer af en ny østjysk lufthavn: Thomasminde ved Trige, en citylufthavn på Aarhus Havn eller Flensted eller Nr. Vissing ved Låsby.
De to sidstnævnte placeringer ligger begge i Skanderborg Kommune, hvor borgmester Jørgen Gaarde (S) har sagt, at der ikke bliver politisk flertal for en lufthavn inden for kommunegrænsen.
Det gør alt andet lige arbejdet med at finde en ny lufthavn meget sværere, konstaterer Ole Kirchert Christensen.
Han var oprindeligt en del af en arbejdsgruppe, som byrådet i Aarhus havde nedsat for at undersøge mulighederne for at flytte Aarhus Lufthavn til en anden placering.
Men han blev fjernet fra gruppen, da det kom frem, at han tidligere havde kaldt en ny lufthavn for et "dødfødt projekt".
- Hvis der ses på citylufthavnen på Aarhus Havn, blev den delvist skudt ned i en rapport for tre år siden, men bliver nu gentaget igen.
- Det hænger sammen med alle de begrænsninger, der er i indflyvningsområdet i form af højmaster og andre ting, som ikke kunne godkendes af Trafikstyrelsen, så den mulighed tror jeg ikke på, siger redaktøren.
Når det kommer til Thomasminde, har den placering "altid været århusianernes favorit, fordi det ligger tæt på byen", fortæller Ole Kirchert Christensen.
- Det vigtige i forhold til en lufthavn tæt på Aarhus er byens selvforståelse. Byen skal simpelthen have sin egen lufthavn.
- Men den seneste analyse påpeger, at på grund af forskellige forhold vil det koste en milliard kroner ekstra at anlægge en lufthavn ved Thomasminde.
- Det gør, at hvor der ellers bliver arbejdet med at gøre en lufthavn rentabel fra omkring 2040 og fremefter, så er vi væsentligt længere fremme, hvis der skal findes en milliard ekstra til Thomasminde, siger redaktøren.
