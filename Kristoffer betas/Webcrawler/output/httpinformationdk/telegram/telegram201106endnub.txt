Endnu en bjergbestiger død i Alperne
De Franske Alper kræver endnu en bjergbestigers liv - det syvende på tre dage.


 En 58-årig bjergbestiger styrtede mandag i døden i en ny klatreulykke i De Franske Alper, der kommer dagen efter at seks bjergbestigere blev fundet omkomne i samme region.
En 57-årig bjergbestiger, som den dræbte var sammen med, blev alvorligt såret ved styrtet og er bragt på hospital, oplyser anklagemyndigheden i Grenoble.
Ulykken skete mandag morgen, da de to franske bjergbestigere var på vej op ad Pic du Pave, en tinde på 3800 meter i Ecrins-bjergene. De to, der var forbundet med et reb, styrtede begge ned i en 20 meter dyb slugt.
Søndag blev seks bjergbestigere fundet døde ved Neige Cordier. De var angiveligt blevet ramt af en lavine af sne og sten under en klatretur lørdag.
De seks var alle franskmænd. Der var tale om en 16-årig dreng samt tre kvinder og to mænd i alderen 42 til 64 år.
Deres lig blev evakueret med helikopter til den nærliggende landsby Villar d'Arene.
