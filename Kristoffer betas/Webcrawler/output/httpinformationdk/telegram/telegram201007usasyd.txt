USA og Sydkorea advarer Nordkorea
Det får "alvorlige konsekvenser", hvis Nordkorea igen angriber Sydkorea, advarer USA. Samtidig strammes sanktionerne mod det nordkoreanske styre.


 USA og Sydkorea advarer Nordkorea om "alvorlige konsekvenser", hvis det nordkoreanske styre foretager nye angreb mod Sydkorea.
Samtidig opfordrer de to lande Nordkorea til at erkende, at det stod bag et angreb på et sydkoreansk militærfartøj i marts.
Efter et møde med deres sydkoreanske kolleger opfordrer den amerikanske udenrigsminister, Hillary Clinton, og forsvarsminister Robert Gates "Nordkorea til at afstå fra yderligere angreb og fjendtligheder mod Sydkorea" og understreger, at der "vil være alvorlige konsekvenser for en sådan uansvarlig opførsel".
USA vil desuden indføre nye sanktioner mod Nordkorea, herunder køb og salg af våben samt fastfrysning af enkeltpersoners værdier, siger Clinton.
Hun tilføjer, at sanktionerne ikke er rettet mod det nordkoreanske folk, men har til formål at "destabilisere" den nordkoreanske politik, skriver Reuters.
Forud for mødet med Sydkoreas udenrigsminister og forsvarsminister havde Clinton og Gates besøgt den demilitariserede zone, der adskiller de to Korea'er.
Her understregede de igen USA's støtte til Sydkorea i den igangværende konflikt med Nordkorea.
- Vi fortsætter med at sende beskeden til nord om, at der findes en anden vej, siger Clinton.
- Men indtil de skifter kurs, står USA fast i sin støtte til befolkningen og regeringen i Sydkorea, slår hun fast.
Spændingerne mellem de to Korea'er er øget, efter Sydkorea og USA har beskyldt Nordkorea for at have sænket et sydkoreansk militærfartøj i marts. 46 sømænd mistede livet.
Sagen har været oppe i FN's Sikkerhedsråd, der fordømte hændelsen, men undlod at udpege Nordkorea som ansvarlig. Nordkorea afviser, at det stod bag sænkningen af skibet.
Tirsdag meddelte USA og Sydkorea, at de i weekenden indleder en fælles militærøvelse i Det Japanske Hav for at "sende et klart budskab til Nordkorea om, at dets aggressive adfærd må stoppe", sagde Gates.
