Hillary Clinton besøger Myanmar
For første gang i 50 år besøger en amerikansk udenrigsminister det isolerede Myanmar.


 USA's udenrigsminister, Hillary Clinton, er ankommet til Myanmar i et forsøg på at opmuntre til forandring i det militært dominerede land. Det er første gang i 50 år, at en så højtstående amerikansk politiker besøger Myanmar.
Clinton og hendes følge landede i den afsidesliggende by Naypyidaw, hvortil Myanmars generaler pludseligt flyttede hovedstaden i det isolerede land i 2005.
Myanmar, der tidligere hed Burma, har overrasket observatører med en række reformer inden for det seneste år. Styret har blandt andet frigivet oppositionslederen Aung San Suu Kyi fra husarrest og symbolsk afsluttet årtiers militærstyre.
USA's præsident, Barack Obama, har talt om et "glimt" af håb, da han personligt meddelte, at Clinton skulle til Myanmar under et nyligt besøg i Asien.
Men Obamas regering har forsøgt at holde forventningerne til besøget nede, da det ikke er første gang, at der har været håb i Myanmar, siden generalerne tog magten og siden 1962 har regeret landet med jernnæver.
Clinton sagde ved ankomsten til Myanmar, at hun gennem besøget får mulighed for selv at afgøre, "hvad den nuværende regerings hensigt er hvad angår fortsatte reformer af politisk og økonomisk" karakter.
Torsdag skal Clinton mødes med præsident Thein Sein, en tidligere general, der nu står i spidsen for reformer. Siden skal hun besøge Suu Kyi i landets største by, Yangon.
Det ventes, at Clinton vil opfordre Myanmars styre til at løslade alle politiske fanger. Aktivister siger, at der sidder mellem 500 og over 1600 fanger i fængsler i Myanmar.
