96 satspulje-millioner skal kopiere kommunes succes
En forebyggende indsats skal forhindre anbringelser, og det er der blevet afsat knap 100 millioner til.


 Den absolut tungeste udgiftspost i satspuljen, som regeringen og partierne bag aftalen tirsdag aften blev enige om, handler om en forebyggende indsats over for udsatte familier.
96 millioner kroner er afsat til kommunernes arbejde, og inspirationen er hentet i Herning.
Her har man haft succes med at sætte tidligt ind over for udsatte familier og dermed undgået, at familiens problemer voksede sig så store, at anbringelse af børn og unge var uundgåeligt.
Herning Kommune har eksempelvis inddraget og fulgt udsatte familier tæt. Derudover har kommunen ansat flere socialrådgivere, og det har betalt sig både fagligt og økonomisk.
I en pressemeddelelse lægger social- og indenrigsminister Karen Ellemann (V) ikke skjul på, at de gode resultater fra den jyske kommune er en inspirationskilde til at få sat gang i et tidligt, socialt arbejde over for udsatte familier.
- Mange kommuner er allerede i gang med at ændre den måde, de arbejder med udsatte børn og unge på, så kommunerne bliver bedre til at forebygge sociale problemer og anbringelser. Det vil vi hjælpe dem med og sørge for, at endnu flere kommuner går den vej, siger hun.
- Det handler om, at børnene får den rette indsats i tide. Det er en vigtig prioritet for mig. Derfor er jeg også rigtig tilfreds med, at partierne bag satspuljeaftalen er enige med mig i at styrke den tidlige forebyggende indsats, lyder det videre.
Hernings strategi på området er inspireret af Sverige og betyder, at der eksempelvis er fokus på at bruge mindst muligt indgribende indsatser, så barnet har en opvækst så tæt på en almindelig familie som muligt.
De foreløbige erfaringer fra Herning Kommune viser, at der er færre sammenbrud i anbringelserne, og at færre klager over sagsbehandlingen.
I alt er der blevet afsat 607 millioner kroner på en række initiativer. Alle partier med undtagelse af Enhedslisten står bag aftalen.
Det ventes, at i omegnen af 25 kommuner kan søge indledende investeringsstøtte til indsatsen.
