Apple får massiv støtte fra rivaler i krypteringssag
Facebook, Google og Twitter er nogle af de selskaber, som bakker Apple op i sag om låst iPhone.


 Min fjendes fjende er min ven.
Mundheldet synes at gælde i sagen om Apples kamp mod myndighederne, der ønsker it-gigantens hjælp til at skaffe adgang til en låst mobiltelefon, der tilhørte en afdød massemorder.
En lang række af selskaber, der normalt vil betegnes som Apples konkurrenter, støtter nu formelt iPhone-producenten i sagen.
Det gælder blandt andet Google, Microsoft, Facebook og Snapchat. De er ifølge nyhedsbureauet Reuters gået sammen om en såkaldt amicus brief, som giver parter mulighed for at henvende sig til retten i en sag, som de ikke direkte er en del af, men som de føler, de kan blive påvirket af.
En anden gruppe bestående af 17 store online-selskaber har torsdag gjort det samme. Blandt de 17 er firmaer som Twitter, LinkedIn og Airbnb ifølge BBC.
Læs også: Dommer vil ikke beordre Apple til at låse iPhone op
Det amerikanske forbundspoliti (FBI) har i en kendelse fået rettens ord for, at Apple skal hjælpe med at dekryptere en iPhone, der tilhørte Syed Rizwan Farook, som sammen med sin kone dræbte 14 mennesker i San Bernardino i december.
Apple har appelleret kendelsen, da selskabet mener, at det ikke skal tvinges til at svække sikkerheden af sine egne produkter. Et af argumenterne fra Apple er, at myndighederne vil kunne tilgå alle iPhones, hvis FBI knækker koden til telefonen i San Bernardino-sagen.
Ifølge The New York Times ventes i alt cirka 40 selskaber og organisationer formelt at give deres syn på sagen til domstolen. Derudover planlægger over 40 personer - blandt andet prominente sikkerhedseksperter og akademikere - at gøre det samme, skriver avisen. De vil alle bakke Apple op.
Indsigelserne handler om forskellige facetter i sagen, men fokuserer primært på dens konsekvenser for ytringsfriheden, vigtigheden af kryptering samt bekymringer om magtfuldkommenhed hos regeringen, skriver The New York Times.
