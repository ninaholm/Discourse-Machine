Investforeninger sætter rekord - i opkrævning fra kunder
Investeringsforeninger er en malkeko for bankerne, mener direktør for aktionærforening.


 Regningen til de hundredtusindvis af investorer, som har sat penge i danske investeringsforeninger, bliver større og større for hvert år.
I 2014 blev der sat en ny rekord for omkostningerne i investeringsforeningerne.
Det skriver Jyllands-Postens erhvervsmedie Finans.
Omkostningerne steg fra 2013 til 2014 med cirka en milliard kroner og nåede dermed op på næsten 7,6 milliarder kroner.
Beløbet svarer til, at omkostningerne voksede med 15,5 procent sammenlignet med 2013.
Det viser en rapport fra Finanstilsynet, som har undersøgt markedsudviklingen i 2014 i de danske investeringsforeninger.
I rapporten fra Finanstilsynet er det ikke specificeret, hvor stor en del af omkostningerne der er gået videre til landets banker, som i vid udstrækning står for salget og rådgivningen om investeringsforeninger.
I Dansk Aktionærforening ser man kritisk på udviklingen.
- Det er en voldsom stigning. Bankerne må selvfølgelig gerne tjene penge på det, men jeg sidder med en helt klar fornemmelse af, at det her er en malkeko for bankerne, siger Jens Møller Nielsen, direktør i Dansk Aktionærforening, til Finans.
- Det understreger, at der netop er behov for en revidering, tilføjer han med henvisning til, at en arbejdsgruppe, som i 2014 blev nedsat under den tidligere regering, skal se på alternative honorarmodeller i investeringsforeninger.
