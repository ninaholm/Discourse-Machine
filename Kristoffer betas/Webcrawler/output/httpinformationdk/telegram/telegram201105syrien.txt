Syriens Assad får hjælp af Iran
Iranske militærrådgivere er rejst til Syrien for at hjælpe myndighederne med at slå det folkelige oprør ned.


 Iran sender rådgivere til Syrien for at hjælpe præsident Bashar al-Assad og hans regime i kampen mod regeringsfjendtlige demonstranter, skriver avisen Washington Post.
Den iranske hjælp kommer i kølvandet på en jævn strøm af bistand fra Iran til Syrien, som er landets vigtigste allierede i regionen.
Ifølge unavngivne amerikanske embedsmænd har Iran udstyret Syrien med både våben og avanceret overvågningsudstyr, der gør det muligt for de syriske myndigheder at opspore regimekritikere via netsider som Facebook og Twitter.
Washington Post skriver, at flere hundrede syrere menes at være pågrebet de seneste uger efter at have være udsat for dataovervågning.
En diplomat siger til avisen, at iranske militærrådgivere vil instruere de syriske styrker i teknikker, som blev brugt i forbindelse med de voldsomme protester, der brød ud efter præsidentvalget i Iran i 2009.
Mindst otte personer blev skudt og dræbt under demonstrationer efter den muslimske fredagsbøn, siger aktivister. Kampene brød blandt andet ud i Damaskus-forstaden Qatana og byen Zabadani nær grænsen til Libanon.
Soldater affyrede også skud mod demonstranter, der råbte "vælt regimet" i byen Deir al-Zor i den østlige del af landet, siger menneskerettighedsgrupper og indbyggere.
De største demonstrationer i Syrien finder typisk sted om fredagen efter fredagsbønnen, og det er også fredagsdemonstrationerne, der har kostet flest mennesker livet.
Forrige fredag mistede 44 mennesker livet, da de blev dræbt af sikkerhedsstyrker under lignende protester.
Menneskerettighedsgrupper skønner, at mindst 1000 mennesker er blevet dræbt under urolighederne i løbet af de seneste 10 uger.
Oprøret i Syrien er inspireret af de folkelige revolutioner i Egypten og Tunesien.
