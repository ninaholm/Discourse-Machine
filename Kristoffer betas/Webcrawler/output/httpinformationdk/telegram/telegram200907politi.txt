Politi ransager Jackson-læges hjem



 Politiet i Las Vegas gennemførte tirsdag en ransagning i hjemmet hos Conrad Murray, der var personlig læge for popstjernen Michael Jackson. Ransagningen skete i forbindelse med efterforskningen af Jacksons pludselig død, som sandsynligvis skete i forlængelse af, at Murray havde givet ham et stærkt bedøvende medikament.
 En talsmand for politiet siger, at agenter fra det amerikanske narkotikapoliti (DEA), politiet i Las Vegas og efterforskere fra Los Angeles indfandt sig i Murrays hjem og på hans kontor tirsdag morgen.
 Talsmanden Jose Martinez ønskede ikke at komme ind på, hvad myndighederne leder efter, men talrige medierapporter peger på, at efterforskningen i stigende grad fokuserer på Jacksons brug af bedøvelsesmidlet Diprivan til at falde i søvn på.
 Den amerikanske tv-station CNN oplyste tirsdag, at politiet mener, at dr. Murray var i besiddelse af og gav den 50-årige Diprivan. CNN bygger oplysningen på kilder, der angiveligt har nøje kendskab til efterforskningen.
 CNN oplyser videre, at flasker med det stærkt bedøvende medicin er blevet fundet i det hus i Los Angeles, hvor Jackson blev fundet livløs den 25. juni.
 Hverken Murray, hans advokater eller politiet har ønsket at kommentere oplysningerne.
 Årsagen til Jacksons død ventes at blive klarlagt, når de toksikologiske undersøgelser i forbindelse med obduktionen af ham offentliggøres i slutningen af denne uge. 
