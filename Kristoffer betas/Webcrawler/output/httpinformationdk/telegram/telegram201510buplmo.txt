Bupl: Mødre på fuldtid kræver bedre institutioner
Der skal være kræfter til omsorg og læring i daginstitutionerne. Ellers bliver kvinderne på deltid, mener Bupl


 Kvinder skal arbejde lige så mange timer som mænd og samtidig have mulighed for et familieliv ved siden af. Det mener regeringen, der vil have landets mødre til at droppe deltidsansættelserne.
Men for at det kan blive virkelighed, kræver det et løft af kvaliteten i børnenes institutioner.
Det siger Elisa Bergmann, formand for pædagogernes fagforening Bupl.
- Hvis vi ikke skal have dårlig samvittighed over at sætte børnene i institution, er det vigtigt, at vi sikrer, at børnene har det godt, siger Elisa Bergmann.
- Der skal være tid og ressourcer til omsorg og læring, så børnene ikke skal konkurrere med 20 andre børn for at få opmærksomhed, fortsætter hun.
Ofte er det forældrenes ønske om at give børn de bedste vilkår, der får dem til at gå på deltid.
Derfor er Bupl utilfreds med, at regeringen netop har skrottet børnepakken i forbindelse med finansloven uden at give nye midler til børneområdet.
- Derudover mangler der 4400 fuldtidsansatte pædagoger, hvis man måler normeringerne i dag op imod niveauet i 2009, siger hun.
Ifølge beskæftigelsesminister Jørn Neergaard (V) og ligestillingsminister Ellen Trane Nørby (V) er 35 procent af kvinderne på arbejdsmarkedet ansat i deltidsstillinger.
I tirsdagens udgave af Berlingske giver ministrene udtryk for, at skattelettelser til børnefamilierne er en del af løsningen på problemet for de tidspressede småbørnsforældre.
- Det bedste, vi kan hjælpe forældrene med, er, at de får mulighed for at købe sig til en række servicer, siger Jørn Neergaard Larsen til Berlingske.
Elisa Bergmann er overbevist om, at flere kvinder ville arbejde på fuld tid, hvis der blev afsat flere ressourcer til daginstitutionerne.
- Det er vigtigt, at daginstitutionerne bliver mere fleksible og har gode normeringer. Det kræver flere ressourcer, hvis ikke forældrene skal finde en anden løsning og gå på deltid, siger Elisa Bergmann.
