Stemmeoptælling begyndt i Irland



 Klokken 10 dansk tid startede optællingen af stemmer i de 43 valgkredse i Irland. Dermed er det kun et spørgsmål om timer, før der ligger et klart svar på, om irerne har stemt ja eller nej til EU's Lissabontraktat.
 Men allerede inden optællingen begyndte, var to af de største irske ja-partier begyndt at varme op til en valgfest.
 Der er ikke foretaget officielle valgstedsmålinger ved fredagens afstemning, men både regeringspartiet Fianna Fail og det konservative oppositionsparti Fine Gael har lavet deres egne uofficielle målinger. Begge målinger peger på, at irerne har stemt ja.
 - Ud fra det vi har set ved valgstedsmålingerne kan vi se, at omkring 53 procent har stemt ja, siger en anonym regeringskilde til nyhedsbureauet Reuters.
 Endnu mere optimisme er der hos Fine Gael, som ud fra deres måling forventer, at over 60 procent af vælgerne har stemt ja til traktaten, skriver avisen Irish Times.
 Samme avis skriver, at vælgerfremmødet ventes at være over 50 procent.
 Først på eftermiddagen ventes der at være solide indikationer på, hvordan valget er faldet ud, mens det officielle valgresultat ikke ventes klart før sidst på eftermiddagen eller først på aftenen.
 Ud over Irland mangler Polen og Tjekkiet fortsat at ratificere traktaten, før den kan træde i kraft.
