Ekspert kritiserer: Skatteregler er uforståelige
Skattesystemet er så uoverskueligt, at danskerne ikke længere kan beregne skatten, mener advokat på folkemøde.


 Skattesystemet er blevet så kompliceret, at danskerne slet ikke kan forudsige, hvad de skal betale i skat. Det skader retssikkerheden, fordi reglerne hverken er klare, forståelige eller gennemskuelige.
Det siger advokat Claus Holberg fra advokatpartnerselskabet Lett, som rådgiver skatteydere.
Han drøfter retssikkerhed ved Folkemødet på Bornholm med Skatteministeriets forhenværende departementschef, Peter Loft, skatteordførerne Torsten Schack Pedersen (V), Nadeem Farooq (R) og seniorkonsulent Henriette Kinnunen fra den borgerligt-liberale tænketank, Cepos.
- Hvis reglerne ikke er gennemskuelige, opstår der uforudsigelighed. Hvis man ikke kan gennemskue, hvad konsekvenserne er af en disposition, føles det både uretfærdigt og urimeligt, siger Claus Holberg.
Skattelovgivningen rummer knap 50 love med 1400 bestemmelser. Sidste år udsendte Skat 28 såkaldte styresignaler og 920 andre principielle afgørelser. Hvert år vedtages 20-30 skattelove med ultrakorte høringsfrister, påpeger han.
Skatteminister Morten Østergaard (R) vil styrke retssikkerheden i Skat. Det sker efter den kraftige kritik af Skat for fejlagtig ejendomsvurdering og skattesagen mod fotomodellen Camilla Vest og hendes mand.
Parret blev i 2011 hver idømt fængsel i et år og ni måneder og en bøde på 6,6 millioner kroner.
I 2012 blev parret pure frifundet i Østre Landsret, da forsvarerne fik udleveret Skats frifindelse i skattesagen mod statsminister Helle Thorning-Schmidts (S) mand, Stephen Kinnock.
- Midt under straffesagen fandt man ud af, at reglerne skal forstås sådan, at parret ikke var skattepligtigt. Det er et skræmmende eksempel, siger Claus Holberg.
Samtidig er Skat blevet centraliseret, så kommunale skatteankenævn er sløjfet, mens danskerne har sværere ved at vinde skattesager ved domstolene, påpeger skatteeksperten.
