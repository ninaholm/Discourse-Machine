FN-mægler på fredsmission møder Assad
FN's fredsmægler Lakhdar Brahimi har i Syrien holdt møde med præsidenten. Måske om en våbenhvile.


 FN og Den Arabiske Ligas fredsmægler for konflikten i Syrien, Lakhdar Brahimi, mødtes søndag med den syriske præsident, Bashar al-Assad, i Damaskus. Det beretter syrisk stats-tv.
Den 19 måneder lange og meget blodige konflikt i landet har ifølge aktivister kostet mere end 30.000 mennesker livet, og Brahimi forsøger i øjeblikket at vinde gehør for en våbenhvile under den forestående højtid Eid al-Adha.
En våbenhvile skule i givet fald begynde torsdag aften.
Det syriske styre har indtil videre kun givet meget forbeholdne svar i forhold til idéen og vil have garanti for, at oprørerne også holder sig i ro, hvis de syriske regeringsstyrker gør det.
Indtil videre fortsætter volden imidlertid. Søndag eksploderede en bombe uden for en politistation i det kristne kvarter Bab Touma i Damaskus' gamle bydel.
Mindst syv er dræbt og adskillige såret, lyder de første meldinger fra statslige medier. Ifølge aktivistgruppen Det Syriske Observatorium for Menneskerettigheder var der tale om en bilbombe.
Fredsmægler Lakhdar Brahimi har den seneste tid rejst rundt i Syrien for at vinde opbakning til våbenhvilen hos parterne på begge sider i borgerkrigen.
I Damaskus holdt han lørdag møde med udenrigsminister Walid al-Moualem og har også truffet de dele af oppositionen, der tolereres af Assad-styret.
Uden for Syrien har blandt andre Iran, der har haft tætte politiske forbindelser til Syrien, forholdt sig positivt til en våbenhvile.
