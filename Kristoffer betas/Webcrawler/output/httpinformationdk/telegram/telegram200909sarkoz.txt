Sarkozy truer med at udvandre fra G20-møde



 Frankrigs præsident, Nicolas Sarkozy, er rede til at udvandre fra G20-topmødet i næste uge, hvis ikke det lykkes at nå til enighed om at lægge loft over bankernes bonusser til chefer og ansatte.
 - Der skal helt sikkert laves en aftale om at ændre tingene, og præsidenten er fast besluttet, hvad det angår, siger Claude Gueant, der er Sarkozys stabschef i Elysépaladset.
 Sarkozy har allerede flere gange været ude med riven efter de tårnhøje bonusser, som bankerne uddeler, forud for G20-mødet i Pittsburg, USA, den 24. og 25. september.
 Sarkozys forslag om at lægge loft over bankernes bonusser har vundet støtte i EU, men Storbritannien og USA har taget forbehold over for forslaget.
 Som svar på et spørgsmål om, hvorvidt Sarkozy er rede til at udvandre fra G20-topmødet, hvis der ikke sker fremskridt i spørgsmålet om bonusserne, siger Gueant, at den mulighed bør "tages alvorligt".
 G20-topmødet skal fokusere på, hvordan man kan regulere det globale finansielle system på et tidspunkt, hvor verdens store økonomier er ved at bevæge sig ud af recession igen. 
