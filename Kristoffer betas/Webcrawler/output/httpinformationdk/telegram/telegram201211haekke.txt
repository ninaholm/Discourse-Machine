Hækkerup: Masho-sag overtræder måske konvention
Folketingets partier til møde hos Karen Hækkerup oven på adoptionssagen om den etiopiske pige Masho.


 På et møde fredag morgen hos social- og integrationsminister Karen Hækkerup (S), mødtes folketingets partier for at drøfte, hvad der skal gøres for at sikre bedre adoptioner - især fra Etiopien.
- Vi har i lang tid arbejdet med, hvordan vi kan få strammet op i forhold til Etiopien. Senest i maj strammede vi reglerne for netop Etiopien, og vi har sørget for at lave en undersøgelse der nu skal følge op på, om de ændrede regler også bliver fulgt, siger Karen Hækkerup.
Filmen "Adoptionens pris", der mandag blev sendt på TV2, har bragt mange danske tv-seeres sind i kog.
Den fireårige Masho bliver bortadopteret til danske forældre, selv om hun i filmen virker til at have det godt hos sine biologiske forældre i Etiopien.
- Vi er ved at undersøge den konkrete sag. Der er nogle meget strenge regler for, hvad der skal til, før man kan godkende en adoption. Og lige præcis i denne sag er man ved at undersøge, om børnekonventionen er blevet overtrådt, siger Karen Hækkerup.
Hun ønsker dog ikke at kommentere sagen yderligere, mens den bliver undersøgt, men oplyser, at der er indgået et samarbejde med Holbæk Kommune, der har ansvaret for Masho, som nu er anbragt på et børnehjem, for at se på, hvad der kan gøres i den enkelte sag.
På mødes i Social- og Integrationsministeriet fredag skulle partierne snakke om, hvad der skal ske fremadrettet.
- Vi talte om, hvordan vi generelt kan få kigget adoptionsområdet igennem. Hvordan godkender vi adoptivforældre, og hvordan klæder vi dem god nok på, siger hun og fortsætter:
- Hvordan sikrer vi, at kommunerne ved, hvordan de skal agere, når der kommer adoptivbørn til kommunen.
Selvom mødet ikke førte til ændringer, er der nu igangsat nogle undersøgelser på området, og inden jul vil ministeren igen indkalde de andre partier til et møde.
