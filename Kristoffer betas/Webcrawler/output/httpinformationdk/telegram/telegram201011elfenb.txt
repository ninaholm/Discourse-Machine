Elfenbenskysten skal gennem ny valgrunde
Det lykkedes ingen af kandidaterne ved valget i det vestafrikanske land Elfenbenskysten at opnå flertal. Derfor venter en anden valgrunde.


 Elfenbenskystens præsident, Laurent Gbagbo, skal ud i en anden valgrunde mod udfordreren Alassane Ouattara.
Det står klart, efter at det ikke lykkedes nogen af kandidater at skaffe sig et flertal ved den første runde af valget, som blev afholdt søndag.
De foreløbige resultater viser, at Gbagbo fik 38 procent af stemmerne mod Ouattaras 32 procent. 
Kort tid før, at resultatet forelå onsdag, forlangte en tredje præsidentkandidat, Henri Konan Bedie, at stemmerne skulle tælles om som følge af valgfusk.
Valget har haft til hensigt at forene det vestafrikanske land, der har været splittet siden krigen i 2002 og 2003. Efterfølgende har den nordlige del af Elfenbenskysten været kontrolleret af rebeller.
Men mange ivorianere frygter nu, at det tætte valgresultat kan føre til voldelige protester.    
