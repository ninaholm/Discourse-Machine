Kommuner må beholde millionoverskud



 Regeringen er klar til at ændre loven om tilskud til kommuner og undgår dermed en retssag om et trecifret millionbeløb. Kommunernes forening, KL, har ellers truet med en retssag, fordi en lov giver staten ret til at snuppe 60 procent af, hvad kommunerne kan tjene ved at sælge selskaber. Men den lov vil indenrigs- og socialminister Karen Ellemann (V) nu ændre. Og det glæder formanden for KL, Erik Fabrin (V).
 - Der er ikke flere planer om en sag. Det er opgivet, når nu ministeren vil ændre loven, siger Erik Fabrin til Ritzau.
 Staten kunne ellers med loven i hånden kræve 60 procent af indtægten for kommunernes salg af de fælles selskaber. Det kan ske ved at modregne bloktilskuddet til de kommuner, der vil få overskud efter salget. KL fik i marts to milliarder kroner ind på kontoen ved salget af KMD - det tidligere Kommunedata - til private investorer. Ifølge reglerne vil staten efter reglerne kunne tjene cirka 300 millioner kroner på salget. Energitilsynet var da også klar til at kradse pengene ind, men regeringen vil nu lade KL sælge KMD og andre virksomheder uden modregning. 
 - Modregningsordningen sigter mod en anden type salg af forsyningsvirksomheder. Det er regeringens opfattelse, at det aldrig har været hensigten med loven, at kommunerne skulle modregnes for indtægten fra salget af Kommunedata. Jeg er derfor glad for, at der nu rettes op på det ved en hurtig ændring af elforsyningsloven, siger Karen Ellemann.
 Lovændringen, som fremsættes af Klima- og Energiministeriet, ventes behandlet i Folketinget inden sommerferien.
