Fire dræbt nær massakrebiograf i Colorado
En bevæbnet mand skød og dræbte tre mennesker i Aurora, Colorado, inden han selv blev dræbt af politiet.


 Fire mennesker er dræbt i et skuddrama i byen Aurora i Colorado, som sidste år var skueplads for en massakre i en biograf under premieren på en Batman-film.
Lørdag nåede en bevæbnet mand at slå tre mennesker ihjel i et hus i byen, inden politiet skød og dræbte gerningsmanden, rapporterer amerikanske medier.
Gerningsmanden havde barrikaderet sig inde i huset, hvor han havde taget gidsler, rapporterer tv-stationen KUSA.
Efter at have forsøgt at forhandle med manden i flere timer trængt politiet ind i huset, hvor de skød og dræbte ham.
Indenfor fandt de tre mennesker, som var dræbt af skud.
En person undslap fra huset og overlevede lørdagens skuddrama.
Aurora skabte overskrifter i medier over hele verden, da en sindsforvirret mand i juli sidste år dræbte 12 mennesker og sårede 58 andre i byens biograf.
Det skete under premieren på Batman-filmen "The Dark Knight Rises".
Under lørdagens skuddrama valgte politiet af sikkerhedsårsager at evakuere flere naboer til det hus, hvor skyderiet fandt sted.
