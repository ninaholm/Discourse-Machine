Kritik af Dong-salg spreder sig til radikalt bagland
Salget af Dong-aktier udløser kritik hos en række radikale storkredsformænd og medlemmer af hovedbestyrelsen


 
	"Træk vejret," lyder opfordringen til den radikale partitop fra baglandet.

	Regeringens salg af Dong-aktier til investeringsgiganten Goldman Sachs har udløst kritik fra flere radikale sider. Det sker kort inden, at Folketinget endeligt skal bekræfte salget af dele af det danske energiselskab, skriver Jyllands-Posten.

	Kritikken breder sig herved ind i det sidste regeringsparti, da også Socialdemokraternes og SF's bagland presser hårdt på, for at regeringen skal opgive salget.

	- Goldman Sachs er et afskyeligt selskab. De er uhæderlige og bærer et stort ansvar for den finanskrise, som verden er kastet ud i, siger Sven Skovmand, medlem af De Radikales hovedbestyrelse, til avisen.

	Han opfordrer sine folkevalgte partifæller til at trække vejret, inden de sælger ud af statens ejendom.

	Medlem af hovedbestyrelsen, Hanne Jakobsen, siger, at hun generelt ikke synes, at staten skal sælge infrastruktur til private selskaber, skriver Jyllands-Posten.

	Også storkredsformand for De Radikale i Nordsjælland, Peer Tidemand-Petersson, mener, at salget bør udsættes:

	- Der er jo samlet 170.000 underskrifter på kort tid. Det synes jeg, at både De Radikale og regeringen skal tage alvorligt.

	- Man har jo ikke været fuldt klar over, hvordan tingene har forholdt sig, og her tænker jeg særligt på konstruktionen med firmaer i skattely, siger han til Berlingske.

	Han bliver bakket op af Egon Espersen, storkredsformand i Vestjylland, der foretrækker en statsgaranti fremfor et privat indskud af kapital i Dong.

	Gruppeformand Sofie Carsten Nielsen (R) forstår bekymringen og kritikken, men afviser partifællernes ønske om at ændre eller udskyde aftalen, "fordi det ville have for store konsekvenser," siger hun til Berlingske.

