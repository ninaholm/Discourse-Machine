Sådan former du din egen EU-lov
Med EU's borgerinitiativ kan du forme din egen EU-lov, hvis du får nok underskrifter. Læs her, hvordan du gør.


 Med det såkaldte borgerinitiativ får EU-borgere mulighed for at foreslå nye love. Her kan du læse, hvordan man gør.
Projektet er et år gammelt, og foreløbig er der 14 ud af 25 initiativer undervejs.
* Første skridt
Lav en borgerkomité. Her skal du bruge mindst syv personer fra syv forskellige lande.
* Skridt 2
Den formelle registrering hos EU-Kommissionen kræver blandt andet: titel, resume, formål, henvisning til relevante bestemmelser i EU's traktater og oplysninger om komitéens medlemmer.
* Skridt 3
Kommissionen har to måneder til at svare.
* Skridt 4
Når initiativet er godkendt og offentliggjort på internettet, har du et år til at indsamle mindst en million underskrifter.
* Skridt 5
Tjek om du får de rigtige oplysninger om de personer, der støtter dit initiativ.
* Skridt 6
Du skal have underskrifter fra mindst syv EU-lande, før initiativet kan gøre sig gældende.
* Skridt 7
Det duer ikke med 999.994 underskrifter fra danskere og kun en enkelt fra seks andre nationaliteter. Underskrifterne skal fordele sig ligeligt mellem landene.
* Skridt 8
Dine mindst en million underskrifter skal sendes til tjek i de lande, hvor folk har skrevet under, så man sikrer, at de ikke er falske.
* Skridt 9
Når underskrifterne er godkendt, sender du dem til kommissionen med oplysning om, hvorvidt du har fået penge fra nogen til at støtte dit initiativ.
* Skridt 10
Initiativet fremlægges for kommissionen og i en offentlig høring i parlamentet. Herefter tager kommissionen begrundet stilling til, om den vil arbejde videre med initiativet og komme med et lovforslag.
(Kilde: EU-Parlamentet)
