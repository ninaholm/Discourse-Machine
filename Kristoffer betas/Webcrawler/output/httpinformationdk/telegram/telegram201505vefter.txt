V efterlyser ambitiøs regering i forhold til planloven
Planloven kommer på dagsordenen, når KL og finansminister Bjarne Corydon (S) indleder budgetforhandlinger.


 Venstres Thomas Danielsen, der er partiets landdistrikter- og ø-ordfører, er glad for, at statsminister Helle Thorning-Schmidt (S) har åbnet for at ændre planloven.
- Vi har ikke set, hvad statsministeren vil lempe ved planloven, men det er et positivt tegn, at regeringen vil imødekomme Venstre på dette område, og jeg håber så, at regeringen er ambitiøs, siger han til Ritzau.
Mandag begynder de indledende budgetforhandlinger mellem kommunernes forening KL og finansminister Bjarne Corydon (S), hvor parterne skal forsøge at blive enige om de økonomiske rammer for kommunerne for 2016.
KL har meddelt, at planloven skal på dagsordenen, og Thorning udtalte tidligere i denne uge, at der skal kigges på planloven i forbindelse med nogle kommende vækstinitiativer.
- Der er mange ting at tage fat på. Vores planlov, som vi kender den, betyder, at man skal trække væksten fra landdistrikterne ind til de større byer.
- Så den hæmmer den vækst, som mange kommuner ellers har et stort potentiale for at udnytte, siger Thomas Danielsen.
Venstre vil støtte KL på en række områder. For eksempel i forhold til at drive erhverv i landszonerne.
- I dag må du kun drive erhverv i industrikvartererne, og hvis du kommer uden for industrikvartererne, må du kun have lov til at drive meget små erhverv.
- Men hvis man kunne udnytte det potentiale, der ligger i flere overflødiggjorte landbrugsejendomme, så rummer der stort potentiale i at lave fabrikker og andet industri.
- Der skal ikke bygges på åben mark, men i eksisterende ejendomme. B&O og Danfoss er virksomheder, der udspringer af nedlagte landbrug, hvor man gik og puslede med nogle ting i laden, siger Thomas Danielsen.
Ved at ændre planloven på det punkt kan virksomheder blomstre, folk vil flytte til de små byer, købmanden vil udvide, skolen vil fungere og foreningslivet vil vokse, vurderer Thomas Danielsen.
Han efterlyser også tiltag i forhold til for eksempel kystnærhedszonen og strandbeskyttelseslinjen.
- Det er gratis at fjerne de vækstbarrierer, der er. Det koster ikke noget i finansloven. Det er gratis og kan sikre vækst i hele landet, siger Thomas Danielsen.
