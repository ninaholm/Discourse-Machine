Torsdagens aktier: Pandora og bankaktier til tops i grønt C20



 
Der var særdeles god stemning på det danske aktiemarked torsdag, hvor investorerne kunne ånde lettet op oven på onsdagens sene rentemelding fra den amerikanske centralbank, Federal Reserve.
Centralbanken hævede renten med 25 basispoint til 0,25-0,50 pct., og det var torsdag med til at sende det danske eliteindeks, C20 Cap, op med 1,1 pct. til 1024,58.
- Det var helt som ventet, at vi fik den renteforhøjelse, og det var det markedet ville have. Det var det klart bedste udfald af rentemødet, og det er det, som investorerne nu har kvitteret for. Ganske vist har vi haft et par gode børsdage i denne uge, men ellers har december jo ikke været prangende, så niveauet var også lavt inden dagen, siger Mikkel Duus-Hansen, der er aktieanalytiker i Spar Nord, til Ritzau Finans.
Rentestigningen gav særlig medvind til de danske bankaktier, som i løbet af torsdagen kæmpede om førstepladsen i C20 Cap.
Nordea, Jyske Bank og Danske Bank steg henholdsvis 1,7 pct. til 74,60 kr., 1,6 pct. til 301,30 kr. og 1,5 pct. til 181,90 kr.
Dagens vinder blev dog smykkekoncernen Pandora, der som en af indeksets volatile aktier red med på den gode stemning og steg 2,8 pct. til 853,50 kr.
Lige i hælene lå teleaktien TDC, som fortsatte de positive takter fra onsdag og steg 1,9 pct. til 34,49 kr. på en dag, hvor 46-årige Peter Glüsing blev ansat som pressechef. Han afløser Ib Konrad Jensen, der søger nye udfordringer.
Mikkel Duus-Hansen påpeger desuden, at rentestigningen fra Federal Reserve har styrket dollar over for euro, hvilket er til gavn for mange eksporterende danske virksomheder. Det burde komme A.P. Møller-Mærsk til gode, men selskabet fandt sig alligevel til rette i den sidste halvdel af C20-indekset.
- Der er åbenbart ikke nogen, der vil eje Mærsk-aktier for tiden, så den får ingen gavn af dollarstyrkelsen. Det er efterhånden svært at fortælle en god historie om Mærsk, da de lave shippingrater og oliefaldet slider gevaldigt, siger Spar Nord-aktieanalytikeren.
Mærsks B-aktie steg 0,6 pct. til 9065 kr.
I bunden af C20 Cap endte ingeniørkoncernen FLSmidth på en dag, hvor en lang række globale råvarepriser dykkede. FLS-aktien faldt 1,7 pct. til 231 kr.
Uden for eliteindekset var der nyt fra Bang & Olufsen, der tog de handlende på sengen ved torsdag at offentliggøre regnskabet for andet kvartal en lille måned før planlagt.
Regnskabet viste en omsætning i andet kvartal på 729 mio. kr. mod 579 mio. kr. i samme periode sidste år. Driftsresultatet, EBIT, viste et underskud på 31 mio. kr., efter at andet kvartal af regnskabsåret 2014/15 havde givet et underskud på 155 mio. kr.
Investorerne tog godt imod regnskabet og sendte B&O-aktien op med 13 pct. til 82,50 kr.
Også Harboe kom torsdag med regnskab for andet kvartal, der viste en forbedret driftsindtjening samt en opjustering af forventningerne. Aktien steg torsdag 8,7 pct. til 118,50 kr.
Knap så positiv var reaktionen på torsdagens regnskab fra TK Development, der viste et underskud på 204,9 mio. kr. i tredje kvartal. Samtidig nedjusterede selskabet forventningerne til regnskabsårets resultatet før skat, eksklusive afviklingsaktiviteter, med 140 mio. kr. til nu at udgøre et resultat i niveauet minus 100 mio. kr.
TKD-aktien faldt 13,5 pct. til 7,40 kr. efter regnskabet.
Endeligt faldt aktien i malerkoncernen Flügger 3 pct. til 378,50 kr., efter at selskabet leverede et overraskende dårligt regnskab og en nedjustering i forbindelse med selskabets regnskab for andet kvartal.
I kvartalet faldt EBIT til 4,4 mio. kr. fra 48,9 mio. kr. i samme periode sidste år. Der ventes nu et EBIT-resultat på 25 mio. kr. plus/minus 5 mio. kr. for hele året. Tidligere var forventningen 100 mio. kr.
Resultattilbagegangen skyldtes it-problemer.
