Barfoed parat til at privatisere fængsler
Justitsministeren er klar til at privatisere fremtidens fængsler. Fængselsforbundet er langt fra begejstret.


 Regeringspartierne har lagt op til, at private firmaer skal kunne bygge nye fængsler og stå for driften af dem.
- Det er en god idé at se på, om vi i forbindelse med fremtidige fængsler kan lave et offentligt-privat partnerskab, siger justitsminister Lars Barfoed (K) til Ritzau.
- Det kan være med til at sikre en mere effektiv opførelse og drift af fængslerne. Vi har allerede mange eksempler på, at når det private indgår, fører det til bedre udnyttelse af ressourcer, siger han.
Venstres retsordfører, Kim Andersen, mener, at Danmarks økonomiske udfordringer og pladsmanglen i fængslerne kræver nytænkning og er derfor også klar til at lade flere myndighedsopgaver overgå til det private.
- En privatisering skaber konkurrence, som sikrer flere og billigere fængsler, siger han til Jyllands-Posten.
Venstre vil give private firmaer mulighed for både at bygge nye fængsler og for at stå for undervisningen, den sociale indsats og overvågningen af de indsatte.
Det offentlige skal dog fortsat have ansvaret for magtanvendelsen, hvilket også er noget, som justitsministeren lægger vægt på.
- Grænsen går ved myndighedsudøvelsen. Det er vigtigt i forhold til retssikkerheden, at det er de offentlige medarbejdere, der står for den del, siger Barfoed.
Formanden for Dansk Fængselsforbund, Kim Østerbye, afviser dog tankerne om privatisering.
- Det er verdens dårligste idé. En ren spareøvelse, siger han til Jyllands-Posten.
