Fokus på psykiatere i retssag mod Breivik
Psykiatere, der har vurderet, at Breivik er egnet til straf, udspurgt: Er riddernetværk en vrangforestilling?


 Retspsykiaterne Terje Törrissen og Agnar Aspaas er i fokus ved dagens retsmøde mod massemorderen Anders Behring Breivik i Oslo.
De to psykiatere kom i deres mentalundersøgelser frem til, at massemorderen er tilregnelig, hvilket indebærer han kan idømmes en fængselsstraf.
Denne vurdering står i skarp kontrast til vurderinger fra kollegerne Torgeir Husby og Synne Sörheim, som tidligere har forklaret i retten, at de anser Breivik for at være paranoid schizofren, hvilket gør ham uegnet til straf.
Dommer Wenche Elizabeth Arntzen havde mange kritiske spørgsmål til de to psykiatere - blandt andet om det såkaldte riddernetværk Knights Templar.
Ifølge de forrige sagkyndige er netværket en vrangforestilling, men dommeren henviste til, at Breivik under retssagen har fastholdt, at han har modtaget dokumenter i London, og at der findes en cellestruktur i Norge og Europa.
- Er der tale om et viljestyret påfund fra hans side? spurgte Arntzen.
Aspaas svarede, at han og han kollega ikke har taget stilling til, om der findes en lille kerne af sandhed i Breiviks udsagn, eller om Breivik var helt alene om det.
- Men denne storslåede forestilling om, at der skulle være en slags paneuropæisk organisation, hvor store ødelæggelser kunne undgås, hvis han kom i en forhandlingsposition. Det mener vi er et viljestyret påfund fra hans side, forklarede Aspaas.
En tysk eks-nazist og nuværende kristen ekstremist, Nick Greger, hævder at have 70 medlemmer i en organisation, som ønsker at blive medlemmer i Breiviks påståede tempelriddernetværk.
Greger udtrykker i et brev til Breivik sin fulde støtte og tilbyder Breivik medlemskab af organisationen Order 777. Dette er Gregers egen organisation, som har til formål at "skaffe efterretninger for at stoppe den islamistiske invasion i Europa," skriver Dagbladet.
Greger omtaler både sig selv og Breivik som "kommandør."
- Hvis der ikke findes en Knights Templar-organisation, så kan jeg love, at en sådan organisationer er ved at blive opbygget, siger Greger, der hævder at have 70 medlemmer med i netværket.
