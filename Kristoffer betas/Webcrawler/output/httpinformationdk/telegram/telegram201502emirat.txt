Emirater sender igen fly for at bekæmpe Islamisk Stat
De Forenede Arabiske Emirater sender F-16 kampfly til Jordan for at støtte kongedømmets kamp mod Islamisk Stat


 Der vil snart igen være kampfly fra De Forenede Arabiske Emirater at finde blandt den amerikansk-ledede koalition, der angriber Islamisk Stat fra luften.
Emiraterne meddelte lørdag, at en eskadrille F-16 fly er på vej til Jordan, hvor de skal bistå kongedømmet i dets bombeangreb mod den yderliggående milits.
Det understreger Emiraternes "urokkelige og konstante solidaritet med Jordan", skriver Emiraternes officielle nyhedsbureau, WAM.
Det er Abu Dhabis kronprins Mohammed bin Zayed al-Nahayan, der er næstkommanderende for de væbnede styrker, som nu har beordret kampflyene til Jordan.
Flyene skal støtte Jordan i kampen mod "den brutale terrororganisation" Islamisk Stat, skriver WAM, der ikke oplyser, hvor mange fly der er tale om, eller præcis hvilken rolle de skal spille.
Onsdag meddelte Emiraterne ellers, at de indstillede deres deltagelse i luftangrebene, fordi der ikke var planer for, hvad der skulle ske for at hjælpe nedskudte piloter.
Emiraterne trak sig ud af den amerikansk-ledede koalition, efter den jordanske pilot Muath al-Kasaesbeh styrtede ned med sit fly i Syrien i december og blev taget til fange af Islamisk Stat. Siden offentliggjorde Islamisk Stat en video, der angiveligt viser, at militsen har brændt piloten levende.
Det bestialske drab har fået Jordan til at sende fly på vingerne for at bombardere mål i både Syrien og Irak. Lørdag angreb Jordan for tredje dag i træk, og det var hovedsageligt den syriske by Raqqa, det gik ud over, siger en jordansk sikkerhedskilde ifølge Reuters.
En anden sikkerhedskilde siger, at Jordan har gennemført mindst 60 angreb i løbet af de seneste tre dage. Blandt de ramte mål er ammunitionsdepoter, træningslejre og en kommunikationsmast.
