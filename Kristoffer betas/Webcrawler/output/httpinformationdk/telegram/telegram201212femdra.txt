Fem dræbt af bombeangreb mod moské i Kenya
Et bombeangreb i Kenyas hovedstad, Nairobi, har kostet mindst fem mennesker livet. Flere er såret.


 Mindst fem mennesker er dræbt, og otte er såret efter et bombeangreb mod en moské i Kenyas hovedstad, Nairobi.
- To personer er døde på hospitalet, så dødstallet er nu oppe på fem, siger Nairobis politichef, Moses Nyakwama.
Det vides endnu ikke, hvem der står bag aktionen, som fandt sted i forstaden Eastleigh.
De kenyanske myndigheder har tidligere anklaget militante somaliske grupper og deres sympatisører for at stå bag en bølge af granatangreb i Kenya, som begyndte, efter at Kenya sendte soldater ind i Somalia sidste år.
Bombeangrebet i Nairobi, som fandt sted fredag aften, skete i et somalisk-domineret område, og det skaber bekymring tre måneder, før Kenya går til præsidentvalg i marts.
Valget er det første siden et omstridt valg tilbage i 2007, der førte til omfattende uroligheder i det store afrikanske land.
Det var umiddelbart efter fredagsbønnen, at der blev kastet en granat mod folk, som kom ud af moskéen.
Senere på aftenen brød der spontane protester ud i området, men de blev hurtigt slået ned af politiet.
Ved en anden eksplosion tidligere på ugen i samme område blev én person dræbt, og ni andre blev såret.
