Renoveringspuljen sparer energi
Det er ingen fiasko, at kun 2500 fik job på grund af renoveringspuljen. Den har mindsket energiforbruget i mange boliger, siger økonomiminister Lene Espersen.


  Renoveringspuljen er ingen fiasko. Skønt den kun skabte 2500 job mod målet på 4000 arbejdspladser, så har de halvanden milliard kroner skabt mere renovering af boliger, så mange husejere bruger mindre energi.
 Det siger økonomiminister Lene Espersen (K) til kritik fra LO's ugebrev A4. Den viser, at pengene primært er gået gik til rige boligejere, og at 55 procent af modtagerne alligevel ville have lavet arbejdet uden offentligt tilskud. Derfor har Socialdemokraterne bedt hende forklare sig ved et åbent samråd i Folketingets. 
 - 15 procent har sat ting i gang, der ellers ikke var sat i gang. 24 procent har udvidet projektet, så man bruger flere penge og arbejdstimer. Knap halvdelen har fremskyndet deres projekt med et halvt år. Så det er lykkedes at få sat en masse ting i gang hurtigere, end det ellers ville være tilfældet, siger Lene Espersen.
 Ud over puljen har regeringen også sat gang i offentlige investeringer i kommuner og regioner samt staten. Der fremrykkes transportinvesteringer for fem milliarder kroner, mens kommunerne bruger historisk mange penge til at renovere skoler, daginstitutioner og andre bygninger, siger hun.
 - Erhvervs- og Byggestyrelsens undersøgelse viser, at for 81 procent vil energiforbruget falde på grund af renoveringspuljen. Det viser, at mange har tænkt i at få en energirigtig bolig, siger Lene Espersen.
 98.000 familier har fået tilskud, mens 11.000 stadig venter på at få deres ansøgning behandlet. 
