Serbisk minister til Ungarn: I skal åbne grænsen
Situationen mellem Serbien til Ungarn er sådan, at Ungarn bliver nødt til at åbne grænsen, siger minister.


 Den kaotiske situation med oprørte flygtninge på grænsen mellem Serbien og Ungarn er så kritisk, at Ungarn bliver "nødt til at åbne grænsen", siger en serbisk minister til nyhedsbureauet Reuters.
Den serbiske minister med ansvar for migration, Aleksandar Vulin, uddyber ikke sin udmelding.
Flere hundrede mennesker skubber tirsdag mod en barriere, der blokerer en serbisk motorvej til Ungarn med råb: "Åbn grænsen".
Ungarn har lukket grænsen helt tirsdag som led i en større plan, der skal dæmme op for strømmen af mennesker. Planen omfatter også nye regler for flygtninge og migranter, der krydser grænsen.
De risikerer at blive anholdt og fængslet, hvis der er tale om illegal indvandring. Det er allerede sket for mindst 60 personer tirsdag, melder ungarske myndigheder.
Ungarn har erklæret undtagelsestilstand i to grænseområder mod Serbien på grund af de mange flygtninge og migranter, som krydser grænsen.
Gyorgy Bakondi, som er chef for Ungarns nationale katastrofecenter, fortæller, at grænsezonen i de to lande dermed udvides fra 10 til 60 meter, og at migranter og flygtninge kan "håndteres" i transitzonen.
Rekordmange migranter og flygtninge krydsede mandag grænsen fra Serbien til Ungarn, inden grænsen blev lukket.
Grænsepolitiet noterede mandag 9380 personer, hvilket er det højeste antal på en enkelt dag i år og næsten en fordobling i forhold til antallet søndag.
