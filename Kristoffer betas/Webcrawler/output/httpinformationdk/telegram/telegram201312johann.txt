Johanne Schmidt-Nielsen topper i ny partileder-måling
Johanne Schmidt-Nielsen stryger helt til tops, mens Lars Løkke Rasmussen får hug i partileder-måling


 Enhedslistens Johanne Schmidt-Nielsen er den stærkeste politiker blandt partilederne på Christiansborg.
Det er danskernes dom i en ny måling fra Voxmeter, som hvert kvartal for Ritzau tager pulsen på dansk politik og undersøger danskernes syn på partilederne.
Johanne Schmidt-Nielsen går stærkt frem i forhold til den seneste måling fra august, og det samme gør Dansk Folkepartis formand, Kristian Thulesen Dahl, som indtager andenpladsen i Voxmeters "rating af partiformænd".
Henholdsvis 46,3 og 43,4 procent af danskerne betegner de to som stærke politikere.
På tredjepladsen følger De Radikales leder, Margrethe Vestager, som ellers lå helt i top i august-målingen.
Det er dog ikke Vestager, men Venstres formand, Lars Løkke Rasmussen, der må indkassere den største tilbagegang.
I august mente 38,1 procent af danskerne, at Løkke var en stærk politiker, mens det kun gælder 26,2 procent i den nye måling. Et fald på 12 procentpoint.
Dermed bliver Løkke også overhalet af Socialdemokraternes formand, statsminister Helle Thorning-Schmidt, som går frem, så 30 procent af vælgerne nu anser hende for at være en stærk politiker.
Thorning har også overhalet Løkke, når vælgerne skal svare, hvem der er bedst egnet til at være statsminister. 21,2 procent peger på Thorning, mens 20,4 procent peger på Løkke. Også her er Venstre-formanden gået tilbage med 12 procentpoint i forhold til målingen fra august.
Hele 36,4 procent svarer dog "ved ikke" til spørgsmålet om, hvilken partileder der er bedst egnet til at være statsminister.
De Konservatives formand, Lars Barfod, og SF-formand Annette Vilhelmsen, er fortsat bundskraberne blandt partilederne. Blot 7,5 og 8,4 procent mener, at henholdsvis Barfod og Vilhelmsen er stærke politikere.
Voxmeter-målingen er foretaget i løbet af sidste uge, hvor regeringen overraskende forhandlede en aftale om næste års finanslov på plads med Venstre og De Konservative. Nogle har derfor besvaret spørgsmålene, før finanslovaftalen faldt på plads tirsdag aften, mens andre har svaret efter.
Målingen baserer sig på telefoninterview med 1300 repræsentativt udvalgte danskere over 18 år i perioden 25. november-1. december.
