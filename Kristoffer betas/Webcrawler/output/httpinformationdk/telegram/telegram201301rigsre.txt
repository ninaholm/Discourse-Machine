Rigsrevision skoser Dong for investering
Det statslige energiselskab Dong har lavet fejlslagne investeringer i gasaktiviteter, mener Rigsrevisionen.


 Rigsrevisionen kritiserer Dong for fejlslagne milliardinvesteringer i gasaktiviteter.
Til gengæld frikendes det statsejede energiselskab for at have frådset med blandt andet dyre flyrejser og for at have udbetalt for høje lønninger.
Det oplyser TV2 Finans i TV2 News om Rigsrevisionens rapport, som offentliggøres onsdag.
Dong nedlagde sidste efterår 600 stillinger i den største nedskæring i det statslige energiselskabs historie.
Forud havde Dongs bestyrelse med formanden Fritz Schur i spidsen i marts fyret den administrerende direktør Anders Eldrup med øjeblikkelig virkning.
Begrundelsen var, at han uden at orientere bestyrelsen havde givet særlige nøgleansatte usædvanligt høje lønninger.
I oktober udskød Dong byggeriet af en stor havvindmøllepark i Nordsøen. Dong kunne ikke få en aftale med den hollandske netleverandør TenneT om at få strømmen ind til land.
Dong præsenterede ved sit regnskab for tredje kvartal 2012 fyring af 600 stillinger og salg af aktiviteter for 10 milliarder kroner.
Regnskabet viser et underskud på 2,4 milliarder kroner efter skat. Resultatet er 5,9 milliarder kroner mindre end i samme periode 2011.
