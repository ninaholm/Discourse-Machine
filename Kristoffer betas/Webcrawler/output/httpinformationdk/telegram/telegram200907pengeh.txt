Pengehensyn parkerer sårbare plejebørn



 For lange ventetider for udsatte børn, der venter på at blive anbragt i en plejefamilie, er et generelt problem over hele landet. 
En vigtig del af forklaringen er et voldsomt fokus på økonomien i anbringelsessager, mener Plejefamiliernes Landsforening.
 - Vi oplever en klar centralisering, så kommunernes familieplejekonsulenter, der egentlig skulle varetage sagerne, ikke kan træffe beslutninger. I stedet ligger afgørelserne højere oppe i systemet hos f.eks. børn- og ungechefen. Der er ingen tvivl om, at det er kommunernes og kommunalpolitikernes utroligt store fokus på økonomien i anbringelsessagerne, der slår igennem her, siger formanden for Plejefamiliernes Landsforening, Jens Vegge Bjørck til Ritzau.
 Ifølge TV2 parkeres små børn, der skal i familiepleje, i månedsvis - og nogle gange helt op til et år - på bl.a. københavnske børnehjem. Også selv om børnenes situation er afklaret, og der står plejefamilier klar til at modtage de små. Forklaringen er primært bureaukrati.
 - Men det går ud over børnene, fordi de anbringes for sent og i alt for lang tid sidder i et vacuum uden nogen afgørelse på deres liv. Jeg kalder det tidsubestemt straf, og det er meget alvorligt for de sårbare børn, vi taler om her. Der er jo ikke nogen, der anbringes uden grund, siger Jens Vegge Bjørck.
 Han efterlyser større beslutningskompetence til de, der har det praktiske kendskab til børnene, så man sikrer et direkte samarbejde mellem familieplejekonsulenter og det psykologiske team, der udreder børnene og tester de biologiske familiers evner som forældre.
 - Nogle gange kan det tage halve år, før det sættes i gang. Det er jo fuldstændig grotesk, for det kunne iværksættes så snart sagen starter, siger Jens Vegge Bjørck.
