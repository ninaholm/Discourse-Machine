SF'er: De arbejdsløse kan forvente hjælp fra SF
SF's landsmøde vedtog skarp udtalelse om at løse dagpengeproblemet, men uden at nævne konkrete løsninger.


 SF's landsmøde er slut, og det står klart, at partitoppen skal kæmpe hårdt for en løsning på dagpengeproblemet. Men det står ikke klart, hvilke konkrete løsninger partiet vil fokusere på.
SF'eren Karsten Hønge stod bag nogle konkrete forslag til at forbedre dagpengesystemet, men de blev forkastet.
I stedet vedtog landsmødet en udtalelse om, at "SF forstår og deler fagbevægelsens bekymring for de titusinde ledige, der falder ud af dagpengesystemet og ikke bare vil se passivt til".
Den formulering skal SF's ledelse nu have i baghovedet, når de vender tilbage til Christiansborg.
SF's formand Annette Vilhelmsen har dog ingen kommentarer til, hvordan hun konkret vil hjælpe de danskere, som mister deres kontanthjælp.
- Vi har en aftale i regeringen sammen med Enhedslisten om, at vi skal have drøftet problemet, inden vi går på sommerferie. Der vil jeg selvfølgelig tage det her med. Men jeg synes, det er for tidligt at sige noget om konkrete initiativer, siger hun.
Selvom Karsten Hønges konkrete forslag om at halvere genoptjeningsperioden til et halvt år og lade jobrotation og løntilskudsjob tælle som arbejde til genoptjening blev sløjfet, er han godt tilfreds med resultatet.
- Det vigtigste er, at SF på det her landsmøde virkelig har slået fast, at de arbejdsløse kan forvente støtte og hjælp fra SF. Hvordan vi så præcist vil udforme det, det synes jeg er fint at lade være op til vores forhandlere, siger han.
Han lægger særligt vægt på, at der i den endelig udtalelse bliver konstateret, at indsatsen indtil nu ikke rækker, og at en ny løsning på problemet skal have en mere permanent karakter.
- Når vi nu skal lave en ny løsning, så skal det ikke være de der små lappeløsninger, hvor vi hopper fra sten til sten og lader noget virke et halvt år ad gangen. Vi skal finde holdbare løsninger, og vi skal se på de forslag, som fagbevægelsen er kommet med.
- Det her er også et råb ud til fagbevægelsen om, at man skal gøre SF og regeringen ansvarlige for, at man rent faktisk opnår noget, siger han.
Udtalelsen fra landsmødet lyder helt præcist:
"Den høje arbejdsløshed har sammen med en forkortet dagpengeperiode skabt økonomisk utryghed i mange hjem.
Regeringen har allerede taget mange forskellige initiativer. Men det er tydeligvis ikke nok, og SF forstår og deler også fagbevægelsens bekymring for de titusinde ledige, der falder ud af dagpengesystemet og vil ikke bare se passivt til.
SF har med interesse noteret sig de forslag, som fagbevægelsen har rejst."
