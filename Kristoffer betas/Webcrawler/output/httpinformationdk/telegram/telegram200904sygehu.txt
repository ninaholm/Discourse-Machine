Sygehuse gør klar til svineinfluenza



 Danske sygehuse og praktiserende læger landet over er klar til at modtage patienter, der er inficeret med svineinfluenza. De seneste dage har flere af landets store sygehuse indrettet isolationsstuer, tjekket beredskabsplaner og gennemgået instrukser med personale og de praktiserende læger, så de er parate til at modtage danskere, der måtte være syge af den nye influenzaform.
 - Beredskabet er på plads, og der er enighed om rollefordelingen, så sygehusene og de praktiserende læger står klar, hvis smitten skulle finde vej her til regionen. Personalet er ekstra opmærksom på influenzalignende symptomer og klar til at lave ekstra undersøgelser. Isolationsrummene står også klar, og sygdommen kan altså behandles, hvis det skulle blive nødvendigt, siger Torsten Lang-Jensen. Han er præhospital leder i Region Syddanmark og formand for regionens styregruppe om svineinfluenza.
 På Infektionsmedicinsk Afdeling på Århus Universitetshospital Skejby er isolationsstuer klar til at modtage patienter med mistanke om svineinfluenza, og der er klare instrukser for, hvordan personalet skal modtage, behandle og omgås patienter med mistanke om sygdommen. 
 Region Midtjylland er i gang med at forberede de praktiserende læger i regionen på situationen ved blandt andet at sende masker og kitler ud til lægerne.
