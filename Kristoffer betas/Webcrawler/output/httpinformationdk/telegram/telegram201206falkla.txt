Falklandsøerne stemmer om tilhørsforhold
Argentina fastholder, at Falklandsøerne er besat argentinsk territorium. Det er øernes beboere helt uenige i.


 Falklandsøerne vil i 2013 holde en folkeafstemning om øernes politiske status, oplyser den lokale regering i et forsøg på at afslutte den bitre territorialstrid mellem Storbritannien og Argentina.
Gamin Short, der er leder af Falklandsøernes lovgivende forsamling, siger, at beboerne på det britiske oversøiske territorium ikke har noget ønske om at blive regeret af Argentina, som hævder, at Falklandsøerne er besat argentinsk territorium.
- Vi har besluttet med fuld opbakning fra den britiske regering at holde en folkeafstemning på Falklandsøerne for at udelukke enhver mulig tvivl om vores ønsker, siger Short og tilføjer, at afstemningen vil blive gennemført i første halvdel af 2013.
- Jeg er ikke et sekund i tvivl om, at folk på Falklandsøerne ønsker, at deres øer fortsat skal være et selvstyrende Oversøisk Territorium under Det Forenede Kongerige, siger han og uddyber:
- Vi har absolut intet ønske om at blive styret af regeringen i Buenos Aires. Det er et faktum, som står klart for enhver, der har besøgt øerne og hørt vores synspunkter.
Britiske styrker genvandt kontrollen over øgruppen i Sydatlanten i 1982 efter en argentinsk invasion. Den korte og blodige krig, der varede fra 2. april til 14. juni, kostede 649 argentinske og 255 britiske soldater samt 3 civile livet.
Den britiske premierminister, David Cameron, hilser meddelelsen om folkeafstemningen velkommen og siger, at det skal være op til falklandsbeboerne selv at vælge, om de ønsker at være britiske.
- For 30 år siden gjorde de det klart, at de ønskede at forblive britiske. Det var grunden til, at britiske styrker modigt befriede øerne fra de argentinske invasionsstyrker, siger han.
- Nu skaber Argentinas regering igen tvivl om valget ved at nedgøre øboernes evne til at tale for sig selv og ved at straffe dem for at udøve deres eget frie valg.
Cameron tilføjer, at Storbritannien vil respektere og forsvare øboernes beslutning.
