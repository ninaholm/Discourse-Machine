Brødre vil frifindes for Vilks-brand
To brødre, der er dømt fængsel for at have stukket ild til den svenske kunstner Lars Vilks hus, vil have dommen omstødt. Ny retssag er indledt.


 Sagen om brandattentatet mod den svenske kunstner Lars Vilks hus i maj er gået ind i en ny fase.
Tingsretten i Helsingborg - det svarer til byretten - idømte i juli to brødre på 23 og 21 år henholdsvis tre år og to år i fængsel, men denne dom har de to appelleret.
De siger, at de ikke kender noget til ildspåsættelsen og vil frifindes.
Nu er appelsagen så indledt i hovretten i Helsingborg - det svarer til landsretten.
Vilks er blandt andet kendt for at have tegnet islams profet Muhammed som en hund i 2007, og det har vakt vrede blandt mange muslimer.
Under sagen i tingsretten udviste brødrene stor modvilje mod Vilks, som den ældste bror kaldte for "islams værste fjende lige nu".
Vilks var ikke hjemme, da ildspåsættelsen fandt sted, og ilden bredte sig ikke og gjorde ikke meget skade. Men brandvæsnet sagde, at der var risiko for, at huset kunne være brændt ned.
På stedet fandt politiet mange tekniske beviser imod brødrene, blandt andet deres jakker, der lå lige uden for huset.
Natten efter ildspåsættelsen opsøgte den yngste bror desuden sygehuset i Helsingborg, fordi han havde brandsår. 
