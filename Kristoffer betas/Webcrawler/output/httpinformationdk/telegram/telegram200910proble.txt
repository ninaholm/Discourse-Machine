Problembarn vil undgå borgerrettigheder



 Tjekkiet skal have en undtagelse for EU's borgerrettigheder, hvis landets EU-skeptiske præsident, Vaclav Klaus, skal underskrive Lissabontraktaten.
 - Inden ratificeringen skal Tjekkiet forhandle en undtagelse, fastslår Klaus, som er den eneste tilbageværende forhindring for den nye EU-traktat.
 Undtagelsen skal ifølge Klaus beskytte Tjekkiet mod krav fra de godt tre millioner tyskere, der blev fordrevet fra Tjekkoslovakiet efter Anden Verdenskrig. Klaus frygter, at de såkaldte sudetertyskere med borgerrettighedernes afsnit om ejendomsret i hånden kan gå udenom det tjekkiske retssystem og kræve deres ejendomme tilbage via EF-Domstolen.
 I en skriftlig erklæring til det tjekkiske nyhedsbureau CTK, siger Klaus, at "Lissabontraktaten vil føre til en situation, hvor juridiske garantier og stabiliteten ved ejerskab vil blive truet".
 Udmeldingen fra Klaus giver alvorlige panderynker i Bruxelles, hvor man afsluttede forhandlingerne om traktaten helt tilbage i 2007. Nu er det op til juristerne at finde ud af, om man kan indføre en ny undtagelse i traktaten, uden at alle EU-lande skal ratificere traktaten igen.
 Polen og Storbritannien fik allerede i 2007 under forhandlingerne om Lissabontraktaten indført undtagelser for EU's charter for grundlæggende rettigheder, der bliver juridisk bindende som følge af Lissabontraktaten. Polen frygtede, at borgerrettighederne kunne tvinge det katolske land til at tillade homoægteskaber.
 Det er reelt kun præsident Klaus' underskrift, som mangler, før traktaten kan træde i kraft. Lørdag underskriver Polen.
