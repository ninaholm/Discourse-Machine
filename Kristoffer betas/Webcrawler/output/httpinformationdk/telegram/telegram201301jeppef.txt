Jeppe Foldager får sølv ved kokkenes VM
Danmark tog igen en stor pris ved kokkenes VM i Lyon, men måtte nøjes med sølvmedaljen bag Frankrig.


 Det blev til en flot sølvstatuette til Danmark og kokken Jeppe Foldager, da den prestigefyldte konkurrence Bocuse d'Or blev afgjort i Lyon i Frankrig onsdag aften.
Jublende lykkelige lod holdet og Jeppe Foldager sig hylde på scenen, mens de stolt løftede sølvstatuetten af Paul Bocuse op i luften.
Fødevareminister Mette Gjerskov (S) giver seks kokkehuer og kipper med flaget for den danske koks indsats.
 - Det er en imponerende indsats, Jeppe Foldager har lavet, og det kan vi alle være stolte af.
- Præstationer som den sætter dansk mad på det internationale menukort. Jeppe bidrager til at gøre Danmark kendt som et land, der har høje gastronomiske standarder, og hvor mad kan være mere end bare et måltid, siger Mette Gjerskov.
Guldet løb Frankrig med, mens Japan fik bronze.
Kokken Rasmus Kofoed fra restaurant Geranium, der har vundet bronze i 2005, sølv i 2007 og guld i 2011 var æresdommer ved konkurrencen.
Sidste år fik den 27-årige Jeppe Foldager, der til daglig er souschef på Søllerød Kro, bronze ved Bocuse d'Or Europe - europamesterskabet.
Jeppe Foldager har haft orlov fra sin stilling på Søllerød Kro sammen med sin assistent Christoffer Brink for at gå i træningslejr og sørge for en minutiøs forberedelse til konkurrencen.
I løbet af dagen løb Jeppe Foldager dog ind i et mindre broccoli og blomkålsproblem.
Til dette års konkurrence var der nemlig indlagt et nyt element.
Deltagerne skulle hente ingredienserne til garnituren på et lokalt marked, og markedet havde hverken broccoli eller blomkål, som den unge danske kok skulle bruge.
Men 27-årige Jeppe Foldager lod sig ikke slå ud, fortæller den danske dommer til kokke-VM John Kofod, og han fandt angiveligt på noget andet kreativt og lækkert.
Kokke fra 24 lande har dystet om den fornemme pris i to dage, og hovedråvarerne i årets konkurrence var pigvar og europæisk blå hummer til fiskeretten samt filet af irsk okse til kødretten.
Norge løb med den specielle fiskepris, mens Storbritannien fik kødprisen.
Bocuse d'Or er verdens mest anerkendte konkurrence i individuel kokkekunst. Uofficielt bliver den omtalt som kokke-VM.
Den er blevet arrangeret hver andet år siden 1987. Konkurrencen i Lyon er grundlagt og fortsat ledet af den franske kok Paul Bocuse, som også har givet konkurrencen sit navn.
Dommerpanelet bestod af én dommer fra hver af de 24 deltagende lande.
