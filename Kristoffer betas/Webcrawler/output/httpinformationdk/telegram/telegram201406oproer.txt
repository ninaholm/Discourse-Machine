Oprørsleders bil sprænger i luften i Ukraine: To dræbt
Denis Pusjilin var ikke i sin bil, da den torsdag blev sprængt i luften i Donetsk


 Lederen fra den selverklærede Donetsk-republik, Denis Pusjilin, slap uskadt fra et angreb rettet mod ham, da hans bil torsdag sprængte i luften. Det siger en talskvinde for Pusjilin.
Fire personer blev ifølge de prorussiske separatister såret i angrebet, og to er døde af deres kvæstelser, lyder det.
Tidligere torsdag var der forlydender om eksplosioner i Donetsk i det østlige Ukraine, hvor prorussiske separatister kæmper mod ukrainsk militær.
Regionen har efter en folkeafstemning erklæret sig som selvstændig republik - Donetsk Folkerepublik.
Det er uvist, hvem der står bag angrebet. Til nyhedsbureauet Itar-Tass siger Pusjilin selv, at han ikke har kørt i bilen de foregående dage.
Eksplosionen skete cirka 100 meter fra den centrale administrationsbygning i Donetsk.
