Medie: EU sender alvorlig advarsel til Finland
Den finske økonomi har det ikke for godt, og det nordiske land får en advarsel fra EU-Kommissionen onsdag.


 Finland vil meget snart modtage en alvorlig advarsel for brud på EU's krav til økonomisk disciplin, erfarer både den finske tv-kanal Yle og avisen Helsingin Sanomat.
EU-Kommissionen sender onsdag sine anbefalinger til de 28 medlemslande, og det er i den forbindelse, at der falder en advarsel til det i øjeblikket regeringsløse nordiske land - der var valg i landet 19. april.
Af EU-Kommissionens seneste skøn over den finske økonomi, offentliggjort i denne måned, fremgår, at budgetunderskuddet fortsat vil ligge på den forkerte side af de tre procent af BNP, som er EU's grænse.
Den offentlige gæld ventes i år at overstige 60 procent af BNP.
Ifølge den finske tv-kanal kan Finland, som er med i euroen, vente at komme under strengere økonomisk styring fra Bruxelles.
Kommissionen ventes at skrive en rapport med kritiske spørgsmål, som finnerne får nogle uger til at redegøre for.
Den afgående finske statsminister, Alexander Stubb, som er fungerende statsminister indtil en ny regering er samlet, siger, at advarslen skal tages alvorligt.
- Det vil være en meget alvorlig besked. For øjeblikket har vi ingen økonomisk vækst, det går skidt med ledigheden og vi har et budgetunderskud, siger Stubb ifølge FNB.
Det nuværende forretningsministerium kommer i første omgang til at besvare spørgsmålene fra EU-Kommissionen.
 Yle skriver, at Finland er det eneste land, som får en sådan advarsel fra EU onsdag.
