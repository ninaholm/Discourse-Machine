Lego flytter 90 arbejdspladser til udlandet
Virksomheden samler HR- og finansaktiviteter i udlandet, hvilket koster job i Billund.


 Lego fyrer 90 medarbejdere i Billund, oplyser TV Syd. Medarbejderne er blevet ofret, efter at Lego har besluttet, at alle koncernens HR- og finansserviceaktiviteter skal ligge i Kladno i Tjekkiet, Monterrey i Mexico og i Singapore. Derfor flytter de 90 job til udlandet.
I forvejen har Lego fabrikker i Tjekkiet og Mexico, ligesom der er en på vej i Kina. De 90 arbejdspladser er ude af landet fra begyndelsen af 2017.
Legos kommunikationsdirektør Charlotte Simonsen oplyser til TV Syd, at Lego er blevet så stort, at det ikke længere er hensigtsmæssigt med HR- og finansansatte spredt over 20 steder i hele verden. Lego vil derfor samle kompetencerne.
I overgangsfasen vil Lego iværksætte en række aktiviteter, der skal støtte de berørte medarbejdere.
- Vi vil gøre vores bedste for at hjælpe de berørte medarbejdere til at finde andre job, forhåbentlig i LEGO Koncernen, og hvis dette ikke er muligt så i andre virksomheder, siger vicepræsident i Lego Simon Riis-Hansen.
Lego har i september meldt ud, at virksomheden vil ansætte flere tusinder på fabrikker i Ungarn og Mexico for at kunne levere det antal klodser, der er efterspørgsel efter.
Der er i dag ansat cirka 4000 ved Lego i Billund.
