Taliban forhandler fred med Pakistan
Den militante Talibanbevægelse i Pakistan har indledt forhandlinger med den pakistanske regering.


 Pakistans militante Talibanbevægelse er i forhandlinger med den pakistanske regering i Islamabad med henblik på at finde en fredsaftale. Det siger en af Talibans øverste ledere.
Forhandlingerne, der omtales som "indledende", drejer sig i første omgang om situationen i provinsen Syd Waziristan, hvor væbnede Taliban-krigere og pakistanske regeringssoldater over de seneste par år har haft mange blodige sammenstød.
- Ja, jeg kan bekræfte, at vi er i gang med forhandlinger. Men de er endnu kun på et indledende stade. Vi må se, om der kommer et gennembrud, siger talsmanden, der ikke vil have sit navn frem.
Taliban, der har nære forbindelser til al-Qaeda og udgør en stor trussel mod sikkerheden i Pakistan, stiller en række krav til regeringen i Islamabad, og en mægler siger, at forhandlingerne er "meget vanskelige".
 Taliban-talsmanden siger dog, at de indledende forhandlinger har som mål, at der skal findes en varig fredsaftale.
USA, der støtter regeringen i Islamabad både militært og økonomisk, ser ifølge iagttagere ikke positivt på forhandlingerne mellem regeringen og Tehrik-e-Taliban Pakistan, TTP
Den amerikanske regering mener, at Taliban er den vigtigste årsag til uroen i Pakistan og at bevægelsen står bag en række blodige angreb på både pakistanske og amerikanske interesser.
Taliban har taget skylden for en række angreb på lastbilkolonner, der fragter forsyninger gennem Pakistan til USA's militære styrker i Afghanistan.
Den amerikanske skepsis skyldes også, at tidligere fredsaftaler med Taliban blot har givet bevægelsen tid til at omorganisere sig og for derefter at kunne gennemføre nye blodige angreb.
TTP er desuden en nær allieret til Taliban i Afghanistan, der kæmper mod de udenlandske styrkers tilstedeværelse og støtte til præsident Hamid Karzai.
