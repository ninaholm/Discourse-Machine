PFA bekræfter Nordea-mand som ny topchef
PFAs bestyrelse har udnævnt 55-årige Allan Polack som ny administrerende direktør for PFA.


 Drømmejobbet er i hus for den 55-årige Allan Polack, som er udnævnt til ny administrerende direktør i PFA Pension.
Sådan lyder det fra den nyudnævnte topchef i en meddelelse fra PFA, der bekræfter tidligere forlydender om ansættelsen.
- Der skal ingen tvivl herske om, at dette er et drømmejob for mig. PFA har de seneste mange år vist stor styrke. Samtidig ser jeg, at PFA har potentiale til mere, siger Allan Polack i en pressemeddelelse fra PFA.
- PFA står på et solidt fundament og er inde i en spændende udvikling på en række områder, og jeg glæder mig til at få lov til at kunne være med i den proces og forhåbentlig bidrage til den med min viden og erfaring, tilføjer den nye topchef.
PFAs bestyrelse har udnævnt Allan Polack, som tiltræder den 1. april. Allan Polack kommer fra en stilling som administrerende direktør i Nordea Asset Management.
Allan Polack skal afløse den nuværende topchef Henrik Heideby, der i oktober sidste år meddelte, at han efter 13 år i PFA ville forlade posten som administrerende direktør til fordel for bestyrelsesarbejde.
PFAs bestyrelsesformand, Svend Askær, betegner ansættelsen af Allan Polack som et perfekt match.
- Allans faglige baggrund, erfaring og det værdisæt, han kommer med, passer rigtig godt til PFA. Derfor er Allan Polack den helt rigtige til posten som ny CEO i PFA, siger Svend Askær i meddelelsen.
 Allan Polack er uddannet cand.merc. og blev i 1985 ansat i den daværende Andelsbanken, hvor han hurtigt kom til at beskæftige sig med investeringer og værdipapirhandel.
Siden har han blandt andet haft flere ledende stillinger i Nordea, hvor han var koncerndirektør i Nordea Life & Pensions-gruppen 2002-2007, til han tiltrådte sin nuværende stilling som administrerende direktør i Nordea Asset Management.
