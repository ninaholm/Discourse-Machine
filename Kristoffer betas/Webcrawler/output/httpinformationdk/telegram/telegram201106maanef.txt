Måneformørkelse ses bedst på Bornholm
Total måneformørkelse næste onsdag. Men i Danmark vil formørkelsen ikke kunne ses i hele sin udstrækning.


 Når den næste måneformørkelse indfinder sig, vil bornholmere eller besøgende på øen have de bedste muligheder herhjemme for at tage fænomenet i øjesyn.
På sin hjemmeside oplyser Tycho Brahe Planetarium, at det sker på onsdag den 15. juni, hvor Månen under hele forløbet vil vandre lavt over horisonten fra sydøst mod syd.
Det er bedst at stå ved en østvendt kyst, og planetariet anbefaler Bornholm, fordi månen her står tidligere op end i resten af landet.
Det sker kl. 21,35 over Neksø, mens det ser værst ud i det vestlige Danmark, hvor Månen først står op, kort før formørkelsen topper. Det sker en halv time senere i Neksø end i Esbjerg.
I Danmark bliver det ikke muligt at se formørkelsen i hele sin udstrækning. Det skyldes, at den totale del af formørkelsen er godt i gang, når Månen viser sig på himlen.
Den totale del af formørkelsen vil vare til klokken 23:02. Knap to timer senere forsvinder Månen ud af Jordens halvskygge, og så er formørkelsen slut.
Ved en total måneformørkelse glider fuldmånen gennem Jordens skygge, hvorved Månen bades i et orangerødt eller kobberrødt lys.
