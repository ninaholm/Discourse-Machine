Ekspertgruppe skal rådgive Løkkes udenrigsekspert
Eksperter skal rådgive ambassadør Peter Taksøe-Jensen med udredning om dansk udenrigs- og sikkerhedspolitik.


 Ambassadør Peter Taksøe-Jensen har inviteret en gruppe eksperter, som inden 1. maj 2016 skal hjælpe ham med at lave en udredning til regeringen om dansk udenrigs- og sikkerhedspolitik. Han glæder sig over at have samlet en "gruppe af respekterede personer"
 - Følgegruppen dækker et bredt spektrum af viden og indsigt med forskere, organisationsfolk og andre eksperter, der kan bidrage med deres vinkler på de udfordringer og muligheder, Danmark står overfor i årene fremover, siger Peter Taksøe-Jensen i en kommentar.

Udredningen skal ifølge regeringsgrundlaget "afdække den nye udenrigs- og sikkerhedspolitiske virkelighed."
- Samtidig skal den præsentere et samlet strategisk bud på en stærkere koordinering og samtænkning af Danmarks udenrigs- og sikkerhedspolitik, forsvarspolitik, handelspolitik og eksportfremme samt udviklingspolitik, hedder det.
 Peter Taksøe-Jensen oplyser, at eksperterne kan trække på følgegrupper i Udenrigs- og Forsvarsministeriet.
 - Der er oprettet et lille sekretariat med medarbejdere fra de to ministerier, der skal holde trådene samlet. Vi skal i løbet af kort tid nå at indsamle og analysere rigtig mange informationer fra både ind- og udland, siger Peter Taksøe-Jensen.
 Følgegruppen ventes at holde sit første møde 19. oktober 2015.
Peter Taksøe-Jensen har blandt andet inviteret professor i international politik Ole Wæver, Københavns Universitet, som kraftigt kritiserede Lars Løkke Rasmussens plan om en udenrigskoordinator som "ovre i den blidt bimlende vanvittige afdeling".
 - Den melding giver kun mening, hvis der sker store ændringer, så vi nærmest skal starte forfra og lave en helt ny politik.
- Selvfølgelig er der sket dramatiske begivenheder ude i verden, Ukraine og IS, men de ligger inden for det basale normalbillede. Derfor er der slet, slet ikke brug for den slags, sagde Ole Wæver.
