15 år til britisk journalists bortfører
Tre et halvt år efter bortførelsen af en britisk journalist i Irak får en af gerningsmændene sin straf.


 En irakisk domstol har idømt en mand 15 års fængsel for medvirken til bortførelsen af den britiske journalist Richard Butler i 2008. Det oplyser en talsmand for domstolen.
- Med denne dom har domstolen gennemgået beviserne, der blev indsamlet under efterforskningen, og dømt ham i overensstemmelse med antiterrorloven, siger talsmanden Abdel Sattar al-Beriqdar i en erklæring.
Han oplyser ikke navnet på den dømte, men siger, at manden deltog i den væbnede bortførelse af Butler.
Ud over den britiske journalist blev hans irakiske tolk også bortført. Mens tolken blev frigivet et par dage senere, varede gidseltagningen af Butler to måneder.
Butler blev bortført 10. februar 2008, mens han var på en opgave i den sydirakiske by Basra for den amerikanske tv-station CBS.
Han blev befriet to måneder senere efter en voldsom skudveksling mellem bortførerne og den irakiske hær.
Efter den 30 minutter lange ildkamp blev Butler fundet iført håndjern og med en hætte over hovedet.
