Lars Løkke åbner op for at sende våben til Syrien
Venstres formand anklager regeringen for at have en afventende tilgang til den syriske konflikt.


 Står det til Venstres formand, Lars Løkke Rasmussen, så skal Danmark følge i hælene på USA og levere våben til oprørerne i den syriske konflikt. Det oplyser formanden til Politiken lørdag.
- Vores udgangspunkt i sådan en sag - ligesom i andre tilsvarende sager - er en positiv grundindstilling, siger Lars Løkke Rasmussen til Politiken.
- Hvis der kommer en klar vurdering af, at der er brugt kemiske våben - og det sætter sig i, at vores nærmeste allierede i eksempelvis USA og Storbritannien foreslår at ændre tilgangen til Syrien - vil vi være positivt indstillet over for at yde et bidrag.
Dermed er regering og opposition splittet i et af tidens vigtigste sikkerhedspolitiske spørgsmål. Over for Ritzau afviste udenrigsminister Villy Søvndal (SF) tidligere fredag, at Danmark vil armere de syriske oprørere.
 - Det kommer ikke på tale, at Danmark leverer våben i den nuværende situation, fordi vi anser det for at være for risikabelt, fastslår Villy Søvndal.
Også statsminister Helle Thorning-Schmidt (S) afviser over for Politiken, at det kan komme på tale at sende våben til Syrien, da disse nemt kan havne i forkerte hænder.
Lars Løkke Rasmussen undrer sig over regeringens "langmodige attitude" over for borgerkrigen i Syrien, hvor over 93.000 mennesker ifølge FN er blevet dræbt.
- Når man tænker på den ivrighed, Villy Søvndal havde i relation til Libyen, er jeg meget overrasket over, at Villy Søvndal så håndfast afviser tanken, siger Lars Løkke Rasmussen til Politiken.
Konflikten i Syrien brød ud i marts 2011, da demonstrationer opstod i byen Deraa, efter at unge var blevet anholdt for at male revolutionære slagord. Sikkerhedsstyrker skød flere mennesker under demonstrationerne, hvilket udløste et folkeligt oprør.
