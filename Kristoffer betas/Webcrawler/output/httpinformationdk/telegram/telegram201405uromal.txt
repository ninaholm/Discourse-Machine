Uro i Mali: 20 soldater dræbt i kampe med oprørere
Malis militær har været i kamp mod oprørere i den nordlige del af landet, der er plaget af uroligheder.


 Soldater fra Malis militær har forgæves forsøgt at få kontrol over tuareg-separatisternes højborg Kidal i den nordlige del af landet.
Kampe mellem forsvaret og oprørere kostede torsdag mange menneskeliv i landet, der i den seneste tid har været præget af ny uro.
- Der var døde og sårede på begge sider, fortæller forsvarsminister Soumeylou Boubeye Maiga.
 Der blev optalt omkring 30 sårede og 20 dræbte ifølge forsvarsministeren.
Militærkilder sagde mandag, at Mali ville udsende 1500 soldater, der skulle generobre Kidal. Det skete efter, at separatistiske tuareger havde belejret lokalregeringens kontorer, hvilket udløste et skyderi, der kostede snesevis af mennesker livet.
Omkring 30 embedsmænd blev taget som gidsler af de militante. De er nu igen på fri fod.
 Episoden fik premierminister Moussa Mara til at erklære, at landet er i krig.
Ifølge FN's talsmand har oprørene også erobret byen Menaka i det østlige Mali.
Torsdag valgte Danmark at udsætte millionstøtten til Mali, efter at den maliske regering har indkøbt et præsidentielt fly og uniformer til hæren, hvilket angiveligt ikke har været i overensstemmelse med procedurerne for offentlige indkøb.
Den forestående udbetaling af Danmarks støtte til Mali udgør 22,5 millioner kroner.
 Der er flere gange udbrudt kampe mellem hæren og Tuareg-separatisterne under flere måneders krig og kaos i Mali.
Også EU og Den Internationale Valutafond har også indstillet støtten til det afrikanske land.
