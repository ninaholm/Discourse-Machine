Vi døjer med flere skænderier på jobbet
Specialist i konflikthåndtering på arbejdspladsen siger, at ledere har ansvaret for at gribe ind.


 Hver fjerde offentligt ansatte oplever flere konflikter med kollegerne og ledelsen, end de gjorde sidste år.
Det viser en ny undersøgelse blandt fagforbundet FOA's medlemmer.
Årsagen er ifølge undersøgelsen mere travlhed på jobbet. Samtidig er der en stigende tendens til at lægge ansvaret for at løse konflikterne ud til medarbejderne, skriver Fagbladet FOA.
Mange offentligt ansatte arbejder i selvstyrende teams, og det stiller nye krav til medarbejdernes evner til selv at håndtere uoverensstemmelserne, lyder det.
I undersøgelsen efterlyser medlemmerne, at ledelsen får mere fokus på at løse konflikterne. Det kan Elisabeth Naima Mikkelsen, adjunkt ved CBS, godt forstå.
Som specialist i konflikthåndtering på arbejdspladsen peger hun på, at især afdelingsledere har ansvaret for at gribe ind:
- Det er vigtigt, at man har en leder, man kan gå til, hvis der opstår konflikter, ellers kan en boksekamp mellem kolleger komme til at vare flere år, siger hun.
Ifølge undersøgelsen skyldes konflikterne typisk faglige uenigheder, mobning og chikane eller personlige uoverensstemmelser.
Hvert fjerde medlem mener desuden, at tonen er blevet hårdere sammenlignet med sidste år. Kun hver syvende oplever, at tonen er blevet bedre.
