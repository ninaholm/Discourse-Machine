Homoseksuelle og klinikker raser over sæd-diskrimination
Det er gratis at få en sæddonor i en sædbank, mens det koster dyrt at få håndplukket donor godkendt.


 Det koster mellem 20.000 og 50.000 kroner at få en selvvalgt sædleverandør godkendt som donor, hvorimod det er stort set gratis at få barn med en donor fra en sædbank. Den særregel vækker forundring hos blandt andre homoseksuelle og fertilitetsklinikker.
Det skriver Politiken lørdag.
- Det er en urimelig forskelsbehandling, siger Lilian Thykjær Jørgensen, som er sygeplejerske og souschef på fertilitetsklinikken StorkKlinik, til Politiken.
- I praksis rammer det især lesbiske par. Og det betyder, at automatisk forældreskab som mor og medmoder ikke er en reel mulighed for dem, for så får de en kæmpestor regning.
En donor vil normalt blive testet for blandt andet kønssygdomme og screenet for genetiske sygdomme på sædbankens regning, fordi de i det lange løb tjener pengene hjem ved at sælge donorens sæd til mange forskellige kvinder.
Finder parret derimod selv donoren i omgangskredsen, betragtes han ifølge den gældende lovgivning som en helt udenforstående, der i princippet kunne donere sæd til mange børn.
Men sædbankerne vil ikke betale for en donor, der ikke skal bruges igen, og så må parret selv betale for undersøgelserne
Og det er "diskriminerende" over for homoseksuelle par, mener talsperson for lovstof i Landsforeningen for Bøsser, Lesbiske, Biseksuelle og Transpersoner (LGBT), Søren Larsen.
- Det er et kæmpe problem, som vi har arbejdet længe med. Loven opfatter donoren som en person, der ikke er en del af familien, og det er jo helt forkert, siger han til Politiken.
Hindringen skyldes EUs såkaldte vævsdirektiv, der forudsætter, at en donation af kønsceller mellem en mand og en kvinde kun betragtes som privat, hvis man står "i et intimt fysisk forhold til hinanden".
Sundhedsministeren har bedt Sundhedsstyrelsen undersøge, om Danmark kan fortolke de eksisterende regler på en måde, som lemper kravene til de kendte donorer, skriver Politiken.
