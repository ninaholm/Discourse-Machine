Ældre skal tidligere på plejehjem
Københavns Kommune vil bryde med dogmet "længst muligt i eget hjem". Ældre Sagen er på vagt.


 Svage ældre, som har behov for omfattende støtte for at klare sig, skal flytte på plejehjem langt tidligere, end de gør i dag.
Det vil både give dem en bedre pleje og en større livskvalitet, mener politikere i Københavns Kommune,
De lægger ifølge nu op til et kontroversielt brud med et mangeårigt dogme i det danske velfærdssamfund om, at ældre skal være "længst muligt i eget hjem".
- I dag får for mange ældre truffet beslutningen om at flytte på plejehjem for sent, siger sundheds- og omsorgsborgmester Ninna Thomsen (SF).
- I mange tilfælde er det således en god løsning, fordi der er mulighed for at få hjælp døgnet rundt, hvilket vil give de ældre en øget tryghed, siger borgmesteren til Berlingske.
Ifølge et nyt reformprogram for ældreplejen vil Københavns Kommune starte dialogen med ældre, som modtager omfattende hjemmepleje, om at flytte i plejebolig på et tidligere tidspunkt.
I dag begynder man dialogen, når de ældre er oppe på at få 20 timers hjælp i hjemmet om ugen. Fremover skal den dialog i gang, allerede når borgeren får 12-15 timers hjælp om ugen, fremgår det.
I Ældre Sagen er man på vagt over for ændringerne i Københavns Kommune:
- Vi kan være bekymrede for, at det også handler om økonomiske hensyn, og at det er billigere at sende folk på plejehjem, siger souschef i afdelingen for samfundsanalyse i Ældre Sagen, Jens Højgaard, til Berlingske.
