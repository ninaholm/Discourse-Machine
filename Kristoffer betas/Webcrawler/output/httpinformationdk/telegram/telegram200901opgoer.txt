Opgør med arvesølvet i SF



 Der er et principielt opgør på vej i SF.
 De seneste par år har Socialistisk Folkeparti gennemgået en omfattende fornyelsesproces. Kommunikationen til vælgerne er blevet mere målrettet, politikken mere pragmatisk, og formanden er blevet en langt større profil i det hjemlige politiske landskab. Men partiets politiske bagtæppe, principprogrammet, har ikke ændret sig, siden Villy Søvndal overtog formandsposten. 
 Nu tyder meget imidlertid på, at principprogrammet også skal friseres med en mere moderne kam. Ifølge Ritzaus oplysninger har partiet nu sat en proces i gang, der skal afsøge mulighederne for at vedtage et nyt principprogram inden for en overskuelig fremtid.
 - Det er fjollet at have et program, som signalerer noget andet end det, vi dybest set står for, siger SF's næstformand, Jakob Nørhøj, til Ritzau.
 Det er særligt passager om "en revolutionær proces", som "gradvist afskaffer kapitalismen", der skærer i øjnene på flere SF'ere.
 SF forventer på dette års landsmøde at præsentere et såkaldt visionsprogram for de næste 10 år, der skal skitsere, hvad SF vil opnå, hvis partiet bliver en del af en regering efter næste valg. Samtidig står næstformand Jakob Nørhøj i spidsen for en uformel gruppe i selskab med en række medlemmer af partiets forretningsudvalg, der skal kigge nærmere på partiets principprogram.
