Egyptens styre har strammet skruen helt på oprørsdag
25. januar markerer femårsdagen for den egyptiske revolution. Meget lidt er dog gået, som oprørerne håbede.


 Det er ikke blevet givet det mindste spillerum for demonstranter på femårsdagen for revolutionen i Egypten.
Ifølge mediet Al-Jazeera har egyptisk politi brugt tåregas for at opløse demonstrationer i det østlige Kairo, mens to egyptere er døde efter en skududveksling i en forstad til Kairo.
Samtidig er fængslerne blevet proppet med oppositionsfolk og mulige aktivister inden mærkedagen for at holde alt synlig modstand på et minimum.
Forestillingen om et frit demokrati efter revolutionen, der på kun 18 dage fik væltet den tidligere jernpræsident Hosni Mubarak, er med andre ord langt væk.
 - Revolutionen er ikke glemt, men de unge revolutionære er desillusionerede, siger professor på Institut for Tværkulturelle Studier Jakob Skovgaard-Petersen.
Ifølge ham står egypterne i dag tilbage med en følelse af rådvildhed efter fem år med revolution, Mohamed Mursi som nyvalgt præsident 2012 og et efterfølgende militærkup i 2013, der efterlod præsident Abdel Fattah al-Sisi ved roret.
 - Under Mubarak-styret var kontrakten, at folk skulle være loyale, mod at styret leverede velfærdsstaten.
 - Men i dag under al-Sisi er kontrakten meget værre for folk. Folk skal levere absolut lydighed, og de får mindre og mindre velfærdsstat og desværre ikke engang stabilitet, siger Jakob Skovgaard-Petersen.
Ifølge ham har regimet "strammet skruen" uden at kunne give befolkningen svar på landets sociale og økonomiske problemer.
Og det har efterladt de unge og revolutionære i modløshed.
- Der er ret mange af de unge revolutionære, der er i fængsel, og så er der en del, der er rejst ud af landet - og mange andre, der gerne vil, hvis de får mulighed for det, siger Jakob Skovgaard-Petersen.
For Jakob Skovgaard-Petersen er det derfor forventeligt, at det indtil nu kun er blevet til mindre protester på mærkedagen 25. januar.
