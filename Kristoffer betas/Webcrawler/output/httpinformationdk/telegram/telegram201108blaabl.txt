Blå blok vinder ind på rød blok i ny måling
Ifølge Gallup er rød bloks forspring reduceret til beskedne 1,4 procentpoint. Stor fremgang til Venstre.


 Måske bliver der alligevel spænding om udfaldet af det kommende folketingsvalg.
I hvert fald viser en meningsmåling, som Gallup har foretaget for Berlingske, så stor fremgang for partierne til højre for midten, at de to blokke i dansk politik nu står næsten lige.
Målingen giver den borgerlige blok 49,2 procent af stemmerne, mens oppositionen får 50,6 procent.
Politisk ordfører for Venstre, Ellen Trane Nørby, kalder det "en rigtig positiv måling", som viser, at intet er afgjort endnu.
- Jeg glæder mig over, at alle partier i blå blok bliver belønnet for deres mod til at at gennemføre de nødvendige reformer, siger hun.
I forhold til den seneste måling går Venstre frem fra 23,1 til 25,3 procent af stemmerne. De Konservative må nøjes med et mindre avancement, fra 6,2 til 6,5 procent.
Det glæder den konservative gruppeformand, Carina Christensen.
- Det vigtigste er, at blokkene nu står meget tæt. Det er en meget flot fremgang til Venstre, men vi er også glade for at gå lidt frem, konstaterer hun.
I rød blok kan Socialdemokraterne glæde sig over en beskeden fremgang. Men Socialistisk Folkeparti, De Radikale og Enhedslisten taber terræn blandt vælgerne.
Målingen bekymrer dog ikke Socialdemokraternes politiske ordfører, Henrik Sass Larsen.
- De fleste andre målinger viser større afstand mellem blokkene end Gallup, og jeg tror, de fleste danskere på valgdagen vil mene, at der skal noget nyt til, siger Sass Larsen til b.dk.
