K-ordfører: Tror stadig på fremgang med Pape
De Konservative tror stadig på fremgang ved valget trods dårlig Voxmeter-måling.


 Selvom De Konservative i en ny Voxmeter-måling ligger halvandet procentpoint under det seneste valgresultat, så tror partiets politiske ordfører stadig, at partiets strategi er den rigtige.
- Det, vi har gjort, og det, vi vil blive ved med at gøre, er at tale politik og nævne vores tre mærkesager indbrud, lavere skat og lektiecafeer, siger Mai Mercado til Ritzau.
I den nye Voxmeter-måling står partiet til 3,4 procent af stemmerne, og De Konservative befinder sig dermed midt mellem sidste valgresultat og spærregrænsen.
Og selv om det ikke giver anledning til jubel hos Mai Mercado, så tager hun situationen med ro:
- Jeg køber ikke præmissen om, at vi er tæt på spærregrænsen. Det er en enkeltstående måling, og jeg synes ikke, vi har set det som en tendens. Men det er da slet ikke tilfredsstillende, og jeg vil gerne have, at vi kommer længere op.
Partileder Søren Pape Poulsen annoncerede ved sin tiltræden i august, at partiet skulle forbedre det seneste valgresultat på 4,9 procent, og selvom den seneste måling peger i den modsatte retning, så har den politiske ordfører tillid til lederens projekt.
- Jeg tror stadigvæk på fremgang. Jeg tror på projektet, og at vi har det rigtige setup med de rigtige mennesker, siger Mai Mercado og uddyber:
- Det at skifte politisk leder er ikke noget, som vender tingene på nul komma fem, det er der ingen, der har haft en forventning om. Det er et langt sejt træk. Danskerne vil lige se det her an.
Den politiske ordfører varsler desuden, at partiet snart vil komme med nye udspil.
- Vi har lagt en strategi, og den holder vi fast i. Vi er kommet med et udlændingepolitisk udspil, og nu kommer der snart en 2020-plan og et sundhedsudspil fra os. Vi koncentrerer os om at lave politik og fortælle danskerne, hvad vi vil, siger hun.
