Nydanskere er i tvivl om de må stemme til kommunalvalget
Mange nydanskere ved ikke, at de kan stemme ved kommunalvalget. Flere er opgivende, viser politikeres rundtur.


 Kan jeg stemme, hvis jeg ikke har dansk pas?
Dette spørgsmål har SF'eren Özlem Cekic og Venstres Fatma Øktem flere gange mødt, når de har besøgt nydanskere rundt omkring i landet.
Folketingspolitikerne vil med deres landsturné få flere danskere med anden etnisk baggrund end dansk til stemmeurnerne ved kommunalvalget 19. november.
- Det overrasker mig, hvor meget uvidenhed der er i forhold til reglerne, siger Özlem Cekic til Ritzau.
Mange nydanskere får nemlig ikke stemt ved kommunalvalget, viser erfaringen.
Begrundelserne for at holde sig væk fra stemmeurnerne er ifølge Özlem Cekic lige så mangfoldige, som nydanskerne er.
- Der er både folk, der ikke kender reglerne. Men også mennesker med manglende engagement i forhold til deres lokale miljø. Mange tænker: Hvad nytter det at stemme, når politikerne alligevel mener det samme, siger hun.
Ved kommunalvalget i 2009 stemte 36 procent af alle indvandrere. Den generelle valgdeltagelse lå på 65 procent.
Özlem Cekic er blandt andet stødt på en håndfuld mænd, der tror, at de ikke kan stemme, fordi de er muslimer. Til dem har hun sagt, at de ikke skal holde sig tilbage, fordi de er muslimer.
Fatma Øktem og Özlem Cekic har blandt andet besøgt Vollsmose i Odense og Tingbjerg ved København, hvor stemmedeltagelsen er lav.
Her har de fundet flere nydanskere, som nu går forrest som demokrati-ambassadører i deres kvarter.
Folketingsmedlemmerne føler, at deres tur har gavnet. For de har oplevet, at flere nu kan se meningen med at stemme.
- De kan være med til at præge, hvor der skal være et busstoppested, hvordan cykelstierne skal være, eller hvordan folkeskolen skal opbygges, siger Özlem Cekic.
Der er knap 300.000 stemmeberettigede udlændinge i Danmark, hvoraf EU-borgere udgør halvdelen. Det viser nye tal fra Økonomi- og Indenrigsministeriet.
Derfor er der ifølge Özlem Cekic en masse potentielle stemmer, der går tabt.
