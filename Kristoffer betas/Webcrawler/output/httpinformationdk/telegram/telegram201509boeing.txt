Boeing med 159 passagerer bryder i brand kort før takeoff
Kraftig røg bredte sig i kabinen på et fly i Las Vegas, hvilket fik folk til at gå i panik, fortæller vidner.


 Syv personer kom lettere til skade, da et passagerfly fra British Airways tirsdag brød i brand i den internationale lufthavn i Las Vegas kort før takeoff.
Billeder fra lufthavnen viser en stor, sort røgsøjle stige op fra Boeing 777-flyet, der skulle have fløjet til London med 159 passagerer om bord.
I stedet måtte personalet evakuere passagererne. Det skete ifølge en talsmand for FAA, den civile luftfartsmyndighed i USA, ved brug af nødsliskerne.
- Passagererne gled ned på landingsbanen ved hjælp af sliskerne og blev efterfølgende kørt i busser til terminalen, siger talsmand Ian Gregor til nyhedsbureauet AFP.
Lufthavnens brandfolk fik slukket ilden i flyet efter kort tid, men sent tirsdag lokal tid blokerer det fortsat landingsbanen i McCarran International Airport i Las Vegas.
Passagerer har over for CNN fortalt, at branden skabte panik om bord på flyet, og at "vi hørte en masse råben og skrigen".
Andre passagerer har på de sociale medier delt dramatiske billeder og videoer af flammer og den røgfane, som omsluttede store dele af det over 70 meter lange fly.
Ifølge en redaktør på den britiske avis The Guardian, der var om bord, var han faldet i søvn, men blev vækket, da flyet lavede en brat opbremsning.
- De åbnede den bageste dør, og en sliske kom på plads. Så begyndte røgen at brede sig i flyet, og folk løb straks frem i flyet. En masse panik, siger Jacob Steinberg.
Ifølge flyets pilot skyldes branden "en katastrofal fejl i motoren". Det er endnu ikke bekræftet af myndighederne.
