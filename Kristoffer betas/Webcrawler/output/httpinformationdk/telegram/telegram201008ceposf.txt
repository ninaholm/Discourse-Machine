Cepos følger op på Fogh-kritik fra V-folk
Cepos kalder det beklageligt, at den offentlige sektor voksede under Anders Fogh Rasmussens regeringsperiode. Det sker i kølvandet på et indre opgør i Venstre.


 Den borgerlige tænketank Cepos går nu også ud med kritik af den økonomiske politik under tidligere statsminister Anders Fogh Rasmussen. 
Det sker efter, at tre prominente venstrefolk med Jens Rohde i spidsen har gjort op med Fogh-æraen i Berlingske Tidende. 
Cheføkonom for Cepos, Mads Lundby Hansen, kalder det beklageligt, at den offentlige sektor under Fogh voksede til det største niveau i danmarkshistorien.
- Det har givet et holdbarhedsproblem i økonomien. Hvis man så bare havde holdt sig til Nyrups linje eller VK-regeringens oprindelige linje fra 2001, så havde vi ikke haft et holdbarhedsproblem i dag, siger Lundby Hansen.
Tænketankens egne beregninger viser, at udgifterne til den offentlige sektor voksede med 70 milliarder kroner under Fogh, som ifølge cheføkonomen fra Cepos var hele 40 milliarder mere end budgetteret.
Jens Rohde (V) erkender i Berlingske Tidende, at han selv og resten af regeringen svigtede egne idealer i Fogh-æraen. Cepos vil ikke forholde sig til dette ideologiske opgør, men tænketanken holder fast i kritikken af Foghs økonomiske politik. 
- Alt for mange blev ansat i den offentlige sektor under Fogh. Men de seneste VK-initiativer om nulvækst i den offentlige sektor tyder på mere fornuftige tider, siger Mads Lundby Hansen.
