Kineserne vil være stormagt i rummet
USA og Rusland får stadig mere konkurrence i himmelrummet: Kina er skridt for skridt ved at indhente dem.


 Den fremadstormende rumnation Kina, der agter at bygge sin helt egen rumstation i kredsløb om jorden i 2020, tager endnu et skridt mod målet.
Fra sin base i Gobiørkenen har kineserne succesfuldt opsendt en ubemandet rumraket, der brød gennem atmosfæren tirsdag morgen lokal tid.
Rumfartøjet, der er af typen Shenzhou VIII, skal gennemføre en nøglemission, hvor man vil forsøge at lægge til et andet rummodul i kredsløb.
Teknologien, der ligger bag en sådan mission, er ganske vanskelig at mestre.
Fartøjerne, som flyver rundt flere hundrede kilometer over jordens overflade, skyder en astronomisk fart af 28.000 kilometer i timen.
De risikerer at smadre direkte ind i hinanden, hvis ikke kredsløbsbanerne sidder lige i øjet.
Tirsdagens opsendelse er en central del af Kinas forberedelser i at konstruere en national rumstation, hvor astronauter skal kunne bo og arbejde i adskillige måneder af gangen.
Akkurat som på den internationale rumstation, ISS.
Kina blev i 2008 det tredje land i verden, der udførte en rumvandring efter USA og Rusland.
Astronauten, som udførte missionen, tog dengang i en symbolsk handling et lille kinesisk flag frem og viftede med det foran kameraet.
Kineserne er dog stadig et pænt stykke bagefter sine russiske og amerikanske modparter, når det kommer til rumvidenskab.
Allerede tilbage i 1960'erne lærte USA og Rusland teknologien, der ligger bag den mission, som kineserne nu vil føre ud i livet.
