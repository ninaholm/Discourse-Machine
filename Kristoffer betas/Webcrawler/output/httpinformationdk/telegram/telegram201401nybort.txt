Ny bortvisningslov bruges ikke mod voldelige ægtemænd
Nye tal viser, at politiet i meget lille grad benytter mulighed for at bortvise voldelige mænd fra deres hjem.


 Når en kvinde bliver udsat for vold af sin ægtefælle eller kæreste, er det oftest hende, der må forlade det fælles hjem med børnene og tage på krisecenter.
 Det skriver Politiken fredag.
Det sker, på trods af at politiet i 2012 fik bedre mulighed for at bortvise den voldelige partner - oftest manden - fra hjemmet i typisk to til fire uger.
Kun 21 gange i perioden fra den udvidede lov trådte i kraft 1. marts 2012 til 31. oktober 2013, har landets 12 politikredse brugt muligheden. Og hos Københavns Politi har man ikke en eneste gang sendt voldsudøveren på porten.
Det viser nye tal fra justitsministeren, skriver Politiken.
- Det er dybt utilfredsstillende, at politiet ikke langt oftere fjerner voldsmanden fra hjemmet, så kvinden kan blive boende. Først bliver kvinderne udsat for vold af manden, og så bliver de udsat for vold af systemet, siger Lene Johannesson til avisen.
Hun er sekretariatschef i Landsorganisation af kvindekrisecentre (LOKK), der hvert år modtager mere end 2000 voldsramte kvinder.
Ofte er de tvunget til at forlade både arbejde, børnenes daginstitutioner og skoler samt omgangskredsen efter volden, forklarer Lene Johannesson.
Københavns Politi forklarer i en mail til Politiken, at man ikke har benyttet muligheden for bortvisning, fordi kvinderne ofte selv foretrækker at forlade hjemmet, når de ikke længere føler sig trygge.
Men i mailen erkender Københavns Politi samtidig, at "der ligger et potentiale i på sigt at få udbredt kendskabet til regelsættet yderligere".
Retsordfører og formand for Folketingets Retsudvalg Karina Lorentzen Dehnhardt (SF) kalder de nye tal for "nedslående".
- Vi politikere skal ikke detailregulere politiets arbejde, men jeg undrer mig stærkt over, at for eksempel Københavns Politi overhovedet ikke har anvendt bortvisning. Det er uholdbart.
- Det er et spildt potentiale, og jeg vil sikre, at politiet i fremtiden bliver mere bevidste om denne sanktion, siger SFeren til Politiken.
