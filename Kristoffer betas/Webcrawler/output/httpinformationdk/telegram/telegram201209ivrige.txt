Ivrige Iphone-fans i kø: Det er som juleaften
Køen vokser foran 3Huset på Strøget i takt med, at iPhone-kunder strømmer til for at sikre sig den nye telefon


 Når digitalurets røde tal viser 00:01 natten til fredag, slår 3Huset på Vimmelskaftet i København dørene op for de mange iPhone-fans, som sidder i kø for at få den nyeste udgave af Apples smartphone, som lanceres i Danmark fredag.
Og lidt over tre timer før dørene åbnes, tæller køen allerede de første 90 spændte ansigter. En af dem er 30-årige Esben Von Buchwald, som gik fra arbejde efter frokost for at sætte sig som nummer 17 i køen.
- Jeg har ventet så længe på, at der kom en ny iPhone, så jeg kunne opgradere den gamle. Jeg gider ikke vente tre uger på, at de kommer på lager igen, når det første parti er blevet solgt. Så kan jeg lige så godt sætte mig i kø og få en af de første, siger han.
I takt med at køen vokser, vokser også kundelisten. Medarbejderne hos 3 sørger for at registrere og kredittjekke de nye kunder - så når dørene åbner ved midnat, kræver det kun en underskrift og et hurtigt sving med dankortet.
Og det er heller ikke kedeligt at sidde i køen. Alle i køen får udleveret stol, paraply, tæppe og regnslag og en goodiebag med guf, blade og chips. Men de lader sig ikke påvirke af de gratis glæder, den høje pris for telefonen eller kritikken af den.
- Det er ikke min første iPhone. Dem, der har været, dem har jeg haft. Det er fedt at have nyt gear. Det skal man have - og helst så hurtigt som muligt. Ellers står man her jo heller ikke sådan en aften, fortæller nummer 53 i køen, Thomas Wallin på 42 år.
Og så får han travlt, da en af de mobile pølsevogne kommer forbi og byder på de klassiske "kogte og ristede med det hele" samt gratis kaffe, te og sodavand.
- Det skal være den nyeste, fordi man kan. Det er sjovt med nyt legetøj til drengene. Når det kommer til sådan noget, er man altid en dreng, griner Thomas Wallin.
Og den følelse deler Esben Von Buchwald:
- Det er lidt det samme som at være barn juleaften. Bortset fra at overraskelsesmomentet ikke er så stort. Man ved, man får telefonen, fordi vi har udfyldt papirer. Men det er meget fedt at få den, tage den op, tænde den og lege med den.
