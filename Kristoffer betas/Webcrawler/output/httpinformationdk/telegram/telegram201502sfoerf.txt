S før forhandling: Retsforbehold bremser terrorbekæmpelse
Bødskov revser Dansk Folkeparti, der efterlyser mere internationalt samarbejde, men vil beholde retsforbehold.


 Retsforbeholdet skal væk, hvis Danmark skal få fuldt udbytte af de fælleseuropæiske planer om at styrke bekæmpelsen af terror.
Det fastslår Socialdemokraternes EU-ordfører, Morten Bødskov, tirsdag morgen forud for de første egentlige forhandlinger i Statsministeriet om en afskaffelse af det danske retsforbehold, der ellers betyder, at vi står uden for store dele af samarbejdet på politiområdet.
- EU vil blandt andet styrke samarbejdet om at udveksle passageroplysninger og sikre et langt tættere efterforskningssamarbejde mellem politimyndighederne på tværs af grænserne, siger Morten Bødskov.
Det primære argument for at afskaffe forbeholdet har hidtil været, at Danmark ikke længere kan deltage i EU's egentlige politisamarbejde Europol, hvis vi fortsætter med et retsforbehold.
Kritikerne af en afskaffelse har peget på, at man i stedet kan fortsætte i samarbejdet med en såkaldt parallelaftale. Men en sådan ordning vil så forhindre deltagelse i det øgede terrorsamarbejde, der ligger uden for Europol, anfører Bødskov.
Både Enhedslisten, Liberal Alliance og Dansk Folkeparti er imod en afskaffelse af retsforbeholdet.
Men det er især Dansk Folkeparti, Morten Bødskov langer ud efter.
I en kronik i i sidste uge sammen med de øvrige partier i blå blok krævede Dansk Folkeparti således øget internationalt samarbejde. Men det klinger hult, når partiet samtidig vil holde os fra netop det arbejde i EU, mener han:
- Dansk Folkeparti svigter den fælles kamp mod terror, siger Bødskov.
En afskaffelse af retsforbeholdet blev aftalt mellem SR-regeringen, Venstre, SF Konservative inden jul.
Partierne er enige om at omdanne det danske retsforbehold til en såkaldt tilvalgsordning, hvor Danmark selv kan vælge, hvilke dele af retspolitikken vi vil tilslutte os, og hvilke vi vil stå uden for.
Det er de forhandlinger, der er i gang nu.
Det er aftalt, at afstemningen skal finde sted senest i første kvartal af 2016.
