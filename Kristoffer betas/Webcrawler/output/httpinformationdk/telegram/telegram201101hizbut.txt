Hizb ut-Tahrir skifter strategi med succes
Efter en stille periode har Hizb ut-Tahrir på det seneste ændret strategi. Ikke tilfældigt, påpeger ekspert.


 - De forstår fuldstændigt det danske samfund, og det spiller de på.
Det siger Kirstine Sinclair, der har skrevet en ph.d. om Hizb ut-Tahrir i blandt andet Danmark, og derfor kender mere til foreningen end de fleste.
Derfor har hun også sin udlægning af den seneste store bevågenhed, der kulminerede med afholdelsen af fredagens debatmøde i Den Sorte Diamant.
- De er meget dygtige og intelligente folk. De læser det danske samfund og den danske presse ret godt. De folk, jeg har været i kontakt med, er belæste og veluddannede, og de spiller spillet ligeså godt som mange andre med en politisk dagsorden, siger Kirstine Sinclair.
Adjunkten fra Center for Mellemøststudier på Syddansk Universitet vurderer, at valget af Det Kongelige Biblioteks lokaler er et udtryk for et velovervejet strategiskift fra Hizb ut-Tahrir med talsmand Chadi Freigeh i spidsen.
 - Fra 2008 til 2010 var der relativt ro om foreningen. Pressen mødte ikke op til deres stormøder og dækkede dem ikke i særlig stor stil, fortæller hun.
Det var i 2008, at Chadi Freigeh overtog posten som talsmand for foreningen.
- Jeg troede, at den nye talsmand havde lagt en ny stil for dagen ved at sætte fokus på nogle mere bløde emner. Eksempelvis at muslimer skal påvirke debatten i Vesten ved at gå forrest som gode eksempler, siger Kirstine Sinclair.
Men i oktober 2010 valgte Hizb ut-Tahrir Bella Center som rammerne for en konference. Foreningen indtog hermed de samme omgivelser som det storstilede klimatopmøde i knap et år forinden. 
Målet var at få fornyet opmærksomhed, mener Kirstine Sinclair.
Næste skridt var valget af kulturinstitutionen Det Kongelige Bibliotek. Til dette møde fulgte desuden en invitation med billeder af kister med nordiske soldater og en opfordring til væbnet modstand i Afghanistan.
- Der er god grund til at tro, at det er helt bevidst, at de lægger strategien om og går tilbage til at gå lige til grænsen af det tilladte, vurderer Kirstine Sinclair. 
