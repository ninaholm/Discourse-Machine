Udvalg skal sikre uddannelser for fremtiden
Danmark må ikke miste et eneste job på grund af for dårlige uddannelser. Udvalg giver uddannelser eftersyn.


 Danmark skal ikke stå med håret i postkassen, fordi de unge ikke bliver uddannet godt nok. Derfor skal de videregående uddannelser have et eftersyn, hvor kvalitet, relevans og sammenhæng er i højsædet.
De studerende skal udfordres, så de bliver dygtigere. Fokus skal i højere grad flyttes fra sidste eksamen til første job, så alle kommer i job, og så skal man undgå overlap i uddannelsessystemet, spildtid og dobbeltuddannelse.
Uddannelsesminister Morten Østergaard (R) har nedsat et udvalg med syv medlemmer, som skal sikre regeringens målsætning: At Danmark ikke mister ét job, fordi vi ikke er uddannet godt nok.
- Vi optager flere på de videregående uddannelser end nogensinde før, men regeringen er stålsat på samtidig at løfte kvaliteten af uddannelserne, siger ministeren.
- Vi skal udfordre hver enkelt til at nå sit fulde potentiale, og vi skal sikre, at vi ikke mister én arbejdsplads, fordi vi ikke har folk med de rette kvalifikationer, siger Morten Østergaard.
Udvalget får Jørgen Søndergaard, tidligere direktør i SFI, Det Nationale Forskningscenter for Velfærd, som formand.
Søndergaard er blandt andet formand for Skolens rejsehold, der kommer med anbefalinger til fremtidens skole for regeringens vækstforum, samt formand for Arbejdsmarkedskommissionen.
Derudover er professorerne Nina Smith, Aarhus Universitet, Ivar Bleiklie, Universitetet i Bergen, og Jakob Roland Munch, Københavns Universitet, udpeget til at være udvalgsmedlemmer.
Og også direktørerne Birgitte Nauntofte, Novo Nordisk Fonden, Nikolaj Lubanski, Copenhagen Capacity, og Mette Vestergaard, Mannaz, er med i udvalget.
Udvalget skal aflevere to selvstændige rapporter i henholdsvis foråret og efteråret 2014 og afslutter arbejdet med en samlet afrapportering til regeringen i slutningen af næste år.
