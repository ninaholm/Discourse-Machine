Den store studiegæld buldrer frem igen
På en kort årrække er antallet af færdiguddannede med en SU-gæld på over 250.000 kroner femdoblet.


 I årtier har fortællingen været, at en tyngende studiegæld på flere hundrede tusinde kroner er noget, der hørte 1970'erne og 1980'erne til.
Men nye tal viser, at problemet nu atter vokser markant, skriver Politiken.
Hvor der i 2003 blot var 1217 færdiguddannede med SU-gæld på over 250.000 kroner, er antallet nu næsten femdoblet - til 5889 sidste år.
Tælles de studerende med, der endnu ikke har afsluttet deres studie, er der i alt 8104 personer med SU-gæld på over en kvart million, oplyser Statens Administration, der står for at indkræve studiegæld.
Særlig problematisk er det for de studerende, der oparbejder en kæmpegæld og end ikke får færdiggjort en uddannelse, mener Per Christian Andersen, formand for SU-rådet, som rådgiver ministeren i spørgsmål om uddannelsesstøtte:
- De er virkelig på røven.
- Tilmed får mange af dem også taget nogle hamrende dyre kviklån oveni. Vi har flere gange drøftet, hvad vi skal gøre med den gruppe unge, siger han til Politiken.
Per Christian Andersen fra SU-rådet mener ikke, at "gældsrådgivning er uddannelsesinstitutionernes bord", så derfor vil han nu tage spørgsmålet op med ministeren.
