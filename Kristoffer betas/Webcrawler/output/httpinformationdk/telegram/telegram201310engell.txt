Engell: Venstre og Løkke kan ikke længere gå på vandet
Meningsmålinger sender Venstre tilbage. De har kun haft tabersager siden sommer, mener kommentator Hans Engell


 Meningsmålinger i lørdagens udgaver af Jyllands-Posten og Berlingske sender Venstre to procentpoint tilbage.
Bag det ligger en blanding af personsager og politik, vurderer den politiske kommentator Hans Engell.
- Venstre og Løkke kan ikke længere gå på vandet. Det er også blevet vælgernes opfattelse. De har stort set kun haft tabersager siden sommerferien. Nøglepersoner i partiet er presset af skattesagskommissionen, også er der hele nulvækst-diskussionen.
- Her har partiet været under pres fra sine egne borgerlige vælgere. De tror heller ikke på, man kan gennemføre nulvækst, uden at det får konsekvens for antallet af arbejdspladser i den offentlige sektor, siger Hans Engell til Ritzau.
Kommentatoren forventer, at den politiske diskussion ændrer sig, når Venstre ikke længere kan sige "Den er hjemme".
Meningsmålingerne er bygget på interviews foretaget frem til i torsdags. Dermed har Lars Løkke Rasmussens meget omtalte dyre flybilletter formentlig ikke nået at spille en rolle i målingerne.
- Vi kan ikke vide, hvordan sagen udvikler sig, men det er klart, at det heller ikke er en vindersag for Venstre.
- Partilederne spiller en meget afgørende rolle i vælgernes vurdering, hvilket den nye debatform i Folketinget også har været med til at understrege. Her var det særligt partilederne, der var på banen, siger Hans Engell.
I tirsdags var det første gang, at Helle Thorning-Schmidt og Folketinget afholdt den såkaldte spørgetime. Her gjorde Lars Løkke Rasmussen sig bemærket ved at forsøge på at udstille statsministerens dyre forbrugsvaner.
Hans Engell noterer sig også omkring meningsmålingerne, at der endelig er kommet lidt liv i de to blokke igen.
Dansk Folkeparti forsætter sin fremgang, mens Det Radikale Venstre går den modsatte vej.
 Endelig går Socialdemokratiet også frem - mest markant i Jyllands-Postens måling, hvor de får opbakning fra 24,2 procent af vælgerne.
Hans Engell mener, at S-fremgangen skyldes, at både partiet og Thorning har fået bedre fat om deres politik.
