Fire mænd fængsles for sexovergreb på barn
Mænd fra Brønderslev nægter sig skyldige og kærer kendelse til Vestre Landsret.


 Den nye alvorlige sag fra Brønderslev om overgreb på et barn kan ikke blot henlægges som fri fantasi.
En dommer i Hjørring har fredag afgjort, at der er en begrundet mistanke mod de fire mænd, som politiet sigter for at have udsat en pige for en række krænkelser.
Derfor er de fire mænd blevet varetægtsfængslet til 22. december.
Den ældste er en halvskaldet mand på 78 år og tilsyneladende barnets oldefar, mens en 46-årig mand er fætter til hendes far.
De fire har kæret dommerens kendelse om fængsling til Vestre Landsret.
- Jeg synes, sigtelsen er for ukonkret i forhold til min klient, og jeg håber Landsretten vil gå mere ind i den konkrete sag, siger Jens Bech, der er forsvarsadvokat for den 31-årige.
Den 31-årige er ikke direkte i familie med pigen, men deler adresse med den 29-årige i Vrå.
Den sigtelse, som Nordjyllands Politi har rejst, drejer sig om seksuelle overgreb begået over en årrække - helt frem til april 2011.
Alle mændene er sigtet for anden kønslig omgang end samleje med pigen, mens den 46-årige desuden er anklaget for at have haft sex med pigen adskillige gange, mens han har passet hende og hendes søskende.
Han så yderst utilpas ud, da han forlod retssalen. De andre tre forlod retten uden at fortrække en mine - den 29-årige blev som den eneste lagt i håndjern og blev fulgt tæt af to betjente.
Pigen, der i dag er 10 år, blev for mere end to år siden fjernet fra sin familie på grund af mistrivsel. Men tilsyneladende er overgrebene mod barnet altså fortsat, efter at hun blev anbragt i en plejefamilie.
Det er i denne familie, at pigen er begyndt at tale om sine oplevelser og siden hen har åbnet mere op over for en psykolog.
Forleden blev hun udspurgt under en afhøring hos politiet. Og resultatet af afhøringen, som er optaget på video, førte til anholdelserne og varetægtsfængslingen af de fire mænd.
