IC4-togene rydder endnu en forhindring af skinnerne
De skandaleramte tog har fået styr på bremserne og må nu køre med fuld hastighed året rundt.


 Bremserne på de skandaleramte IC4-tog er blevet godkendt og fungerer optimalt, og derfor har Trafikstyrelsen givet DSB tilladelse til at lade IC4-togene køre med normal hastighed året rundt.
Siden august 2013 har togene ellers kørt med nedsat fart i efterårsmånederne, hvor nedfaldne blade gør skinnerne glatte.
- Vi har nu fået ophævet en væsentlig restriktion for IC4, og det er endnu et vigtigt skridt i retning af at få togene ud at køre som planlagt, siger administrerende direktør i DSB Vedligehold Steen Schougaard Christensen i en pressemeddelelse.
- Togets bremser er blevet testet usædvanligt grundigt siden november 2011, og det bremser inden for alle kendte regler, siger han.
Der har ved flere episoder været problemer med IC4-togenes bremser, og en af disse hændelser er grunden til, at togene hidtil højest måtte køre 140 kilometer i timen i løvfaldsperioden.
 IC4-togene må nu køre 180 kilometer i timen året rundt - også når træerne smider bladene.
Men selvom bremserne fungerer, som de skal, er der stadig udfordringer for IC4-togene, forklarer Steen Schougaard Christensen over for Ritzau:
- IC4 togene blev indkøbt til at overtage intercity- og lyntogstrafikken for IC3. Det fordrer, at man kan til- og frakoble togvognene hurtigere, end man kan i dag.
- Ligesom den tid, togene tager om at skyde dørtrinnet ud og åbne dørene, skal gøres kortere, tilføjer han.
Der kører hver dag 36 IC4-togsæt i Danmark, og i alt er 77 togsæt godkendt til at køre. Ifølge Steen Schougaard Christensen står disse tog kun for en minimal del af den danske togdrift, og dermed er der lang vej igen, før IC4-togene kan overtage IC3-togenes plads.
I november 2011 skete det to gange, at IC4-tog henholdsvis bremsede for sent og havde for lang bremselængde. Derefter blev alle IC4-tog fjernet fra de danske skinner.
Året efter konkluderede DTU, at problemerne i det ene tilfælde skyldtes glatte skinner.
Siden juli 2012 har IC4-togene igen kørt med passagerer.
