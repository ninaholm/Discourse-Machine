Bob Dylan modtager USA's største hæder
Ved en højtidelighed i Det Hvide Hus tildeles 13 personligheder The Presidential Medal of Freedom.


 Præsident Barack Obama har tildelt musikeren Bob Dylan og forfatteren Toni Morrison USA's største civile hædersbevisning.
Det skete tirsdag aften ved en højtidelighed i Det Hvide Hus.
Dylan og Morrison var blandt de 13, som blev hædret med Presidential Medal of Freedom. Blandt de øvrige var tidligere udenrigsminister Madeleine Albright, astronauten John Glenn og Israels præsident, Shimon Peres.
- Det, som gør disse mænd og kvinder til noget særligt, er den utrolige gennemslagskraft, de har haft over for så mange mennesker. Ikke bare i korte flygtige udbrud, men til stadighed gennem livet, sagde Obama til en tætpakket sal.
- Der er ikke nogen større gigant i den amerikanske musiks historie, sagde han henvendt til Bob Dylan.
Han takkede dem alle for at at have påvirket hans eget liv så dybt.
- Alle på denne scene har betydet noget afgørende for mig i mit liv, konstaterede han.
The Presidential Medal of Freedom er af tidligere præsidenter blevet tildelt udenrigsminister Henry Kissinger, Sydafrikas forhenværende leder Nelson Mandela og den myrdede borgerrettighedsforkæmper Martin Luther King.
