Dankortet er nede i hele landet
Tusindvis af danskere kan ikke bruge deres betalingskort. Det er uvist, hvornår systemet igen fungerer.


 Der er torsdag morgen store problemer med at anvende betalingskort i hele Danmark på grund af tekniske problemer hos udbyderen Nets.
- Det kommer til at berøre alle danskere, som er på vej på arbejde eller på anden vis skal bruge deres kort, siger pressechef Søren Winge fra Nets til Ritzau.
En opdatering i Nets-systemet er gået galt, og derfor vil det i langt de fleste tilfælde ikke være muligt at bruge hverken dankort, Visakort eller Mastercard i morgentimerne på togstationen, i kiosken eller hos bageren.
- Vores leverandør har i nat lavet en planlagt opdatering af vores systemer, som har betydet, at vi ikke kan behandle betalingskort på normal vis her til morgen, siger Søren Winge.
- I flere forretninger vil man kunne betale det, som hedder offline, hvis forretningen har en terminal, de kan stille om. Men som udgangspunkt skal man forberede sig på, at man ikke kan bruge kortet, når man bevæger sig ud i trafikken, tilføjer han.
Nets arbejder på at få løst problemet, men Søren Winge ved endnu ikke, hvor lang tid danskerne er dankort-lammet.
Som udgangspunkt rammer nedbruddet kun danske betalingskort, men turister med internationale kort kan ifølge pressechefen også få problemer, ligesom danskere i udlandet.
Der kan også kan være problemer med at skaffe kontanter hos bankerne i de tidlige morgentimer.
- I nogle sammenhænge vil det være muligt at hæve kontanter i pengeautomater, der tilhører egen bank og ikke kører via vores system. Men det er ikke noget, vi kan love, siger Søren Winge.
Pressechefen har ikke tal på, hvor mange transaktioner, der normalt er en torsdag morgen, men teknikerne hos Nets har travlt, lyder det.
- Det er klart, at når vi nærmer os det, vi kalder almindelig forretningstid, så begynder det at tage fart med transaktionerne, siger Søren Winge.
