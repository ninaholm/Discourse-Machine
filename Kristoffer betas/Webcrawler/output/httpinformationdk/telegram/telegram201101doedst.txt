Dødstallet i Brasilien stiger fortsat
I takt med redningsmandskabs oprydning efter mudderskreddene i Brasilien dukker flere omkomne op i ruinerne.


 Antallet af døde fra de ødelæggende oversvømmelser og mudderskred i Brasilien er mandag steget til 640. Samtidig øger militæret dets indsats for at nå frem til isolerede samfund i nærheden af Rio.
Katastrofen, der er den værste af sin slags i Brasiliens historie, har nu mobiliseret 1500 redningsfolk fra hæren, flyvevåbnet, politiet og brandvæsner.
Frygten for sygdomsepidemier har øget nødvendigheden af at lede efter lig i opløsning, og myndighederne har meddelt lokalbefolkningerne, at de ikke skal benytte rindende vand som drikkevand.
For at mindes ofrene har staten Rio de Janeiro mandag indledt en syv dages sørgeperiode, der følger de tre dages landesorg, som præsident Dilma Rousseff har erklæret.
Antallet af døde ser ud til at stige yderligere i takt med, at vejene bliver ryddet og bulldozere når frem til de mudderslimede ruiner af landsbyer seks dage efter, at glidende mudder opslugte dem.
Omkring 120 mennesker er fortsat meldt savnet, formodentlig omkommet, ifølge avisen Folha de Sao Paulo, som citerer statslige og lokale embedsfolk.
Militær- og politihelikoptere er indsat for at nå frem til de områder, der er afskåret fra omverdenen. Det sker efter dage, da helikopterne ikke har kunnet komme i luften på grund af begrænset sigtbarhed.
Mudderskredene, som onsdag i sidste uge ramte regionen Serranas bjerge lige nord for Rio de Janeiro, skyldtes, at regn, svarende til en måneds nedbør, styrtede ned i løbet af få timer.
Ødelæggelsen er forværret af huse, der er ulovligt opført på de afskovede bakkeskråninger. Det er en situation, som Dilma Rousseff og statslige embedsmænd har begrundet med årtiers svag kommunal styring af området.
