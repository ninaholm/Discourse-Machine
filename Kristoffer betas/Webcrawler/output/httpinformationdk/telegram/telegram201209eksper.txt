Eksperter: Skatteregler er håbløst forældede
Statsministerparrets skattesag viser, reglerne passer dårligt til moderne globale familier, mener eksperter.


 Reglerne om, hvad der skal til for at skulle betale skat i Danmark, er komplicerede, forældede og indeholder høje grad af skøn.
Det vurderer en række af landets førende skatteeksperter over for Berlingske.
Sagen om statsministerparret Helle Thorning-Schmidt (S) og Stephen Kinnocks skatteforhold illustrerer, at lovgivningen ikke er klar nok, mener de.
- Det er helt uanstændigt, at lovgivningen er så besværlig. Man burde overveje at opdatere og harmonisere reglerne på området, siger skatteadvokat Lida Hulgaard, der er tidligere formand for Skatterådet, til Berlingske.
Professor i skatteret, Jacob Graff Nielsen forklarer, at flere og flere familier lever og arbejder på tværs af landegrænserne.
- Det er en udfordring både for lovgivningen og praksis at tilpasse sig en udvikling med mere internationale familiedannelser, siger Jacob Graff Nielsen til Berlingske.
Skatteminister Thor Möger Pedersen (SF) ønsker ikke at kommentere sagen. Men den radikale skatteordfører Nadeem Farooq siger, at han er åben over for en ændring af reglerne.
Men eksperterne har ikke nogen konkrete bud på, hvordan reglerne kan gøres bedre.
- Problemet er, at det i sidste instans er subjektivt, hvilket land skatteyderen anser sig som mest knyttet til, og at reglerne er nødt til at være baseret på objektive kriterier i et vist omfang, forklarer Jacob Graff Nielsen.
Statsministerparret har for nylig offentliggjort hele Skats afgørelse i sagen om Kinnocks skattepligt. Af den fremgår det, at han opholdt sig i Danmark mindre end de 180 dage, der er grænsen for skattepligt.
Når der alligevel indgår et element af skøn, skyldes det blandt andet, at Skat også skal vurdere, om skatteborgeren har udført arbejde under sit ophold i Danmark.
