Flere studerende skal komme fra små kommuner
Landets videregående uddannelser forpligter sig på at tiltrække flere unge fra ikke uddannelsesvante hjem.


 De videregående uddannelser i Danmark forpligter sig nu for første gang på aktivt at arbejde for at tiltrække og uddanne flere mønsterbrydere.
Det kan være unge, som bor i kommuner med få ansøgere til de videregående uddannelser. Eller unge, som kommer fra hjem, hvor en lang videregående uddannelse er et særsyn.
Torsdag indgik de videregående uddannelsesinstitutioner såkaldte udviklingskontrakter for de kommende tre år med uddannelses- og forskningsminister Sofie Carsten Nielsen (R).
Kontrakterne indeholder fem centrale uddannelsespolitiske mål, hvor et af dem er øget social mobilitet.
- Jeg er meget tilfreds med, at institutionerne har taget det samfundsmæssige ansvar på sig og sat konkrete mål for at skabe bedre muligheder for unge fra ikke-uddannelsesvante hjem.
- Den enkelte unges sociale baggrund må ikke have betydning for, om han eller hun får udnyttet sit fulde potentiale, og derfor er det vigtigt, at institutionerne sætter ind, siger Sofie Carsten Nielsen.
For at fastholde de nye studerende vil nogle institutioner tilbyde samtaler med studievejledere om, hvordan man gennemfører en videregående uddannelser. Samt mentorordninger, så overgangen fra at være elev til studerende bliver lettere.
Står det til Venstre, skal uddannelsesinstitutionernes mål om at øge den sociale mobilitet dog skrottes, hvis der kommer et nyt flertal ved det kommende folketingsvalg.
- Vi kommer ikke til at videreføre den forpligtelse om øget social mobilitet, som ministeren har tvunget universiteterne til at tage på sig, siger Venstres uddannelses- og forskningsordfører Esben Lunde Larsen og tilføjer:
- Det er helt forkert at tvinge universiteterne til at agere sociale institutioner. Man kommer på et dansk universitet på baggrund af en studentereksamen, og universiteterne skal bruge deres ressourcer på at øge det faglige niveau hos de studerende og i deres forskning, siger Esben Lunde Larsen.
Han mener, at de unge selv også selv vil have sig frabedt at få et stempel som socialt udfordret.
- Man skal ikke tages særlig hånd om, uanset om man kommer fra et hjem med klaver, eller om ens forældre er ufaglærte. Man kommer ind på en videregående uddannelse på sine kompetencer, og det er dem, institutionerne skal løfte, siger Esben Lunde Larsen.
