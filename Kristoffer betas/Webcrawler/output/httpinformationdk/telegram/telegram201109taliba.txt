Taliban bortfører 20 pakistanske drenge
Taliban har bortført 20 pakistanske drenge til Afghanistan. De forvildede sig ind på den gale side af grænsen.


 Militante talibanere i Afghanistan har bortført omkring 20 drenge, der ved en fejl krydsede ind over grænsen fra Pakistan til Afghanistan.
Pakistanske embedsmænd siger, at drengene er fra stammeområdet Bajaur. De besøgte Ghaki på grænsen mellem Afghanistan og Pakistan torsdag i forbindelse med afslutningen på fastemåneden ramadan.
Men drengene forvildede sig ind i Afghanistans Kunar-provins.
- Terrorister på den anden side af grænsen tog børnene som gidsler, siger en af de ledende embedsmænd i Bajaur, Islam Zaif Khan.
Drengene, der ifølge det franske nyhedsbureau AFP er mellem 12 og 18 år, er fra Mamoond-klanen, som har oprettet en milits, der bekæmper militante talibanere.
Det er ikke klart, om talibanerne, som står bag bortførelsen, er fra den afghanske eller den pakistanske del af bevægelsen.
Mahmood-klanen har sendt en gruppe ældre klanledere til Afghanistan for at forhandle med Taliban-militsen.
Pakistans indenrigsminister, Rehman Malik, har kontaktet Afghanistans regering og bedt den om at gribe ind for at få drengene frigivet.
Hundredvis af militante er flygtet fra det nordvestlige Pakistan og over grænsen til Afghanistan for at komme væk fra pakistanske sikkerhedsstyrker, specielt i Bajaour, Swat og i Khyber-Punktunkwa-provinsen.
I sidste uge gik hundreder af talibanmedlemmer fra Afghanistans Nouristan-provinsen til angreb på syv pakistanske grænseposter i Chitral-distriktet i Khyber-Pakhtunkhwa og dræbte 35 pakistanske soldater og politifolk.
Pakistan og Afghanistan har en fælles grænse, som strækker sig over 2400 kilometer.
