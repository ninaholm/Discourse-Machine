Højvande skjuler mulig strandet hval ved Blåvandshuk
Når det bliver lavvande fredag formiddag, vil det vise sig, om en hval er strandet ved den jyske vestkyst.


 Hvalentusiaster og andre nysgerrige må væbne sig med tålmodighed.
Det bliver nemlig ikke før fredag formiddag, at naturvejledere kan slå fast, om en hval er på vej til at skylle i land ved Blåvandshuk ved den jyske vestkyst.
Naturvejleder fra Naturstyrelsen Blåvandshuk Bjarne Slaikjær har det meste af torsdagen holdt øje med hvalen, som ligger på en revle cirka en kilometer fra land.
- Man kan kun se den med kikkert, men den er ret stor, siger Bjarne Slaikjær, som har ventet på, at det skulle blive lavvande.
- Jeg var derude indtil det blev mørkt. Da vandet endelig faldt her til aften, var det blevet for mørkt til at se den, siger han.
Vandet er på sit laveste klokken cirka 11 om formiddagen. På det tidspunkt vil det vise sig, om tidevandet har ført hvalen, som ligger cirka 800 meter fra land, længere ind mod kysten eller ud i havet igen.
Bjarne Slaikjær tør ikke gætte på, hvad det er for en hval, der er tale om.
- Men den er ret stor. Jeg vil skyde på 10-12 meter, siger han.
Hvalen blev ifølge DR Syd observeret af fuglemærker Henrik Knudsen, der arbejder på en fuglestation i området.
Tirsdag strandede en finhval ved Blokhus Strand, og hvalen blev torsdag dissekeret af eksperter fra blandt andet Fiskeri- og Søfartsmuseet ved Esbjerg.
Den seneste måned er der registreret adskillige strandede kaskelothvaler ved en række vesteuropæiske kyster.
