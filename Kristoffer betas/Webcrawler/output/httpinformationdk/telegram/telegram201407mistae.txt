Mistænkt for museumsdrab sigtes efter terrorparagraf
Den 29-årige mand nægter at udtale sig til politiet i sag, hvor han er mistænkt for at dræbe fire mennesker.


 Den 29-årige franskmand, der er mistænkt for at have skudt og dræbt fire personer på det jødiske museum i Bruxelles i maj, er onsdag blevet sigtet for "drab i en terrorrelateret kontekst".
Det oplyser den belgiske anklagemyndighed ifølge nyhedsbureauet AFP.
Mehdi Nemmouche, som manden hedder, blev tirsdag udleveret fra Frankrig til Belgien, hvor han skal afhøres og sagen mod ham skal køre.
- Siden hans ankomst (til Belgien, red.) er han blevet afhørt af det føderale politis antiterrorenhed såvel som af en undersøgelsesdommer, lyder det fra anklagemyndighedens kontor i en udtalelse.
Ifølge belgiske medier nægtede Nemmouche at sige noget under afhøringen, ifølge hans advokat fordi han var vred over, at hans forklaring til fransk politi for to måneder siden blev lækket til pressen.
- Han ønsker ikke at se sine udtalelser den næste dag i pressen. Det er årsagen - og den eneste årsag - til, at han nægter at svare på spørgsmålene, siger hans advokat, Sebastian Courtoy.
Til at starte med nægtede Nemmouche, der har algeriske rødder, i det hele taget at lade sig udlevere. Men han ombestemte sig senere på betingelse af, at Belgien lovede ikke at lade ham retsforfølgelse i et tredje land.
 Hans advokat i Frankrig har fortalt, at Nemmouche frygtede at blive sendt til Israel, da to af ofrene kom derfra.
Angrebet på det jødiske museum blev begået af en mand, der med en Kalashnikov-riffel dræbte et israelsk par og en fransk kvinde. En belgisk mand blev såret, men døde 6. juni af sine kvæstelser.
Da Nemmouche blev anholdt i Marseille, bar han på en Kalashnikov, et andet skydevåben og ammunition, der svarede til det, der blev brugt under angrebet i Bruxelles.
Angrebet, der var det første af en sådan karakter i Bruxelles i tre årtier, vakte frygt for en genopblussen af antisemitisk vold i Europa og af terrorangreb fra udenlandske krigere, der vender tilbage fra kampe i Syrien.
