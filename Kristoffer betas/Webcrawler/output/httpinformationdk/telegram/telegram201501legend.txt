Legendariske franske tegnere er blandt de dræbte i Paris
Charlie Hebdos chefredaktør og en tidligere chefredaktør er blandt de dræbte efter skudmassakre i Paris.
 De fire satiretegnere på Charlie Hebdo er ifølge den franske avis Le Figaro alle døde. Øverst fra venstre er det Cabu, Tignous, Charb og Wolinski, nederst til højre.


 Tre af Frankrigs mest berømte tegnere skal være blandt de 12 dræbte ved en skudmassakre onsdag i Paris, hvor to formodede gerningsmænd åbnede ild på redaktionen for det satiriske ugeblad Charlie Hebdo.
Det skriver den franske avis Le Figaro på sin liveopdatering af massakren.
To af de dræbte tegnere er ifølge nyhedsbureauet AFP Charlie Hebdos chefredaktør, den 47-årige Stéphane Charbonnier, kendt som Charb og den 76-årige tegneserie- og satiretegner Jean Cabut, kendt som Cabu, der fungerede som art director/kunstnerisk direktør for bladet.
Den tredje dræbte tegner er den 80-årige Georges Wolinski, der var chefredaktør på Charlie Hebdo fra 1970 til 1981.
Flere medier skriver desuden, at den 57-årige tegner Bernard Verlhac, kendt som Tignous, også skal være blandt de dræbte.
Onsdag affyrede to mænd med sorte hætter over hovedet adskillige skud på Charlie Hebdos redaktion. Angrebet blev tilsyneladende udført med Kalasjnikovgeværer og et raketvåben.
Det er tilsyneladende lykkedes de formodede gerningsmænd at flygte efter massakren. Under flugten kaprede mændene en bil og ramte en fodgænger, da de kørte hurtigt væk.
Overvågningsbilleder viser to mænd løbe fra stedet og sætte sig ind i en sort bil. Ifølge nyhedsbureauet Reuters kørte bilen mod Paris' østlige forstæder.
Myndighederne i Frankrig har øget alarmberedskabet i Paris efter angrebet, og Frankrigs præsident, François Hollande, der besøgte Charlie Hebdo kort efter angrebet, har indkaldt regeringen til et krisemøde onsdag eftermiddag.
Satiremagasinet Charlie Hebdo har blandt andet udgivet et særnummer på 64 sider med en tegneserie, der beskriver profeten Muhammeds liv.
Det var Muhammed-krisen i Danmark, der inspirerede til særnummeret. Bladet har tidligere modtaget trusler på grund af tegningerne og har været udsat for et brandattentat i 2011.
 De fire satiretegnere på Charlie Hebdo er ifølge den franske avis Le Figaro alle døde. Øverst fra venstre er det Cabu, Tignous, Charb og Wolinski, nederst til højre.
Scanpix

