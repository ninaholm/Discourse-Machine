Kolding tjente mere end Borgen som Danske Bank-chef
Sammenlignes de to topchefers aflønninger er der tale om et skel på 1,6 millioner kroner, viser regnskab.


 Der var en bedre hyre at hente for Evind Kolding, mens han sad som adm. direktør hos Danske Bank, end det har vist sig at være for den nye topchef, Thomas F. Borgen.
Det fremgår af Danske Banks regnskab for 2013, der er præsenteret torsdag.
Mens Eivind Kolding stadig sad i sin topstilling i Danske Bank, havde han i 2012 en samlet aflønning på 11,8 millioner kroner.
Den 16. september sidste år blev Eivind Kolding skippet ud af førerhuset hos banken, og Danske Bank kan i regnskabet oplyse, at den tidligere topchef modtog vederlag på 13,9 millioner kroner i 2013.
Efter sin fyring blev Eivind Kolding afløst af norske Thomas F. Borgen, der i 2013 har haft en aflønning på samlet 10,2 millioner kroner.
Når de to direktørers årlige aflønninger sammenlignes, er der således tale om et skel på 1,6 millioner kroner.
Det hører dog med til historien, at Thomas F. Borgen kun har haft fra september til at optjene sin løn som topchef - resten af lønnen i 2013 har han fået som direktør for Corporate og Institutional Banking i Danske Bank.
 i 2012 blev Thomas F. Borgen aflønnet med samlet 8,3 millioner kroner.
Danske Bank er kommet ud af 2013 med et overskud på 11,5 milliarder kroner før skat. Det er det bedste resultat siden 2007. Til sammenligning fik banken i 2012 et overskud på 8,6 milliarder kroner.
