Endnu et offer for skoleskyderi i USA er død
14-årig pige er død af sine kvæstelser efter forrige fredags skyderi på en skole i Washington.


 Sidste uges skoleskyderi i USA har nu krævet sit tredje dødsoffer. En 14-årig pige er fredag lokal tid død af sine kvæstelser, oplyser det hospital, hvor hun var indlagt.
- Shaylee Chuckulnaskit, kærligt kendt som Shay blandt familie og venner, døde på Providence Regional Medical Center som følge af alvorlige kvæstelser fra forrige fredags skoleskyderi, meddeler hospitalet.
Pigen var en af fem personer, som blev ramt af skud, da den 14-årige Jaylen Fryberg åbnede ild under frokosten i kantinen på Marysville-Pilchuck High School i delstaten Washington.
En pige blev dræbt på stedet, og en af de sårede døde to dage efter skyderiet. Nu har skyderiet krævet endnu et liv.
De to øvrige sårede er fortsat indlagt.
Gerningsmanden tog livet af sig selv umiddelbart efter, at han havde affyret sit våben mod sine fem medstuderende, der sad ved samme bord.
Politiet arbejder fortsat på at finde motivet bag tragedien. Lokale medier har beskrevet Fryberg som en populær dreng, der blandt andet spillede på gymnasiets hold i amerikansk fodbold.
Klassekammerater og deres forældre har fortalt om flere mulige motiver: En afvisning fra en pige, der foretrak fætteren - og en slåskamp på en amerikansk fodboldbane, hvor gerningsmanden angiveligt brækkede næsen på en anden elev.
Fryberg skrev i månederne op til skyderiet flere ildevarslende beskeder på det sociale medie Twitter. Han advarede blandt andet om, at der kunne komme til at ske "ting og sager".
Skoleskyderier sker med jævne mellemrum i USA. Den seneste store massakre skete i slutningen af 2012 på skolen Sandy Hook i Newtown, som ligger i delstaten Connecticut. Her blev 20 børn mellem seks og syv år samt seks voksne dræbt, inden at gerningsmanden skød sig selv.
