USA overflytter to Guantanamo-fanger mod deres vilje
Beslutning om at flytte fanger er del af USA's præsident, Barack Obamas, politiske mål om at lukke Guantanamo.


 To algeriske Guantanamo-fanger er blevet sendt til deres hjemland, oplyser det amerikanske forsvarsministerium.
Det sker imod deres vilje, da fangerne frygter for deres liv i Algeriet.
- Forsvarsministeriet annoncerer 5. december overførslen af Djamel Saiid Ali Ameziane og Bensayah Belkecem fra fængslet i Guantanamo Bay til Algeriets regering, hedder det i en meddelelse fra ministeriet.
Overførslen sker efter undersøgelser af "flere faktorer, deriblandt sikkerhed".
Beslutningen om at sende de to fanger til Algeriet er del af USA's præsident, Barack Obamas, politiske mål om at lukke den militære fangelejr på Guantanamo, som blev åbnet, efter at amerikanerne indledte krigen mod terror.
Langt de fleste fanger i fængselslejren, der blev åbnet for 12 år siden, er taget til fange i Afghanistan.

Djamel Saiid Ali Ameziane og Bensayah Belkecem frygter ifølge deres advokat at komme tilbage til Algeriet.
Ameziane, der har boet i Østrig og Canada, har bedt om at få lov til at komme til Canada, siden den amerikanske regering i 2007 sagde, at han kunne få lov at slippe ud af lejren.
Kun Algeriet har en aftale med USA og udlevering af fanger.
Bensayah Belkecem har bedt om at blive sendt til Bosnien, hvor han blev anholdt i 2002, og hvor hans kone og døtre bor.
- Hr. Bensayah tror, at muslimske ekstremister vil forvente, at han sympatiserer med dem, bare fordi han har siddet inde på Guantanamo. Han frygter, at de vil angribe ham eller måske dræbe ham, hvis de finder ud af, at han ikke støtter dem, siger advokaten.
