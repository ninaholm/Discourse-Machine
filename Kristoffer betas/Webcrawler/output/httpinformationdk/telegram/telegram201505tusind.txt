Tusinder demonstrerer mod politivold i Baltimore
Lørdag ventes de hidtil største protester i Baltimore mod de politimetoder, der førte til 25-årigs død


 Tusindvis af demonstranter har lørdag samlet sig i den amerikanske by Baltimore, dagen efter at seks politimænd er blevet anklaget for at være skyld i, at en 25-årig sort mand, Freddie Gray, døde i deres varetægt.
Op mod 10.000 mennesker er ventet på gaden i løbet af aftenen ved flere sideløbende demonstrationer, rapporterer CBS Baltimore. Det vil i så fald være de mest omfattende af den seneste uges demonstrationer i byen.
- Det har været frustrerende, hvad der er sket. Nu ønsker vi at få stoppet politibrutaliteten, vi ønsker fred, siger en 25-årig sort kvinde, Autumn Hooper.
Storbyen Baltimore nord for hovedstaden Washington ligger i staten Maryland. På Twitter skriver Marylands nationalgarde, at det har udstationeret 3000 mand til at "holde freden" i byen.
Lørdagens protester er anderledes fredelige end dem, man så efter Freddie Grays begravelse mandag.
Der er en næsten karnevalsagtig atmosfære, og det er både hvide og sorte, der har samlet sig foran byens rådhus, hvor også mange af de foregående dages demonstrationer har foregået.
Den 25-årige Gray blev under voldsomme omstændigheder anholdt den 12. april.
Han døde som følge af en skade på rygsøjlen, som han ifølge de retsmedicinske undersøgelser pådrog sig under transporten i et salatfad. Politifolkene havde ikke spændt ham fast under transporten, og han trak ikke længere vejret, da han blev hevet ud af politibilen.
Seks betjente blev fredag tiltalt for at have forårsaget hans død.
De amerikanske myndigheder udtrykker frygt for, at demonstrationerne kan sprede sig til andre storbyer rundt om i USA.
Grays død kommer efter en stribe andre sager, hvor politiet anklages for at gå over stregen og dræbe sorte. Det amerikanske justitsministerium har i flere rapporter beskyldt dele af politiet i USA for at være racistisk, fordomsfuldt og voldeligt.
