Obama indleder rundtur til USA's allierede i Asien
En frihandelsaftale, nabostridigheder med Kina og truslen fra Nordkorea er på skemaet, når Obama besøger Asien


 USA's præsident, Barack Obama, tager onsdag hul på en rundtur til Asien, hvor han skal besøge Japan, Sydkorea, Malaysia og Filippinerne.
Det er Obamas femte besøg i regionen i sin tid som præsident, og besøget starter i Japan.
Under sin tur vil Obama blandt andet forsøge at opnå fremskridt i forhandlingerne om frihandelsaftalen Trans Pacific Partnership, TPP. En af hans opgaver bliver at forsikre de mulige partnere om, at han kan få aftalen igennem den modvillige amerikanske kongres.
Ifølge Reuters har Obama før sit besøg forsikret Japan om, at de små øer i Det Østkinesiske Hav, som Japan og Kina strides om, er omfattet af en sikkerhedstraktat, der forpligter USA til at komme til Japans forsvar.
Obama vil under sin rundtur bestræbe sig på at styrke USA's bånd til Sydkorea og Japan, samtidig med, at han vil undgå at lægge afstand til Kina.
I Seoul mødes Obama med den sydkoreanske præsident, Park Geun-hye, hvor Nordkoreas truende handlinger vil blive drøftet. Tirsdag meddelte Sydkorea, at styret i Pyongyang kan være ved at forberede en ny atomprøvesprængning.
Samtidig vil Obama forsøge af mindske spændingerne mellem Sydkorea og Japan, forlyder det.
Derefter går turen til Malaysia, som Obama besøger som den første amerikanske præsident siden Lyndon Johnson i 1966.
Obama skal blandt mødes med Malaysias premierminister Najib Razak og besøge landets nationale moské i Kuala Lumpur.
På University of Malaya vil Obama være vært ved et møde for unge ledere fra hele Sydøstasien.
Derefter tager præsidenten til Filippinerne den 28. april, hvor han mødes med præsident Benigno Aquino, og der er også afsat tid til at lægge en krans på kirkegården for amerikanske ofre under Anden Verdenskrig.
Kina er ikke en del af besøget, men landet forventes alligevel at fylde en del under turen på grund af dets store økonomiske og politiske betydning i regionen.
