Historisk grundlovsstrid afgøres endeligt onsdag
Onsdag afgør Højesteret, om den tidligere regering brød grundloven, da Danmark tiltrådte Lissabon-traktaten.


 Danmark kan onsdag middag blive kastet ud i en forfatningskrise, når den endelige dom om, hvorvidt Danmark er omfattet af Lissabon-traktaten eller ej, bliver afgjort i Højesteret.
34 borgere har sagsøgt regeringen, fordi de mener, at grundloven foreskriver, at befolkningen skulle have været hørt, da Danmark afgav en del af sin selvbestemmelse til EU ved at tiltræde Lissabon-traktaten.
Og når spørgsmålet er blevet endeligt besvaret af Højesteret, er der tale om et historisk øjeblik, mener en af sagsøgernes advokater.
- Om Danmark har overladt lovgivningsmagt over en masse emner til EU er enormt vigtigt. Det er et historisk vigtigt øjeblik, fordi det skaber præcedens for fremtidige sager, siger advokat Karen Dyekjær, der fører sagen sammen med professor i retsvidenskab Ole Krarup.
Østre Landsret har tidligere fastslået, at de 34 borgere, som har sagsøgt regeringen, havde uret i deres påstand. Listen af sagsøgere tæller kendte danskere som entertaineren Niels Hausgaard og forfatteren Hanne Reintoft.
Karen Dyekjær mener, at sagen er vigtig, fordi politikerne er tilbøjelige til at underkende vigtigheden af, at Danmark risikerer at overdrage lovgivningsretten til EU.
 
- Man underdriver suverænitetsafgivelse. Man er tilbøjelig til fra politisk side altid at sige, at vi ikke afgiver suverænitet. Det har man altid sagt, så kommer politikerne bagefter og indrømmer, at der rent faktisk skete noget, siger Karen Dyekjær.
 
Gruppen af sagsøgere stævnede i 2008 den daværende regering for brud på grundloven, fordi Lissabon-traktaten blev ratificeret - godkendt - af Folketinget uden en folkeafstemning.
Gruppen stævnede den daværende regering med statsminister Anders Fogh Rasmussen (V) i spidsen. En stævning, som i dag er rettet mod statsminister Helle Thorning-Schmidt (S) og udenrigsminister Villy Søvndal (SF).
Højesteret afsiger dom onsdag klokken 12. Den bliver lagt ud på følgende hjemmeside: www.domstol.dk/hojesteret straks efter.
