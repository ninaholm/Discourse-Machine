Rektor fejlede ved Penkowas rotteforsøg
Kammeradvokaten kritiserer rektor på KU for ikke at have haft sin dokumentation i orden om Penkowas rotter.


 Rektor på Københavns Universitet (KU), Ralf Hemmingsen, begik en fejl, da han skulle tjekke, om hjerneforskeren Milena Penkowa havde foretaget godt 750 rotteforsøg i Spanien.
Det fastslår Kammeradvokaten i en grundig gennemgang af sagerne om den skandaleramte forsker.
KU har meldt Penkowa til politiet, efter at det er blevet sandsynliggjort, at dokumentationen for forsøgene var fabrikeret.
I forbindelse med, at et bedømmelsesudvalg i første omgang afviste Penkowas doktordisputats i 2003, ringede Hemmingsen selv til Spanien for at finde ud af, om rotte-dokumentationen var i orden.
Hemmingsen overholdt imidlertid ikke notatpligten ved at udarbejde et telefonnotat af samtalerne med laboratoriet i Spanien. "Kritisabelt", lyder det fra kammeradvokat Karsten Hagel-Sørensen.
- Dette er særligt uheldigt, når der henses til, at alt nu tyder på, at virksomheden i Spanien ikke har eksisteret, udtaler Kammeradvokaten.
Weekendavisen har således beskrevet, at der på Penkowas dokumentation fremgik en virksomhed, som slet ikke eksisterede på det oplyste tidspunkt for rotteforsøgene.
Og Ralf Hemmingsen selv er ikke i stand til at forklare, hvem det så var, han talte med, da han ringede til Spanien for at tjekke Penkowas forsøg.
- Jeg kender ikke navnet på personen. Jeg skal selvfølgelig beklage, at der er en samtale, hvor der mangler et telefonnotat. Vi kommer det ikke nærmere end det, siger rektoren.
På trods af kritikken hæfter Kammeradvokaten sig ved, at Ralf Hemmingsens beslutninger i forløbet om Penkowas doktordisputats bærer præg af, at han er blevet taget ved næsen af hjerneforskeren.
- Er der tale om dokumentfalsk, er det svært at gardere sig imod, konstaterer Kammeradvokaten.
Efter at Penkowas doktorafhandling i første omgang blev afvist, blev der nedsat en ekstern gruppe af udenlandske bedømmere. De valgte at rense Penkowa for mistanken for snyd.
Efter KU's politianmeldelse har politiet sigtet Penkowa i sagen.
