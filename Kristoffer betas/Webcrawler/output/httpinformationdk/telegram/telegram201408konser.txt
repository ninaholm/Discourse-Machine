Konservativ gruppeformand: Pape-sag vedkommer ikke os
Den konservative folketingsgruppe har slet ikke forholdt sig til Søren Papes sponsorsag, siger gruppeformand.


 - Det er ikke en sag for os.
Sådan lyder den klare melding fra formanden for den konservative folketingsgruppe, Brian Mikkelsen, til balladen om partiets nye leder, Søren Pape Poulsens, handlinger som borgmester i Viborg.
Politiken har tirsdag beskrevet, hvordan Statsforvaltningen har vurderet, at byrådet i Viborg under ledelse af den Søren Pape Poulsen, har brudt loven i forbindelse med det kommunalt ejede Energi Viborgs navnesponsorat af det lokale fodboldstadion.
- Jeg har selv siddet i byrådet i Holbæk, og hver eneste dag foregår der den slags sager, hvor der kommer en afgørelse fra Statsforvaltningen, og så må man jo føje dem, hvis det er. Der er ikke noget problem for os i den sag, fastslår Brian Mikkelsen.
Spørgsmål: Men er det ikke et problem for jer, hvis der er sket noget ulovligt?
- Overhovedet ikke. Man træffer en demokratisk, politisk beslutning i byrådet, som man må stå til ansvar for, og så er det godt, at man har Statsforvaltningen til at sige, hvad der er rigtigt og forkert.
Spørgsmål: Hvad så når Statsforvaltningen siger, at der er sket noget ulovligt?
- Så må man tage det til efterretning. Vi kan også vedtage ting herinde (i Folketinget, red.), som viser sig at være på kant med en eller anden konvention, og så må man rette op på det. Det er ikke en sag for os, vi mener, det er fuldstændig ubetydeligt.
Spørgsmål: Synes du, at Søren Pape lægger op til at rette ind efter Statsforvaltningens afgørelse?
- Jamen, vi blander os ikke i den sag. Det foregår i alle kommuner hver eneste dag, at der er diskussioner med Statsforvaltningen om, hvor langt man kan gå. Det, der er væsentligt for mig, er, at det er en demokratisk beslutning taget af et flertal i byrådssalen bestående af flere forskellige partier.
Spørgsmål: Har folketingsgruppen tillid til Søren Pape?
- Vi har slet ikke diskuteret den her sag, for det er ikke en sag for os. Der er 100 procent tillid til ham både før, under og efter, for det er ikke en politisk sag.
Spørgsmål: Men hvis sagen ender med at gå videre og blive til en retssag, bliver det så ikke en politisk sag for jer?
- Nej, det er noget byrådet må stå til regnskab for. Vi har ikke enevælde i Danmark, og det var et flertal af partier, der traf beslutningen, påpeger den konservative gruppeformand.
