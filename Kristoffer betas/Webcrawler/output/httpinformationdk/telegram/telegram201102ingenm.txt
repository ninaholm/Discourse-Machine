Ingen meldinger om dræbte danskere i skælv
Myndighederne frygter, at dødstallet stiger til 300 i Christchurch. Der er ingen meldinger om dræbte danskere.


 Hverken den danske ambassade i Canberra i Australien eller Udenrigsministeriets Borgerservice har tal på, hvor mange danskere der opholder sig i den newzealandske by Christchurch, hvor 65 mennesker har mistet livet i et voldsomt jordskælv.
På denne tid af året er der mange turister i området. Men ambassaden har ikke kendskab til danskere, der er kommet til skade eller er omkommet under jordskælvet.
- Vi har hørt fra en del danskere i området, og vi har været i kontakt med pårørende, der er bekymrede, men vi har ingen yderligere oplysninger.
Omvendt har vi heller ikke hørt om tilskadekomne eller dræbte danskere, siger Kjeld Frandsen, souschef ved den danske ambassade i Canberra.
Jordskælvet fandt sted tirsdag klokken 12.51 lokal tid, og netop det faktum, at ulykken indtraf midt på dagen, kan have konsekvenser for dødstallet.
Myndighederne frygter, at antallet af dræbte vil nå helt op på 300, og de anser det for sandsynligt, at omkring 100 mennesker stadig er fanget i ruinerne i Christchurch.
Christchurch blev ramt af jordskælvet, mens byen stadig er ved at komme sig efter et jordskælv i september. Dengang blev ingen dræbt, men ødelæggelserne var massive.
Der bor cirka 340.000 indbyggere i Christchurch, der er New Zealands næststørste by.
Australien og USA har sendt rednings- og eftersøgningshold til New Zealand for at hjælpe med at finde og bjærge mennesker, der er fanget i de mange bygninger, som er kollapset i byen.
