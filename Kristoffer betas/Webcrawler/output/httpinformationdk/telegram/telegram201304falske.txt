Falske dødsattester snyder til hurtigere adoption
DanAdopt har flere gange fundet ud af, at adoptivbørns biologiske forældre er blevet løjet døde.


 Danske forældre har adopteret etiopiske børn, hvis biologiske forældre er blevet løjet døde.
For at få adoptionen hurtigt igennem er der blevet fremstillet falske dødsattester på de biologiske forældre, erkender DanAdopt over for DR Nyheder.
- Når der ikke er et folkeregister i Etiopien, og det kun kræver at der møder tre vidner op og siger at en person er død for at få en dødsattest, så er det et meget vanskeligt system at have med at gøre, siger specialkonsulent i DanAdopt Mette Garnæs.
Ifølge etiopisk lov skal de biologiske forældre underskrive og afgive vidneforklaring, hvis de skal bortadoptere et barn, mens en dødsattest på forældrene omvendt kan medføre en hurtig og nem bortadoption.
Derfor har det flere gange vist sig, at der er blevet lavet falske dødsattester på biologiske forældre.
I de sager, hvor man har fundet ud af at et adoptivbarn er kommet til Danmark på falske dødsattester har man først fundet ud af det, efter barnet var kommet til Danmark, og man har derfor ikke stoppet adoptionerne.
Men Mette Garnæs understreger alligevel, at DanAdopt gør alt, hvad de kan for at sikre sig, at børn ikke bliver bortadopteret på grundlag af falske dødsattester.
Samtidig er de kritisable forhold omkring adoptioner i Etiopien formentlig ikke nogen enlig svale, siger adoptionsforsker ved Københavns Universitet Merete Laubjerg til Kristeligt Dagblad.
- Vi kan ikke udelukke, at historier som dem, vi hører fra Etiopien, ikke også kan foregå i andre lande. Børnene kommer fra meget fattige lande, og der er vældig store penge på spil, og det øger incitamentet til, at der opstår mellemmænd, siger hun.
Derfor bør myndighederne snarest iværksætte en uvildig undersøgelse af, hvordan de internationale adoptioner foregår, mener hun.
