Nye beregninger: Gevinsten ved at arbejde er vokset
For ægtepar over 30 år på kontanthjælp med børn er den økonomiske gevinst ved at tage et arbejde blevet større


 For alt for mange på offentlig forsørgelse er den økonomiske gevinst ved at tage et arbejde alt for lille, hvis den overhovedet eksisterer.
Sådan har det blandt andet lydt fra det ledende oppositionsparti Venstre, men nye beregninger viser nu, at det i stigende grad betaler sig at arbejde, skriver Jyllands-Posten.
I 2013 skulle et ægtepar over 30 år på kontanthjælp med børn således finde et job med en månedsløn på 35.000 kroner for at få 1000 kroner mere til sig selv om måneden. Men det regnestykke er nu forældet.
I 2015 skal den ene i et kontanthjælpsægtepar i en sammenlignelig situation finde et job, der giver 16.200 kroner om måneden for at få de 1000 kroner mere til rådighed hver måned ifølge beregninger fra Beskæftigelsesministeriet.
Beregningerne fra 2013 var allerede forældede sidste år, og det får Socialdemokraterne til at kritisere Venstre for at vildlede vælgerne.
- Disse tal viser jo helt klart, hvordan regeringen har sikret, at det for denne gruppe bedre kan betale sig at tage et arbejde. Og jeg er ekstremt forundret over, at partiet Venstre ikke har bedre styr på sine fakta, siger finansordfører Jesper Petersen (S) til Jyllands-Posten.
Årsagen til, at den økonomiske gevinst for ægtepar på kontanthjælp er blevet øget, er særligt tre ting: Beskæftigelsesfradraget er blevet hævet, reglerne for modregning i kontanthjælpen er blevet lempet, og fradraget for faglige kontingenter er blevet løftet.
Venstres politiske ordfører, Inger Støjberg, mener ikke, at de nye tal vil få betydning for Venstres kritik af regeringen.
- Nu er der kommet spritnye beregninger, og hvis de er korrekte, så er det jo godt. Enhver forbedring er godt. Men det ændrer ikke på, at der er 330.000 personer, der har en ringe tilskyndelse til at arbejde. Og 18.000 danskere ville have mere til rådighed på offentlig forsørgelse, end hvis de var i arbejde, siger hun til Jyllands-Posten.
