Realkredit er klar til stærkere tilsyn
Realkreditforening ønsker tjek på fleks- og afdragsfri lån og refinansiering, siger direktør Karsten Beltoft.


 Realkreditforeningen finder det fornuftigt, at Finanstilsynet forbereder et stærkere tilsyn, en såkaldt tilsynsdiamant, sammen med Erhvervs- og Vækstministeriet om at begrænse boligejernes afdragsfrie lån og etårige flekslån, F1-lån.
Det siger Realkreditforeningens direktør, Karsten Beltoft, til, at Finanstilsynet ifølge Jyllands-Posten i første halvår 2014 ventes at fremlægge modellen.
- Grundlæggende synes vi, at det er en ganske fornuftig og udmærket idé, at man laver en tilsynsdiamant med fokus på rentetilpasningslån, minimerer refinansieringens omfang og afdragsfri lån, siger Karsten Beltoft.
Realkreditforeningen har i nogle år arbejdet med at sætte en grænse for, hvor mange F-1-lån et realkreditselskab må have. Det indgår også i Finanstilsynets arbejde.
- Men vi skal stadig arbejde på at mindske refinansieringens omfang, siger han om de milliardstore årlige auktioner af nye realkreditobligationer til F1-lån.
Realkreditforeningen støtter erhvervs- og vækstminister Henrik Sass Larsens (S) ny lovforslag, som tvinger branchen til at konvertere flekslån til fastforrentede realkreditlån, hvis renten stiger fem procentpoint.
- Det er et glimrende initiativ. Det betyder bare ikke, at vi ikke stadig skal have fokus på at minimere refinansieringens omfang. Jeg vil næsten bruge det billede, at vi har fået en brandforsikring. Hvis det hele går galt, bliver vi reddet, siger Karsten Beltoft.
- Men selv om man har en brandforsikring, skal man stadig brandsikre sit hus.
Karsten Beltoft afviser, at afdragsfri lån kan lokke førstegangs boligkøbere i økonomisk uføre.
- Afdragsfri lån er basalt set et rigtigt godt lån, også til førstegangskøbere, siger Karsten Beltoft.
