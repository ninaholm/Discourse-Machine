Regeringens plan for nye sygehuse skrider
Regionerne har endnu ikke fået støtte til de moderne sygehuse, som regeringen har lovet i flere omgange.


 Regeringens storstilede planer om at opføre et stort antal supersygehuse, som kan sikre den optimale og mest avancerede behandling, er mindst tre år forsinkede.
Op til valget i 2007 lovede fremtrædende Venstre-folk, heriblandt nuværende statsminister Lars Løkke Rasmussen (V), at sygehusene ville stå klar i 2017.
Også i denne valgkamp lover statsministeren, at sygehusene vil blive bygget, men nu hedder tidsplanen 2020, og både eksperter og regioner frygter, at der kan komme til at gå endnu længere tid, skriver Berlingske.
- Det er lang tid, der er gået. Nu har man "solgt" projekterne i to valgkampe, men det har været svært at få pengene ud, siger direktør i Dansk Sundhedsinstitut Jes Søgaard til Berlingske.
- Man har også besluttet at nedlægge regionerne, hvilket kan få det til at trække yderligere ud.
Forslaget om at erstatte de nedslidte sygehuse med nye, moderne rammer kom på den politiske dagsorden i 2007.
Daværende statsminister Anders Fogh Rasmussen (V) og sundhedsminister Lars Løkke Rasmussen gjorde det til et slagnummer, at man ville give danskerne nye sygehuse.
De oprettede en kvalitetsfondspulje på godt 40 milliarder kroner, som regionerne har kunnet søge støtte fra til konkrete byggeprojekter.
16 projekter har enten fået et endeligt tilsagn eller et forhåndstilsagn om penge, men indtil videre er der kun taget første spadestik til et enkelt projekt - en ny fælles akutmodtagelse i Slagelse - i øvrigt det mindste og billigste af byggerierne.
I regeringen forventer sundhedsminister Bertel Haarder (V), at alle nye sygehuse vil stå klar i 2020, men afviser kritikken af, at det går for langsomt. Det er nødvendigt med stram budgetkontrol, vurderer han.
