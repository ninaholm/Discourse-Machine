Mere dansk katastrofehjælp på vej til Balkan
Beredskabsstyrelsen sender mere katastrofehjælp og mere mandskab til Serbien og Bosnien efter oversvømmelser.


 26 redningsfolk, 13 køretøjer og to vandpumper er allerede sendt til Balkan af Beredskabsstyrelsen, men nu sendes der endnu mere af sted.
I alt drejer det sig om otte vandresningsmoduler, som kan levere 192.000 liter rent drikkevand i døgnet, 34 mand og lænsepumper, der kan flytte 3,2 millioner liter vand i timen.
- Det er en helt usædvanlig situation på Balkan. Oversvømmelserne er de værste i over hundrede år. Nu hjælper vi fra dansk side sammen med en lang række andre EU-lande med at hjælpe folk i regionen, der er i en meget svær situation, siger forsvarsminister Nicolai Wammen (S).
I alt har 14 EU-medlemslande budt ind med hjælp til Serbien og Bosnien, som anmodede EU om hjælp via EU's center for koordination af katastrofehjælp, ERCC.
Rusland har også sendt to fly med mad, generatorer og redningsbåde til Balkan, og mandag oplyste det amerikanske forsvarsministerium, at USA sender 26 ton humanitær hjælp af sted.
Hvor den sidste sending fra Beredskabsstyrelsen blev sendt til Serbien, skal den nye forsendelse til Bosnien. Her er en dansk beredskabsekspert allerede sendt ned, hvor han indgår i et FN-hold, som vurderer og koordinerer katastrofeindsatsen i hele regionen.
Siden oversvømmelserne ramte Balkan, har mindst 40 personer mistet livet i Serbien, Bosnien og Kroatien. Samtidig er mere end 100.000 mennesker blevet evakueret alene i Bosnien.
Ifølge de baltiske myndigheder, kommer oversvømmelserne til at have enorme økonomiske konsekvenser. Vandmasserne er ødelæggende for landbrugssektoren, som er essentiel for både Serbiens og Bosniens økonomi.
Beredskabsstyrelsen sender den nye omgang katastrofehjælp af sted lørdag.
Ud over katastrofehjælpen fra Beredskabsstyrelsen, har den danske virksomhed Redningsgruppen også sendt hjælpemidler til Balkan.
