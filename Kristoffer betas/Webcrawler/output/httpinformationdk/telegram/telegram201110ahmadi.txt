Ahmadinejad: USA's anklager minder om Irak
Irans præsident beskylder USA for at fabrikere beviser om et iransk mordplot mod Saudi-Arabiens ambassadør.


 USA's beskyldninger om, at Iran havde planer om at slå Saudi-Arabiens ambassadør i Washington ihjel, minder om amerikanernes påstand om, at Irak havde masseødelæggelsesvåben, hvilket førte til invasionen af landet i 2003.
Sådan siger Irans præsident, Mahmoud Ahmadinejad. Han anklager USA for at fabrikere et mordplot for at skabe uro i forholdet mellem Teheran og Saudi-Arabien.
- I fortiden har regeringen i Washington påstået, at Irak havde masseødelæggelsesvåben. De stod meget stærkt på udmeldingen, de tilbød og præsenterede dokumentation, og alle sagde 'ja, vi tror på jer, vi køber den', siger Ahmadinejad til al-Jazeera.
- Nu spørger alle dem, om de påstande var sande? Fandt de masseødelæggelsesvåben i Irak? De fabrikerede en masse papirer. Er det særligt svært? spørger han.
USA har sagt, at det formodede mordplot mod den saudiske ambassadør skal have konsekvenser for Iran, og amerikanerne arbejder allerede på at indføre flere sanktioner mod iranerne. Samtidig ligger der under overfladen en trussel om militær aktion mod Iran.
Da Ahmadinejad blev spurgt, om han mener, at USA og Iran uundgåeligt er på kollisionskurs, svarede han: "Det mener jeg ikke."
- Jeg tror, at der er folk i den amerikanske regering, som ønsker det skal ske, men jeg tror også, at der er kloge folk i USA's regering, som ved, at de ikke skal kaste sig ud i den slags, siger han.
