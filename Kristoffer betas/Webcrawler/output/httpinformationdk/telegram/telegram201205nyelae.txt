Nye lærere skal arbejde for deres dagpenge
Danmarks Lærerforening mener, at nyuddannede bør undervise gratis på skolerne, hvis de står uden job.


 I et forsøg på at bekæmpe ungdomsarbejdsløsheden lægger lærernes fagforening op til, at nyuddannede lærere skal arbejde på skolerne for den arbejdsløshedsunderstøttelse, de ville få i forvejen. Det skriver Morgenavisen Jyllands-Posten.
Det utraditionelle skridt kommer ifølge lærerformanden, Anders Bondo Christensen, fordi udsigten til at få job for de op imod 3000 nyuddannede i 2012 nærmest er ikke-eksisterende i de kommende par år.
- For få år siden opfordrede jeg sammen med alle ansvarlige politikere i Danmark de unge til at gå i gang med en læreruddannelse, for der var stensikkert job til dem, sagde vi. Men i dag må jeg erkende, at det var falsk varebetegnelse.
- Kommunerne har nedlagt otte procent af lærerstillingerne inden for det seneste to et halvt år. Derfor er vi nødt til at tænke utraditionelt for at bekæmpe ungdomsarbejdsløsheden, og for at få de unge lærere i gang, siger Anders Bondo Christensen til Jyllands-Posten.
Ifølge forslaget skal de nyuddannede undervise i det antal timer, som fremkommer, når man dividerer dagpengesatsen med den gennemsnitlige timeløn, typisk svarende til 20 ugentlige arbejdstimer.
Ifølge arbejdsmarkedsforsker, professor Flemming Ibsen, er lærernes forslag udtryk for en helt ny måde at løse ungdomsarbejdsløshedsproblemet på.
- Det er et højst utraditionelt, men også modigt forslag, for normalt ville en fagforening kæmpe indædt mod, at nogen tog arbejde, der ikke var til tariffen, siger han til Jyllands-Posten.
