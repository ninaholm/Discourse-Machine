Ligdele fundet i colombianske fængslers afløbsrør
Resterne af mindst 100 lig er fundet i colombianske fængsler. Det drejer sig om døde fanger og besøgende.


 De jordiske rester af mindst 100 parterede fanger og besøgende er blevet fundet i afløbsrør i et fængsel i Colombias hovedstad, Bogota, fortæller efterforskere onsdag.
Fængslets beboere tæller blandt andet narkohandlere, marxistiske oprørere og paramilitære.
Ligene blev fundet i et af landets største fængsler, som hedder La Modelo, i Bogota. Men også i fængsler i byerne Popayan, Bucaramanga og Barranquilla blev der fundet ligrester, fortæller Caterina Heyck, der er advokat hos den colombianske anklagemyndighed.
- Antallet af ofre er ukendt, men vi ved, at det drejer sig om over 100 og kan være betydeligt højere, siger hun til journalister i Bogota.
- Resterne af de fængslede, besøgende og andre var smidt i afløbet, siger hun.
Colombianske fængsler er blandt de mest overfyldte og voldelige i Latinamerika, og de venstreorienterede guerillakrigere sidder fængslet side om side med deres højreorienterede paramilitære fjender.
