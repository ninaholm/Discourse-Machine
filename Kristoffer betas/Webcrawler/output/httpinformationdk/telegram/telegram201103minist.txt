Ministre lemper adgang til væbnede vagter
I kampen mod pirater skal det i fremtiden være lettere at bemande skibe med bevæbnede vagter, siger ministre.


 I fremtiden bliver det betydeligt lettere for danske skibsredere at få lov til at bemande skibe med bevæbnede vagter, når de sejler i piratfyldte farvande. Det har fire ministre netop besluttet.
- Det er selvfølgelig ikke en langsigtet løsning på problemet, hvor en bred og forebyggende indsats er nødvendig for at bekæmpe årsagerne til pirateri. Men det bidrager her og nu til sikkerheden, siger justitsminister Lars Barfoed (K) i en pressemeddelelse.
Sammen med udenrigsminister Lene Espersen (K), forsvarsminister Gitte Lillelund Bech (V) og økonomi- og erhvervsminister Brian Mikkelsen (K) mødtes Barfoed tirsdag for at diskutere behovet for en flerstrenget og langsigtet dansk indsats mod pirateri.
Indtil nu har det ellers været et krav, at der var en konkret og ekstraordinær trussel mod et skib, for at der kunne gives tilladelse til bevæbnede vagter.
Men efter justitsministerens møde med blandt andet Dansk Rederiforening har han fået øjnene op for behovet for den lettere adgang til bevæbnede vagter.
Justitsministeriet skal dog fortsat give tilladelse efter våbenloven til brug af bevæbnede civile vagter, hvor både Søfartsstyrelsen og Forsvaret også skal komme med en vurdering af behovet i det enkelte tilfælde.
Ifølge de fire ministre er den væbnede indsats mod pirater ikke en permanent løsning. Med udgangspunkt i deres møde vil de nu i fællesskab udarbejde en samlet strategi, der skal løbe frem til 2014.
- På fredag vil jeg mødes med de forskellige parter, som er direkte berørt af pirateri, så vi får skabt et samlet billede af udfordringer og løsninger, som kan indgå i det videre arbejde med strategien for bekæmpelse af pirater, siger Lene Espersen.
Siden 2008 har Danmark bidraget til den internationale indsats i farvandet ud for Afrikas Horn - blandt andet med krigsskibene Absalon og Esbern Snare. Den indsats vil fortsætte
Samtidig er Danmark også engageret i Somalia i form af udviklingsbistand og humanitær bistand.
