Fælleslisten skaber vrede hos navnebrødre
Danmarks nye protestparti, Fælleslisten, har skabt forvirring i de kommuner, hvor der i flere år har eksisteret lokale partier med samme navn.


 Danmarks nye protestbevægelse fra Udkantsdanmark, der under navnet Fælleslisten nu forsøger at komme i Folketinget, skaber forvirring i kommunerne.
I fire kommuner eksisterer der nemlig allerede lokallister med navnet Fælleslisten.
I Sønderborg Kommune sidder Fælleslisten sågar på borgmesterposten.
- Det giver jo forvirring blandt vælgerne, at man har det samme navn. Der er flere af vores medlemmer, der har ringet til mig og spurgt, om vi er med i det nye landspolitiske projekt, men det er vi bestemt ikke, siger formanden, H.C. Nielsen.
Og selvom han "da sympatiserer med, at man ikke skal udhule landdistrikterne", betegner H.C. Nielsen sig omvendt som "pragmatisk i forhold til centralisering" i de tilfælde, hvor det skaber den bedste service for borgerne.
Fra Fælleslisten i Ikast-Brande Kommune fortæller en af listens otte medlemmer i kommunalbestyrelsen, Hanne Pedersen, at man har drøftet, om man kan gøre noget for at forhindre navneforvirringen.
- Men det har vi indtil videre opgivet, for vi har bestemt ikke lyst til at opgive navnet Fælleslisten, som vi har haft i en del år nu. Men det er uheldigt, siger hun og afviser klart, at hendes Fællesliste har nogen sammenhæng med det nye parti.
Formand for den nye Fælleslisten - altså den, der vil i Folketinget - Leif Hornshøj, er på den ene side ked af, hvis det skaber utilfredshed, at hans protestparti har valgt samme navn som en række lokallister.
- Men jeg kan ikke forstå, at det skulle kunne genere nogen, siger Leif Hornshøj, der ikke umiddelbart tror, at hans parti vil ændre navn.

