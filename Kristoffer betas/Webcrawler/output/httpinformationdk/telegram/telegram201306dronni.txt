Dronning Elizabeths mand skal igen opereres
Få dage før han fylder 92, er briternes prins Philip blevet indlagt på et hospital i London.


 Dronning Elizabeths ægtefælle, prins Philip, skal fredag opereres på et hospital i London, oplyser BBC.
Prinsen, der fylder 92 i næste uge, har haft tiltagende problemer med sit helbred de seneste 18 måneder, meddeles det fra regentparrets residens, Buckingham Palace.
- Hans kongelige højhed hertugen af Edinburgh er blevet indlagt på the London Clinic for en sonderende operation efter at have gennemgået maveundersøgelser, lyder det i en meddelelse torsdag aften fra det royale palads.
Prins Philip ventes blive udskrevet om to uger.
Den seneste uge har regentparret været optaget af at deltage i de mange festligheder i anledning af, at det 2. juni var 60 år siden, at Elizabeth officielt blev kronet som Storbritanniens royale overhoved.
Dronning Elizabeth overtog tronen i en alder af 25 år efter sin far, kong George VI, den 6. februar 1952, men selve kroningen fandt først sted 2. juni 1953.
Så sent som torsdag var Philip ved dronningens side i forbindelse med en fest i haveanlægget ved Buckingham Palace. På tv-billeder fra begivenheden virkede Philip frisk og veloplagt, da han hilste smilende på mange af gæsterne.
I august sidste år tilbragte prins Philip fem dage på et hospital i Skotland på grund af en blærebetændelse. Og i julen 2011 blev han opereret på grund af brystsmerter.
Siden han rundede de 90, har prins Philip skåret ned på sine royale forpligtelser og arbejdsopgaver.
- Min bedste hilsener til hertugen af Edinburgh, som er på hospitalet. Jeg håber, han hurtigt bliver frisk igen, skriver den britiske premierminister David Cameron på Twitter.
