Kerry giver diplomati sidste chance før Krim-afstemning
Ruslands og USA's udenrigsministre mødes i London til krisesnak om Ukraine forud for omstridt folkeafstemning.


 Den amerikanske udenrigsminister, John Kerry, er fredag morgen landet i den britiske hovedstad London, hvor han skal mødes med sin russiske kollega Sergej Lavrov.
Mødet betegnes som den sidste mulighed for at finde en diplomatisk løsning på krisen i Ukraine før en betydningsfuld folkeafstemning på halvøen Krim, der finder sted søndag.
Her skal borgerne stemme, om hvorvidt halvøen skal løsrive sig fra Ukraine og blive en del af Rusland i stedet for.
Inden afrejsen fra USA erkendte John Kerry, at det nærmest var umuligt at stoppe folkeafstemningen på Krim.
Inden Kerry mødes med Lavrov, holder han et kort møde med den britiske premierminister, David Cameron, og udenrigsminister William Hague, hvor man ligeledes vil drøfte den omstridte folkeafstemning på Krim.
Den ukrainske premierminister, Arsenij Jatsenjuk, har sagt, at folkeafstemningen er ulovlig og strider med international ret.
På et møde om Ukraine i FN's Sikkerhedsråd torsdag aften sagde Jatsenjuk, at man stadig tror på en fredelig løsning på konflikten.
- Vi appellerer til Rusland om at trække sine militær styrker på Krim tilbage til deres baser og indgå i seriøse forhandlinger, så denne konflikt kan løses.
- Vi ønsker samtale. Vi ønsker ingen form for militær aggression, sagde Jatsenjuk.
Ruslands FN-ambassadør forsikrede Sikkerhedsrådet om, at russerne ikke ønsker en krig i Ukraine.
- Hverken Rusland eller russerne ønsker krig, sagde ambassadør Vitalij Tjurkin.
Der er 1200 valgsteder på Krim, og 1,5 millioner mennesker er stemmeberettiget. Resultatet vil være gyldigt, hvis over 50 procent stemmer. Det ventes, at omkring 80 procent vil stemme ja til at komme under russisk flag.
