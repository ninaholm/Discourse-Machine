Vestlig alliance bakker op om ny libysk regering
En FN-forhandlet samlingsregering i Libyen møder opbakning fra flere internationale stormagter.


 Frankrig, Tyskland, Italien, Spanien, Storbritannien og USA har fredag vendt tommelfingrene opad til en ny national regering i Libyen.
Samlingsregeringen i det uroplagede land er blevet foreslået af FN torsdag i et forsøg på at sætte en stopper for det politiske kaos med to rivaliserende regeringer.
- En forsinkelse i at danne en samlingsregering vil udelukkende forlænge lidelserne for det libyske folk og gavne terrorister, der forsøger at udnytte dette kaos, siger de vestlige lande i en fælles udtalelse.
- Det internationale samfund vil stå sammen med regeringen, når den påbegynder det hårde arbejde med at få genoprettet freden og stabiliteten i Libyen og vil isolere dem, der ikke overholder den politiske aftale, lyder det videre.
Sent torsdag kunne FN præsentere en ny samlingsregering for det splittede land efter flere måneders forhandlinger.
- Efter et år, hvor vi har arbejdet sammen med flere end 150 libyske personer fra alle egne, er øjeblikket kommet, hvor vi endelig kan fremlægge et bud på en national samlingsregering, sagde Bernadino Leon, FN's særlige udsending i Libyen, på et pressemøde i Marokko.
Siden Muammar Gaddafi blev væltet som Libyens leder i 2011, har der hersket politisk kaos i det store nordafrikanske land.
Ud over de rivaliserende parlamenter har adskillige væbnede grupper kæmpet om magten i landområder, der mange steder gemmer på enorme olie- og gasfelter.
Den internationalt anerkendte regering tog sidste år flugten fra hovedstaden Tripoli og har siden arbejdet ud fra havnebyen Tobruk nær grænsen til Egypten.
Tidligere forsøg på at indgå en våbenhvile og genskabe stabiliteten i det borgerkrigsramte land er slået fejl.
I FN's foreslåede samlingsregering vil der være én premierminister og tre vicepremierministre.
Regeringen inkluderer navne fra oprørsregeringen i Tripoli kaldet GNC, selvom den har krævet flere indrømmelser for at gå med til aftalen.
Begge landets parlamenter ventes at skulle stemme om planen for en samlingsregering.
