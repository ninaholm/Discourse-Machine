Danske skoleelever vil gerne testes
55 procent af de danske skoleelever er glade for at blive testet. Hver fjerde bryder sig ikke om det.


 
Test i skolen har længe været et debatteret emne blandt politikere, lærere og forældre. Nu viser en stikprøveundersøgelse, som Danske Skoleelever har gennemført for Berlingske Tidende, at de danske skoleelever er glade for at blive testet.
55 procent af de adspurgte elever i undersøgelsen giver udtryk for, at de er positive omkring test i skolen, og det glæder elevernes formand Troels Boldt Rømer.
- Det er superfedt. Vi er tilhængere af test som en del af en god evaluering, siger Troels Boldt Rømer til Berlingske Tidende.
Eleverne, der har deltaget i undersøgelse, har ikke taget stilling til de forskellige typer af test i skolen, men de positivstemte elever giver udtryk for, at de godt kan lide at få af vide, hvor godt de klarer sig.
Ifølge Troels Boldt Rømer er det dog ikke alle test, heriblandt de nationale test, som falder i lige god jord hos skoleeleverne.
- Test skal bruges på en ordentlig måde, så de tager afsæt i det, skolen underviser i. Derfor er vi også kritiske over for de nationale test, fordi de er centralt fastlagt, og det ikke er læreren selv, der bestemmer, om de kan bruge den form for test i undervisningen på det tidspunkt i skoleforløbet, siger han.
En fjerdedel af de knap 200 adspurgte skoleelever i stikprøveundersøgelsen er dog ikke glade for at blive testet. Det skyldes især, at eleverne bliver nervøse, samt at det ødelægger deres selvtillid.
