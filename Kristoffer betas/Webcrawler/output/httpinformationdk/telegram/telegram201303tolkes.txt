Tolke-sag: EL vakler i troen på Hækkerup
EL hiver forsvarsministeren i samråd, efter at han igen har givet forkerte oplysninger om afghanske tolke.


 Forsvarsministeren trækkes nu i samråd af Enhedslisten, efter at han onsdag for anden gang har fejlinformeret Folketinget om forsvarets brug af tolke i Afghanistan.
Det oplyser Enhedslistens forsvarsordfører, Nikolaj Willumsen. Han kalder ministerens optræden "grotesk".
- Jeg har indkaldt ham i et hastesamråd, og der forventer vi at få alt lagt frem, siger Nikolaj Willumsen til Ritzau og tilføjer:
- Og så må vi vurdere, om vi kan stole på ministeren derefter.
Det var under onsdagens spørgetime i folketingssalen, at forsvarsminister Nick Hækkerup (S) for anden gang jokkede i spinaten.
Her blev han spurgt om, hvor længe han har vidst, at det danske forsvar har brugt tolke ansat af amerikanerne.
- Der svarede jeg, at det blev jeg gjort opmærksom på i går (tirsdag, red.). Men da jeg går derfra, kan jeg godt mærke, at det er noget, jeg må få tjekket.
- Så jeg beder mine embedsmænd om at undersøge, om jeg er blevet orienteret om det tidligere. Og jeg må så konstatere, at jeg modtog en mail den 14. februar med et vedhæftet notat, hvoraf oplysningen fremgår, har Nick Hækkerup forklaret til Ritzau.
Balladen omkring Danmarks brug af lokale afghanske tolke begyndte imidlertid allerede søndag, da TV2 Nyhederne kunne afsløre, at forsvaret i syv tilfælde har brugt lokale tolke i Helmand i Afghanistan.
Forsvarsministeren har ellers adskillige gange hævdet, at Danmark ikke benytter lokale tolke i Afghanistan og brugt det som argument imod, at de skal have asyl i Danmark.
Under onsdagens spørgetime var han så under kraftig beskydning fra både Venstre og Enhedslisten, som beskylder ministeren for at lyve om tolkene, der kan være i fare på grund af Taleban.
Forsvarsministeren erkendte imidlertid sin fejl.
Men det er ikke godt nok, mener Nikolaj Willumsen:
- Jeg synes, ministeren tumler rundt. Det her drejer sig i yderste konsekvens om liv og død for tolke, der har arbejdet for det danske forsvar. Derfor skal alle oplysninger lægges på bordet.
