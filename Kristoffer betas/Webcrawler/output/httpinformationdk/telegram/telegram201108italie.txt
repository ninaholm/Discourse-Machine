Italien skal spare 335 milliarder kroner
Italiens regering har godkendt en krisepakke, der blandt andet betyder, at rige skal betale en ekstra skat


 Italiens regering har godkendt en krisepakke, som premierminister Silvio Berlusconi skønner vil betyde besparelser på 45 milliarder euro - godt 335 milliarder kroner.
Det oplyser nyhedsbureauet Ansa.
Godkendelsen af pakken skete på et krisemøde, som Berlusconi havde indkaldt til fredag aften.
Krisepakken har til formål at hjælpe regeringen med at løse landets alvorlige gældsproblemer. Den kommer angiveligt til at indeholde en såkaldt solidaritetsskat på høje indtægter, ligesom den vil hæve pensionsalderen.
Målet med pakken er at finde besparelser og ekstraindtægter på 20 milliarder euro i 2012 og yderligere 25 milliarder euro i 2013, for at skabe balance på det italienske statsbudget ved udgangen af 2013.
Desuden vil regeringen spare på en række offentlige udgifter, der kommer til at ramme både centralregeringen og de italienske regioner hårdt.
En skat på aktieindtægter overvejes også, sagde regeringskilder inden mødet.
Allerede torsdag gjorde landets finansminister, Giulio Tremonti, det klart, at Italien har brug for en "meget kraftige" indsats for at stramme op på statens udgifter. Han nævnte besparelser på 20 milliarder euro.
Men fredag sagde Berlusconi så, at de samlede besparelser kommer op på de godt 45 milliarder euro.
