Komorowski favorit i Polens præsidentvalg
Bronislaw Komorowski kan vinde Polens præsidentvalg i første runde, viser en meningsmåling forud for valget i juni.


 Polens fungerende præsident, Bronislaw Komorowski, er så populær blandt vælgerne, at han ligger til at få 52 procent af stemmerne, viser en ny meningsmåling.
Holder målingen, når vælgerne skal stemme ved præsidentvalget den 20. juni, betyder det, at der ikke bliver brug for en anden valgrunde den 4. juli, da målingen giver Komorowski over halvdelen af stemmerne.
Komorowski er parlamentsformand og tæt allieret med den borgerlige premierminister Donald Tusk. Han blev fungerende præsident, efter at den nationalkonservative statschef, Lech Kaczynski, den 10. april blev dræbt sammen med 95 andre ved et flystyrt i Rusland.
Kaczynskis tvillingbror, Jaroslaw Kaczynski, får ifølge målingen i avisen Gazeta Wyborcza ikke et ben til jorden med 27 procent af stemmerne.
Komorowski har siden flyulykken ført i meningsmålingerne, men Gazeta-målingen er den første, der giver ham absolut flertal i første runde af valget.
En anden måling, der også blev offentliggjort onsdag i avisen Rzeczpospolita, giver da også "kun" Komorowski 46 procent af stemmerne. I denne måling får Jaroslaw Kaczynski 26 procent.  
Der er tale om de første målinger, siden Kaczynski, formanden for Lov- og Retfærdighedspartiet, forleden meldte sig på banen som kandidat. Den tidligere premierminister er blevet mødt af en bølge af medfølelse fra sine landsmænd siden præsidentens tragiske død, men det udmønter sig åbenbart ikke i vælgeropbakning.
