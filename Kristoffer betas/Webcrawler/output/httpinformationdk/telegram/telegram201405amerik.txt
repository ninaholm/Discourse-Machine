Amerikanere landet i Nigeria: Skal finde 200 skolepiger
Udsendte specialister fra USA er landet i Nigeria, hvor de skal hjælpe med at finde 200 bortførte skolepiger.


 Mere end 200 nigerianske skolepiger er stadig bortført af den islamistiske gruppe Boko Haram, men nu er der udenlandsk hjælp på vej.
USA's udsendte specialister er landet i Nigeria og er klar til at begynde eftersøgningen.
- De er kommet, holdet er landet, bekræfter Rhonda Ferguson-Augustus fra ambassaden i Nigeria uden at specificere, hvem holdet består af.
Embedsmænd fra Det Hvide Hus har tidligere sagt, at USA vil udsende militærfolk og specialister fra det amerikanske justitsministerium og det amerikanske forbundspoliti, FBI.
Nigerias politi har udlovet en dusør på 1,6 millioner kroner for oplysninger, der kan føre til teenagepigerne, der blev bortført den 14. april fra en pigeskole i Chibok i den nordøstlige delstat Borno.
Regeringen kritiseres for ikke at gøre nok for at finde de bortførte piger. 4. maj oplyste præsident Goodluck Jonathan, at han søgte hjælp hos USA og andre lande.
Ud over USA vil også Frankrig sende grupper af eksperter til Nigeria, mens Storbritannien blandt andet sætter ind med information fra satellitter. Kina har lovet at videregive "enhver brugbar information erhvervet gennem dets satellitter og efterretningstjenester" til Nigeria.
Boko Haram, der på det lokale hausa-sprog betyder "vestlig uddannelse er forbudt", var fra starten en populær bevægelse blandt fattige unge med ringe fremtidshåb i Bornos hovedstad, Maiduguri.
Gruppen har gradvist bevæget sig i en stærk religiøs retning. Den har de seneste år dræbt tusindvis af mennesker i det nordlige Nigeria i islams navn.
