DR sletter Haarder-ringetone på nettet
DR sletter ringetone med Bertel Haarders raserianfald. Men redaktionen afviser, at det skyldes politisk pres.


 - Det er ren satire og underholdning. P3 går til kanten og gør det også her.
Sådan sagde P3's kanalchef, Ole Mølgaard, da P3 lagde dele af Bertel Haarders omstridte raserianfald mod DR-journalisten Kristian Sloth ud som ringetone til mobiltelefoner. 
Men man har en holdning, til man får en ny.
Ole Mølgaard bekræfter nu over for DR Kultur, at ringetonen er slettet fra DR's hjemmeside. Mere vil han ikke sige. 
Men det vil Kasper Tøstesen, redaktionschef for DR Ung Community, der bestyrer P3s hjemmeside.
- Det er en svær vurdering, vi har lavet af, hvor vi står, og hvornår det bliver en hetz. Vi føler, den har fået den sjov og ballade, den har fortjent, siger Kasper Tøstesen, der har truffet beslutningen om at slette ringetonen fra DR's hjemmeside.
Ringetonen har i lighed med det oprindelige klip af Bertel Haarders raserianfald vakt debat, og DR's næstformand, Ole Hyltoft, brød sig da heller ikke om, at P3 brugte klippet, da det fjernede den journalistiske relevans af klippet.
Også Venstres Ungdom og Konservativ Ungdom har lagt pres på DR for at få det fjernet.
Det betød ikke noget for P3's kanalchef i begyndelsen. Ole Mølgaard forsvarede P3's valg med, at det var satire til grænsen, men nu har piben altså fået en anden lyd. 
- Det var ikke forkert at lægge den på, men den har fået den opmærksomhed, den skal have, siger Kasper Tøstesen til DR Kultur.
Han understreger desuden, at der ikke er tale om politisk pres, og at ringetoner generelt ikke ligger på DR's hjemmeside for altid.

