Politikere vil ryge på kontoret
Der er lagt i kakkelovnen til et opgør om rygepolitikken på Christiansborg, når Folketingets Præsidium mødes.


 Mens almindelige danskere må i rygeboksen eller ud på gaden for at ryge i arbejdstiden, så vil politikerne fra Venstre og Dansk Folkeparti på Christiansborg have lov til fortsat at kunne ryge på deres kontor.
Det gælder også, selvom de dermed udsætter blandt andet rengøringspersonalet på Christiansborg for sundhedsskadelig passiv rygning.
Folketingets formand, Mogens Lykketoft (S), kalder det "helt uholdbart", og derfor vil han ændre reglerne, så de i højere grad matcher rygereglerne uden for Borgens mure, skriver Berlingske.
- Der er ansatte herinde, som er generede af det. Derfor har jeg lagt op til, at man ændrer reglerne, så de eneste steder, man må ryge, er udenfor og i de opstillede rygebokse, siger Mogens Lykketoft (S) til Berlingske.
Da rygereglerne blev strammet i 2007, besluttede Folketinget, at de folkevalgte fortsat skulle have lov til at pulse løs på deres egne kontorer. Men nu har Folketingets kontoransatte, håndværkere og betjente fået nok.
- De er udsat for den sundhedsmæssige fare, der beviseligt er ved passiv rygning. Folketinget vedtog for nogle år siden en lov, der tilskriver, at der ikke bør ryges i offentlige rum. Dette lever Folketinget ikke op til.
- Det vil klæde Folketinget i fremtiden at leve op til denne regel, skriver Tove Jordal, næstformand for tillidsrepræsentanterne i Folketinget i et nyt brev til Folketingets formand. Opfordringen støttes af de Radikale.
Hos Venstre og Dansk Folkeparti er man dog lodret uenige i Lykketofts forslag.
- Vi er voksne mennesker herinde. Vi er ikke ansatte. Derfor skal vi have en vis ydmyghed over for medlemmernes vidt forskellige ønsker, siger præsidiemedlem og tidligere sundhedsminister Bertel Haarder (V).
Venstre og Dansk Folkeparti vil forsøge at flytte beslutningen fra præsidiet til Folketingets udvalg for Forretningsorden, hvor alle partier er repræsenteret.
