Sporing med gps på biler kan stride mod persondataloven
Når forsikringsselskaber sporer via gps, kan de ende med mange ulovlige oplysninger, siger Datatilsynet.


 Det kan være i strid med persondataloven, hvis forsikringsselskaber sporer kunders biler via gps.
Det siger Birgit Kleis, kommitteret i Datatilsynet, til Ritzau.
- Ifølge persondataloven skal det være nødvendigt, hvis man søger oplysninger. Derudover må man ikke indsamle flere oplysninger, end man reelt har brug for.
- Men når man sporer noget via gps, får man mange forskellige oplysninger. Og måske også fra andre end den, der ejer bilen, hvis den for eksempel bliver lånt af en veninde.
Derfor virker det ikke helt godt, når forsikringsselskaber i mindst tre tilfælde har spioneret mod kunders biler i Danmark, siger hun.
- Umiddelbart virker det ikke til, at denne form for gps-sporing er i overensstemmelse med persondataloven, siger Birgit Kleis.
Formålet med overvågningen har været at spore, om kunden snød forsikringsselskabet, og metoden er godkendt af branchen selv.
Ifølge Forsikring og Pensions eget kodeks for undersøgelse af mistanke om forsikringssvindel fra april 2013, må selskaberne gerne bruge gps-sporing, så længe de ikke overtræder straffeloven ved at bevæge sig ind på privat område.
Men det har fået kritik af både politikere og Forbrugerrådet Tænk, som mener, at der skal være klarere regler på området.
Ifølge Birgit Klein må man som kunde først og fremmest få afklaret om ens forsikringsselskab har sporet en, og om de har gjort det uden først at give besked om det. Hvis de har, kan man bede om at få slettet oplysningerne.
 - Hvis man vil gå videre i sagen, kan man klage til Datatilsynet, som vil gennemgå sagen, og hvis der hold i det, kan vi udtale kritik. Ellers må man anmelde det til politiet for overtrædelse af persondataloven.
- Men det er Finanstilsynet, som er myndighed for forsikringsselskaberne, så det er også muligt at henvende sig der, siger Birgit Kleis.
