SF får nyt reformprogram



 SF vedtog i dag et nyt reformprogram, der reelt erstatter SF's principprogram fra 2003 og sætter ord på regeringsdrømmene.
 Principprogrammet taler således stadig om en "revolutionær proces, hvor et flertal i befolkningen gradvis afskaffer kapitalismen". Og selv om SF's formand, Villy Søvndal, understreger, at han ikke har "aktuelle planer" om at ændre principprogrammet, så er der nogle formuleringer - blandt andet om revolutionen - han ikke længere vil skrive under på.
 I sidste øjeblik valgte SF's såkaldte redaktionsudvalg - med partiformanden i spidsen - dog at tilføre en forsikring om, at partiet stadig vil stå vagt om retspolitikken. Det skete, efter at flere landsmødedeltagere i går blandt andet kritiserede Villy Søvndals forslag om at indføre en minimumstraf på ét år for bandemedlemmers ulovlige besiddelse af skydevåben.
 Nu bliver den retspolitiske bekymring så skrevet ind i reformprogrammet. Sidste-øjebliks-tilføjelsen betyder, at reformprogrammet nu blandt andet også slår fast, at "SF ønsker at værne borgerne mod kriminalitet indenfor rammerne af en retsstat, hvor alle borgeres retssikkerhed skal fastholdes og udvides". 
 På forhånd havde et enigt forretningsudvalg og hovedbestyrelse blåstemplet programmet, som Venstre til gengæld allerede har stemplet som "klassisk socialisme". Reformprogrammet indeholder 24 mål for fremtidens Danmark og for "SF's arbejde i en kommende centrumvenstreregering". Mål som falder inden for fire hovedområder: Velfærd, udenrigspolitik, demokrati og klima.

