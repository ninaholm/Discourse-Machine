DF: KU-rektor er vattet
DF's Morten Messerschmidt kalder rektor Ralf Hemmingsens afvisning af sin Wind-klage "absurd" og "vattet".


 Det er lidet akademiske termer, der fyger gennem luften i kølvandet på EU-ekspert Marlene Winds "svinehunds"-bemærkning til regeringens forslag om øget grænsekontrol.
Svinehunds-vurderingen fik straks Dansk Folkepartis Morten Messerschmidt til at klage til rektor for Københavns Universitet, Ralf Hemmingsen.
I klagen kaldte Messerschmidt EU-eksperten "et broddent kar" og "en plet på universitetets renommé".
Messerschmidt og integrationsminister Søren Pind (V) efterspurgte desuden et regelsæt for, hvordan forskere må formulere sig.
Ralf Hemmingsen afviser onsdag klagen, og kalder desuden et sådant ytringskodeks for "nytteløst", og det falder ikke i god jord hos Morten Messerschmidt.
- Det er et enorm arrogant syn på den danske befolkning. Rektoren må jo mene, at danskerne kun kan forstå EU-stof, hvis det bliver formuleret i de mest primitive og plebejerske termer, siger han.
- Det er absurd, at han åbenbart går mere op i, at hans forskere er på tv, frem for om det, de siger, rent faktisk er korrekt. Det er en vattet tilgang, lyder skudsmålet fra Messerschmidt.
Marlene Wind har taget sig en frivillig pause fra medierne efter flere bredsider fra Søren Pind og Dansk Folkepartis leder, Pia Kjærsgaard.
Stridens kerne er regeringens ønske om at sende yderligere 98 toldere til landets grænser. En lille håndfuld grænseovergange skal være permanent bemandede, og der skal opføres nye bygninger for 47 millioner kroner.
