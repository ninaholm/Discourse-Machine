Boligsælgere slækker på prisen i de kolde måneder
Det kan være en god idé at vente til december med at købe lejlighed. Her er prisnedslagene nemlig størst.


 Der kan være penge at spare, hvis man køber lejlighed om vinteren, for her er sælgerne oftere villige til at forhandle mere om prisen.
Fra juli til december stiger prisnedslagene gennemsnitligt med 29 procent for ejerligheder i landets tre største byer, hvilket svarer til, at der bliver givet 16.000 kroner mere i prisnedslag i årets sidste måned end i juli.
Det viser en analyse, som Spar Nord og Boliga har lavet baseret på de seneste fem års lejlighedshandler i de tre største kommuner, København, Aarhus og Aalborg. De tre kommuner udgør samlet set 40 procent af lejlighedsmarkedet i Danmark.
Ifølge cheføkonom Jens Nyholm fra Spar Nord handler forskellene i prisnedslagene primært om udbud og efterspørgsel.
- Interessen for at købe ejerlejlighed er størst i sommerhalvåret, hvor blandt andet ferie og studiestart giver overskud og anledning til nye boligbehov i form af eksempelvis forældrekøb, siger han i en pressemeddelelse og fortsætter:
- Men det betyder også, at muligheden for at få rabat på købet er mindst i netop sommerhalvåret.
I København har lejlighedssælgerne de seneste fem år gennemsnitligt givet 94.000 kroner i nedslag i december. Det er 40 procent mere end i juli. I Aarhus er der en forskel på 21.000 svarende til 44 procent.
I Aalborg har der derimod ikke været den store forskel fra juli til december. Her bliver der i begge måneder givet et nedslag på den gode side af 51.000 kroner.
Selvom tallene umiddelbart kunne betyde, at der kan være en idé i at vente at slå til, så advarer Jens Nyholm mod bare at læne sig tilbage.
- Der vil dog altid være den risiko, at rabatten ved prisnedslag kan blive overhalet af de generelle prisstigninger på lejlighedsmarkedet, og derfor er det ikke nødvendigvis en fordel at vente fra sommer til vinter med at handle, vurderer han.
