Lidegaard: Fantastisk glædelig nyhed fra Minsk
Udenrigsminister Martin Lidegaard "vælger at være optimistisk" efter aftale om våbenhvile i Ukraine.


 - Fantastisk glædeligt.
Sådan lyder det fra udenrigsminister Martin Lidegaard (R), efter at de mere end 15 timer lange forhandlinger mellem Rusland, Ukraine, Tyskland og Frankrig torsdag mundede ud i en aftale om en våbenhvile i det østlige Ukraine.
Aftalen indebærer blandt andet en tilbagetrækning af tunge våben fra kampzonerne samt det, der kaldes "en langsigtet politisk løsning" på situationen i de krigsplagede regioner i Donbass.
- Det er en fantastisk glædelig nyhed fra Minsk, som jeg tror, at alle kan være tilfredse med, siger Martin Lidegaard.
- Men det er vigtigt at slå fast, at glæden jo først for alvor kan slå igennem, hvis det viser sig, at våbenhvilen kan holde, men der vil jeg i første omgang vælge at være optimistisk, siger udenrigsministeren.
Ruslands præsident, Vladimir Putin, bekræfter, at parterne har indgået en våbenhvile, der skal træde i kraft søndag 15. februar.
En lignende våbenhvileaftale blev indgået i september sidste år, men den brød senere sammen, og den seneste tid har situationen udviklet sig til decideret krig med kontinuerlige artilleriangreb.
Det var derfor, at både den tyske forbundskansler, Angela Merkel, den franske præsident, François Hollande, den ukrainske præsident, Petro Porosjenko, og Ruslands præsident, Vladimir Putin, var mødt frem til nye forhandlinger i Hviderusland.
De politiske ledere har denne gang aftalt at mødes jævnligt, for at sikre at fredsplanen overholdes.
De stridende parter har accepteret en aftale, der blandt andet omfatter tilbagetrækning af tunge våben fra konfliktzonen i det østlige Ukraine, hvor 5500 mennesker har mistet livet de seneste 10 måneder.
