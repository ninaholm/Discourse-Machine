Tre bomber i Afghanistan: En Nato-soldat dræbt
Taliban har taget skylden for et af lørdagens angreb - en bilbombe mod en militærkonvoj i hovedstaden Kabul.


 Tre bomber har lørdag rystet Afghanistan, blandt andet hovedstaden, Kabul, og en soldat fra den internationale Isaf-styrke er dræbt, bekræfter den Nato-ledede mission i landet.
Taliban i Afghanistan har taget skylden for et af angrebene - en bilbombe mod en militærkonvoj i hovedstaden Kabul.
Bomben gik af tæt ved Camp Eggers, en Isaf-base i det diplomatiske kvarter i Kabul, nær den tyske og den italienske ambassade.
Efter angrebet blev Isaf-soldater via højttalere beordret til stedet og bedt om at indtage forsvarspositioner. Det beretter Reuters' journalister på stedet.
Ifølge Isaf-styrken var eksplosionen forårsaget af en "improviseret bombe detoneret i nærheden af Camp Eggers". Der er ingen tilskadekomne ifølge Nato.
I en skriftlig udtalelse har Taliban taget skylden for angrebet.
 Tidligere lørdag døde en Isaf-soldat efter et selvmordsangreb i den østlige ende af landet. Nato har ikke oplyst soldatens nationalitet.
En tredje bombe eksploderede - også lørdag - i Kabul uden at medføre personskade.
