Venstre vil lukke Irak-kommissionen
Regeringen bør lukke Irak-og Afghanistankommission efter to års cirkus, mener Venstres forsvarsordfører.


 Luk Irak- og Afghanistankommissionen.
Sådan lyder opfordringen fra Venstres forsvarsordfører, Troels Lund Poulsen, efter at kommissionens formand, Michael B. Elmer, er trådt tilbage efter to år på grund af interne samarbejdsproblemer.
- Det cirkus, som nu har varet i to år, skal man få stoppet nu. Vi har brugt syv-otte millioner kroner på ingenting. Man er ikke kommet ud af stedet. Min klare opfordring er, at man skal trække en streg i sandet, siger Troels Lund Poulsen.
Venstre har før foreslået, at regeringen udvider kommissoriet, hvis Irak-kommissionen skal fortsætte, siger han.
- Det, vi oplever nu, er fuldstændig tumultarisk. Nu skal man udpege en ny formand, hvis regeringen fortsætter ad den vej. Så forsinker man arbejdet yderligere mange måneder, inden det er på plads, siger Troels Lund Poulsen.
Spørgsmål: - Lukker Venstre Irak-kommissionen, hvis I vinder regeringsmagten?
- Vi kommer selvfølgelig til at præsentere, hvad vi har tænkt os at gøre, når folketingsvalget er afgjort, hvis vi måtte sidde ved magten. Nu er mit råd til regeringen, at man stopper den farce, der har kørt i to år, siger Troels Lund Poulsen.
Spørgsmål: - Ser du Irak-kommissionen som politisk bestillingsarbejde for at udstille VK-regeringen, der i 2003 gik med USA og Storbritannien i krig mod Iraks Saddam Hussein kun med parlamentarisk støtte fra Dansk Folkeparti?
- Ja. Det har præcis været regeringens pointe. Sagen har fyldt alt for (SF's daværende formand, udenrigsminister) Villy Søvndal, siger Troels Lund Poulsen.
- Det var hans ønske at gå meget hårdt efter (Venstres daværende statsminister) Anders Fogh Rasmussen og (De Konservatives daværende udenrigsminister) Per Stig Møller, siger Troels Lund Poulsen.
Irak- og Afghanistankommissionen blev nedsat den 7. november 2012, og var en af tidligere SF-formand Villy Søvndals kæpheste, da regeringsgrundlaget blev skrevet tilbage i 2011.
