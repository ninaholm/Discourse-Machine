Skotsk nationalparti gør næsten rent bord
Det skotske nationalparti SNP sikrer sig 56 af de 59 pladser i det britiske parlament, der var på spil i Skotland


 Scottish National Party (SNP) får 56 af de 59 skotske mandater. Det viser de endelige valgresultater fra Skotland, skriver AFP.
»Tillykke til vores 56 parlamentsmedlemmer og tak til alle, der har sat deres lid til SNP,« skriver partiet på Twitter.
Resultatet – som tv-stationen BBC betegner som en ’SNP-tsunami’ – betyder en nidobling af SNP’s nuværende mandater. Inden valget sad de på seks pladser i det britiske parlament.
»Tak til alle, der stemte på SNP i går. I har gjort jeres stemme klar, og vi vil gøre Skotlands stemme klar i Westminster,« skriver partileder Nicola Sturgeon på Twitter.
SNP har taget langt de fleste af mandaterne fra Labour, som kun har beholdt et enkelt skotsk mandat.
Blandt andre har Jim Murphy, som er leder af Labour i Skotland, mistet sin plads, ligesom det lykkedes den 20-årige studerende Mhairi Black fra SNP at slå Labours kampagnechef, Douglas Alexander.
Mhairi Black bliver det yngste medlem af Storbritanniens parlament siden 1667.
I lighed med Labour beholder Liberaldemokraterne et enkelt mandat i Skotland, og det samme gælder for de konservative.
Valgekspert John Curtice siger til BBC, at den endelige optælling af stemmesedler muligvis vil vise, at SNP har fået mere end halvdelen af stemmerne i Skotland.
Det har intet parti opnået, siden de konservative fik 50,1 procent af stemmerne ved valget i 1955.
