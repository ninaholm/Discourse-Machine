FN-klimachef trækker sig efter anklage om overgreb
Indisk politi har indledt en sag mod indisk klimachef om seksuelle krænkelser af en ansat.


 Formanden for FN's klimapanel, inderen Rajendra Pachauri, trækker sig fra posten, meddeler organisationen tirsdag.
Det sker angiveligt efter beskyldninger om, at Pachauri har krænket en medarbejder seksuelt.
Den 74-årige inder har siddet på den vigtige FN-post siden 2002, og hans nuværende mandat ville udløbe til efteråret.
Klimapanelet (IPCC) har indsat næstformanden Ismail El Gizouli midlertidigt på formandsposten.
- Beslutningen om at udpege Gizouli følger Rajendra Pachauris beslutning om at træde tilbage fra IPCC i dag, skriver FN-kontoret i en pressemeddelelse.
Indisk politi har ifølge nyhedsbureauet AFP indledt en sag om seksuelle krænkelser efter en anmeldelse mod klimachefen.
Selv afviser klimachefen disse beskyldninger og henviser til sit helbred som årsag til beslutningen om at træde tilbage.
Pachauri siger blandt andet, at han med sine hjerteproblemer kan få svært ved at sikre "en stærk ledelse", som er helt nødvendig for panelet.
- På den baggrund har jeg truffet beslutningen om at træde tilbage fra min post som formand for IPCC, nogle måneder før at min embedsperiode efter planen skulle slutte, skriver han i et brev.
Rajendra Pachauri besøgte København sammen med FN's generalsekretær, Ban Ki-moon, i november sidste år, da en rapport fra klimapanelet blev offentliggjort.
Budskabet fra den indiske formand var dengang, at vi ikke kan vente længere med at redde klimaet.
Rajendra Pachauri modtog Nobels fredspris i 2007 på vegne af FN's klimapanel.
