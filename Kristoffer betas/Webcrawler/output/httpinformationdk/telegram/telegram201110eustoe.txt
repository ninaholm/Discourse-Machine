EU-støtte til dansk minerydning i Libyen
Dansk Flygtningehjælps minerydningsenhed får EU-midler til at fjerne miner og våben i Libyen.


 Dansk Flygtningehjælp skal i gang med minerydning i Libyen, efter at EU har bevilget fire millioner kroner til organisationens arbejde i det nordafrikanske land.
Det er EU-Kommissionens afdeling for Humanitær Bistand (Echo), der har bevilget pengene til Dansk Flygtningehjælps minerydningsenhed, Danish Demining Group (DDG).
EU-midlerne gør det muligt at øge sikkerheden og stabiliteten i Libyen, oplyser Dansk Flygtningehjælp i en pressemeddelelse.
- Dansk Flygtningehjælp har ydet en humanitær indsats under kampene i Libyen, og med regimets fald bevæger landet sig ind i en ny fase. Vi har lang erfaring med arbejdet i verdens konfliktzoner, og vi ved, at normalisering kræver sikkerhed, siger Rasmus Stuhr Jakobsen, leder af DDG, i pressemeddelelsen.
Krigen i Libyen har efterladt store mængder af våben og ueksploderet ammunition, der udgør et problem for sikkerheden og stabiliteten i landet.
 - Det er klart, at det er et potentielt problem for stabiliteten i Libyen, at en stor del af befolkningen og herunder rigtig mange unge mennesker bærer våben, siger Stuhr Jakobsen og fortsætter:
- Samtidig har krigen efterladt store mængder af ueksploderet ammunition og bombefragmenter, der truer befolkningens sikkerhed.
- Vores opgave er at sikre øget kontrol med de store mængder af våben og få ryddet op efter kampene - for at beskytte civilbefolkningen, siger han i pressemeddelelsen.
