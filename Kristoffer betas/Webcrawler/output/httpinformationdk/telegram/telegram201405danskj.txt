Dansk journalist i Serbien: Hele byer under vand
Folk fra Beograd rejser til oversvømmede områder i Serbien for at hjælpe, fortæller en dansk journalist.


 Mindst 20 mennesker er døde, 15.000 er evakueret, og 135.000 husstande står uden elektricitet. Togtrafikken er afbrudt fra Beograd mod syd, og motorvejen er det samme mod nord fra den serbiske hovedstad, Beograd.
Ifølge lokale medier er der tale om de værste oversvømmelser i over 100 år, som i øjeblikket hærger Balkan.
Værst er det gået ud over byen Obrenovac, der ligger 35 kilometer sydvest for Beograd. Her er indbyggerne stadig fanget i huse og højhuse, hvorfra de venter på evakuering.
- Hele byen er stort set oversvømmet. Foreløbig er 4000 ud af de 70.000 indbyggere blevet evakueret, fortæller den danske journalist Jørgen Samsø, som er bosat i Beograd.
Jørgen Samsø fortæller, at der kører masser af busser ud af hovedstaden med personer, der vil hjælpe i de ramte områder, og at hele byer er under vand.
- Det er tusindvis af folk fra Beograd, der tager af sted for at hjælpe familie og venner. Der er også mange, som bare tager af sted for at hjælpe. Men det har ikke været godt koordineret, så folk har måttet tage tilbage til Beograd, forklarer han.
Den serbiske premierminister, Aleksander Vucic, har udtrykt sin skuffelse over, at der ikke er kommet mere hjælp fra EU.
- Send ikke 10, 20, 50 eller 100 tusinde euro, send mere seriøs hjælp. Vi har brug for helikoptere og både, siger Vucic til den serbiske avis Pravda.
Lørdag eftermiddag har EU meddelt, at 10 medlemslande vil hjælpe Serbien. Redningsbåde, vandpumper og andet udstyr vil ankomme søndag, oplyser EU-Kommissionen. Hjælpen er også kommet fra andre lande i regionen.
- Der er respons fra de nærliggende lande. Blandt andet har Bulgarien, Makedonien og Montenegro sendt hjælp. I en situation som denne ser man lidt ud over de gamle konflikter. Man har en form for samhørighed fra tidligere, forklarer Jørgen Samsø.
Således var blandt andre Montenegro og Makedonien ligesom Serbien en del af Jugoslavien, som brød sammen under borgerkrigen på Balkan i begyndelsen af 1990'erne.
Serbiens premierminister, Vucic, fortæller på en pressekonference, at der ventes mere vand søndag aften ved floden Sava.
- Panikken er begyndt at brede sig. Folk i Beograd er begyndt at hamstre drikkevand, selvom oversvømmelserne ikke har ramt Beograd, fortæller Jørgen Samsø.
