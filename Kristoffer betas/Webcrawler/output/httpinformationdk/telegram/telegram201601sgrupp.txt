S-gruppeformand: Alle flygtninge skal samles i lejre
EU's ydre grænser skal lukkes, og der skal oprettes "velfungerende" asyllejre i nærområder, mener Henrik Sass.


 Socialdemokraterne præsenterer et nyt bud på, hvordan flygtningesituationen i Europa bedst løses, for dansk asylpolitik skal ikke længere udøves ved grænsen i Padborg, mener Socialdemokraternes gruppeformand, Henrik Sass Larsen.
I stedet må EU's ydre grænser lukkes, hvorefter der tættere på nærområderne kan oprettes velfungerende asyllejre, som alle flygtninge kan samles i, skriver Jyllands-Posten.
Derefter skal det være op til hvert enkelt vestligt land selv at bestemme, hvor mange flygtninge man ønsker at tage imod. Resten af flygtningene må blive i lejrene, indtil de kan vende hjem en dag.
Sådan lyder modellen fra Henrik Sass Larsen.
- Den mest ideelle løsning vil være at lave modtagelejre rundt omkring. Også i nærområderne, hvor alle med behov for beskyttelse og husly kan komme hen. Der skal være ordentlige vilkår, så man på den måde kan udøve sin humanisme der, siger han til Jyllands-Posten.
Henrik Sass Larsen nævner sundhedsvæsen, arbejdspladser og et uddannelsessystem som en del af de permanente lejre.
Flygtninge, som finder vej uden om systemet og tager rejsen direkte til Danmark, skal så sendes retur til lejren.
Lejrene kunne eksempelvis ligge i Algeriet og Libyen, men det kan i princippet være alle lande, der vil tage imod betaling fra EU, forklarer Henrik Sass Larsen til avisen. Modellen er dog "et mål" og ikke et finpudset partiudspil.
Står det til Dansk Folkepartis formand, Kristian Thulesen Dahl, burde forslaget fremlægges i folketingssalen snarest. Han ser ifølge Jyllands-Posten gerne, at Socialdemokraterne og DF går sammen til regeringen.
De Radikales gruppenæstformand, Sofie Carsten Nielsen, advarer dog imod "interneringslejre" og kalder forslaget "langt uden for skiven".
Integrationsminister Inger Støjberg (V) affejer Sass-meldingen som "et slag i luften og bare en måde at markere sig på".
