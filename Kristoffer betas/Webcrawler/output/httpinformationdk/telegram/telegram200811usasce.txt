USA's centralbank atter i offensiven



 USA's forbundsbank tog i dag et nyt gigantisk initiativ for at puste liv i det kriseramte finansielle system.
 Centralbanken oplyste, at den vil afsætte 600 milliarder dollar (3500 milliarder kroner) til at overtage gæld, som er garanteret af fast ejendom.
 Yderligere 200 milliarder dollar (1170 milliarder kroner) øremærkes til at støtte gæld på forbrugslån, som låntagerne måske ikke er i stand til at betale tilbage.
 Blandt lånene er studielån, billån og kreditkortgæld samt lån til små erhvervsdrivende.
 - Indgrebet foretages for at nedsætte omkostningerne og udvide adgangen til kredit til at købe huse, som for sin part bør støtte boligmarkedet og fremme forbedrede finansielle vilkår generelt, hedder det i en erklæring fra Forbundsbanken.

