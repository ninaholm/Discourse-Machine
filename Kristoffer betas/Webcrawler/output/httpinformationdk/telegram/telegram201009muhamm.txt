Muhammedtegner hyldes med tysk mediepris
Muhammedtegneren Kurt Westergaard modtager onsdag aften den tyske presses mediepris for sin indsats og forsvar for presse- og meningsfrihed.


 Den danske Muhammedtegner Kurt Westergaard modtager den tyske presses mediepris ved en ceremoni i Potsdam onsdag aften.
M100 Medieprisen gives til den 75-årige Westergaard for hans "ubøjelige engagement i presse- og meningsfrihed og for hans mod til at forsvare disse demokratiske værdier trods trusler om død og vold".
- Med Kurt Westergaard hylder vi en person, der er blevet til et symbol for presse- og ytringsfriheden. Når en karikatur fører til trusler på liv og levned, er det vores pligt at bistå ophavsmanden offentligt, og derfor får han prisen, udtaler Potsdams overborgmester, Jann Jacobs, i en pressemeddelelse.
Jyllands-Postens nu pensionerede karikaturtegner dukker trods sikkerhedsrisici selv op, når den tidligere leder for Stasi-arkivet og forhenværende kandidat til posten som tysk forbundspræsident, Joachim Gauck, overrækker ham den symbolske pris ved konferencen M100 Sanssouci Colloquium.
Den tyske kansler, Angela Merkel, skal levere hovedtalen ved konferencen, der holdes på Sanssouci-slottet i Potsdam, og hvis emne i år er pressefriheden i Europa. 
Blandt deltagerne i konferencen er chefredaktører fra hele Europa, deriblandt også Jørn Mikkelsen og Tøger Seidenfaden fra henholdsvis Jyllands-Posten og Politiken.
M100 Medieprisen gives til "en personlighed, som har sat markante fodspor i Europa og verden", og den uddeles af den jury, som blandt andre tæller nyhedsmagasinet Spiegels tidligere chefredaktør Stefan Aust og Frankfurter Allgemeine Zeitungs udgiver, Frank Schirrmacher. 
Sidste år gik prisen til Tysklands tidligere udenrigsminister Hans Dietrich Genscher.
