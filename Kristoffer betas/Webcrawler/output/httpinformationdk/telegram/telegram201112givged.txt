Giv en ged eller hjælp børn i skole
Humanitære organisationers alternative julegaver er en populær vare, men udbuddet skal hele tiden nytænkes.


 Kampagnen "Giv en ged" sendte et varsel om julegaver med et andet indhold, der ligesom skulle give mere mening end at forære moster Marie endnu et par hjemmesko eller onkel Anders endnu et slips til samlingen.
Den humanitære trend har ikke blot bidt sig fast, men også fundet nye platforme i samspil med den teknologiske udvikling.
Samtidig lyder meldingen fra flere organisationer, at den overvældende succes, som disse initiativer fik i starten, er blevet afløst af et mere moderat salg.
- Men rigeligt til, at vi holder fast i vores udbud. Lige nu taler intet for at droppe denne type gaver, siger Kenneth Kamp Butzbach, national chef i Folkekirkens Nødhjælp, til Ritzau.
I 2006 lancerede nødhjælpen for første gang den kampagne, der skulle skaffe geder til fattige bønder i det afrikanske land Malawi.
Det første år blev der solgt over 16.000 geder op til jul. Det samlede tal for de seneste fem år er 33.500, næsten en tredjedel af alle de gaver, Folkekirkens Nødhjælp har solgt i perioden 2006-2010.
Siden 2007 har Unicef Danmark solgt såkaldte verdensgaver, eksempelvis i form af "En god skolestart", en pakke med blyanter og kladdehæfter til 100 børn.
Gaverne er ikke specielt "jule-relaterede", men Unicef peger alligevel på denne mulighed i sin markedsføring.
- Vi skønner, at 75 procent af vores gaver bliver solgt op til jul, siger Ditte Hartvig, kommunikationsmedarbejder i Unicef.
Hos u-landsorganisationen Ibis er det muligt at ønske sig skolegang til krigens børn i Sydsudan. Det sker via hjemmesiden betternow.dk, hvor alle kan åbne deres egen indsamling og ønske sig bidrag op til jul.
Vagn Berthelsen, generalsekretær i Ibis, siger, at organisationen har mærket en vis afmatning på markedet for "anderledes" julegaver.
- Nu prøver vi for første gang dette tiltag, der lægger op til et personligt initiativ, samtidig med at det gør brug af elektroniske midler på en måde, som vi håber, især vil tale til mange uge, siger Vagn Berthelsen.

