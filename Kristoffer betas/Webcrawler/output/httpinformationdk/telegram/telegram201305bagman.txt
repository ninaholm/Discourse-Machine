Bagmandspolitiet har endnu ikke afhørt fyret Vestas-chef
Fyret Vestas-chef skal til afhøring hos bagmandspolitiet efter vindmøllegiganten har politianmeldt ham.


 Den tidligere økonomidirektør i Vestas, Henrik Nørremark, er ikke sigtet, men skal i den nærmeste fremtid til afhøring hos bagmandspolitiet efter en politianmeldelse fra Vestas i december sidste år.
Det oplyser vicestatsadvokat Henrik Helmer Steen ved Statsadvokaten for Særlig Økonomisk og International Kriminalitet, det såkaldte bagmandspoliti i daglig tale, til Ritzau.
- Vi har ikke været i kontakt med Henrik Nørremark endnu, siger Henrik Helmer Steen til Ritzau.
Politianmeldelse af den tidligere økonomidirektør i Vestas kommer fra den forhenværende arbejdsgiver på grund af eftergivelse af gæld til et indisk selskab, samt investeringer for et større beløb i et projekt hos samme selskab.
Nu drejer det sig for bagmandspolitiet, om at finde ud af, hvem der vidste hvad og hvornår, forklarer vicestatsadvokaten.
- Vi har efterforsket og afhørt en række personer for at afklare hændelsesforløbet. Det er vi stadig i gang med, fortæller Henrik Helmer Steen.
Ifølge Vestas har vindmøllegiganten tabt omkring 140 millioner kroner på grund af den tidligere økonomidirektør. Dårlig forretningssans er ikke kriminelt i sig selv, men det er kriminelt, at gå ud over ens bemyndigelse.
- Det er strafbart at overtræde sin bemyndigelse i forhold til en direktør og bestyrelse. Det er Vestas' opfattelse, at han (Henrik Nørremark, red.) har overtrådt den bemyndigelse, forklarer Henrik Helmer Steen.
Hverken Vestas' topchef, Ditlev Engell, eller vindmøllegigantens bestyrelse havde kendskab til et omdiskuteret og skandaleombrust indisk projekt, viser eksterne undersøgelser fortaget af revisorer og advokater ifølge Vestas.
Bestyrelsen i Vestas har meddelt Henrik Nørremark, at man agter at holde ham ansvarlig for de tab, som hans dispositioner måtte vise sig at påføre selskabet.
Henrik Nørremark har i øvrigt stævnet Vestas for at kræve resten af sin fratrædelsesgodtgørelse udbetalt. Ifølge Nørremarks advokat, Morten Samuelsson, har den tidligere økonomidirektør 8,5 millioner kroner til gode.
