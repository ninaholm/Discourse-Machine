EL vil sende Stinger-missiler til oprørere
De libyske oprørere bør bevæbnes, så de selv kan bekæmpe Gaddafi, mener Enhedslisten.


 Enhedslisten opfordrer regeringen til at sende Stinger-missiler til oprørerne i Libyen.
Opfordringen kommer samtidig med, at VK-regeringen stadig overvejer et muligt flyforbud over Libyen.
- Vi skal hjælpe oprørerne med våben, så de selv kan forsvare sig mod Muammar Gadaffis fly, tanks og krigsskibe, siger Enhedslistens forsvarsordfører, Frank Aaen.
Frank Aaen mener ikke, at Danmark kan se passivt til, mens den libyske leder nedkæmper det folkelige oprør mod regimet. Derfor foreslår forsvarsordføreren, at Danmark allerede i de kommende dage bevæbner oprørerne i den østlige by Bengazi.
- Lad os allerede i dag sende de Stinger-missiler af sted, som vi har i forsvarets lagre, og så følge op i de følgende dage med andet militært udstyr, der kan give oprørerne en reel chance mod Muammar Gadaffis elitestyrker.
- Samtidig skal vi opfordre andre lande til at gøre det samme, siger Enhedslistens forsvarsordfører.
Ifølge Frank Aaen er våbenhjælpen et godt alternativ til det flyveforbud, som FN og Nato i disse dage diskuterer.
- Jeg synes, det er en bedre idé at give oprørerne midlerne til selv at forsvare sig - og selv vinde deres sejr. Det er tvivlsomt, om en flyveforbudszone vil have den ønskede effekt, siger Enhedslistens forsvarsordfører.
- Desuden risikerer en Nato-operation at flytte sympatien væk fra oprørerne, fordi Vesten med god grund er upopulær i den arabiske verden efter Irak-krigen.
Endelig er der stor risiko for civile tab, hvis Nato bomber Muammar Gadaffis lufthavne og luftforsvar, siger Frank Aaen.
Stingermissiler er såkaldte "fire and forget" varmesøgende missiler, som er nemme at betjene, også uden forudgående træning. De kan enten kastes ned fra luften eller sejles ind til havnen i Bengazi.
