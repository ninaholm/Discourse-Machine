Direktør på museum med Putin-maleri er anholdt
Politiet i Rusland har anholdt direktøren på et museum, der har vist et maleri af Putin i dameundertøj.


 Politiet i Rusland har anholdt Tatjiana Titova.
Hun er direktør på et museum i Skt. Petersborg, som har udstillet et maleri af Ruslands præsident, Vladimir Putin, i dameundertøj.
Museet blev ransaget af politiet i sidste uge, da det blev kendt, at maleriet af Putin var udstillet.
Nu er Titova så anholdt - endda to gange. Første gang var tirsdag morgen klokken 04.00, da politiet hentede hende og tre af hendes museumskolleger, skriver nyhedsbureauet Interfax.
En af kollegerne er kuratoren Aleksander Donskoj, der fortæller, at de var i gang med at forberede museet på at genåbne, da politiet dukkede op og anholdt dem.
En talsmand for politiet siger, at gruppen blev taget med på en politistation for at få deres id bekræftet, efter at naboer havde ringet og hidkaldt ordensmagten, fordi nogle "tvivlsomme" personer befandt sig på museet.
Efter to timer blev de løsladt, skriver Interfax, men dermed var det ikke slut.
Tirsdag eftermiddag blev Titova anholdt igen og bragt til den samme politistation. Interfax skriver, at hun kontaktede nyhedsbureauet, da hun sad i en politibil.
Hun havde ikke fået lov at kontakte sin advokat, sagde hun, og havde ikke fået nogen forklaring på anholdelsen.
Politiet konfiskerede fire malerier i sidste uge, herunder maleriet af Putin og premierminister Dmitrij Medvedev, begge iført dameundertøj.
Kunstneren bag malerierne er Konstantin Altunin, som er flygtet til Frankrig, hvor han søger asyl.
