Avis: Dødstog ramte kurve med 180 kilometer i timen
Dødstal efter onsdagens ulykke fortsætter med at stige. Toget kørte alt for hurtigt, lyder en af teorierne.


 Onsdagens store togulykke i det nordlige Spanien skyldes sandsynligvis, at toget kørte alt for hurtigt.
Det siger kilder til avisen El Pais.
Torsdag morgen er dødstallet opgjort til 77, men det ventes at vokse yderligere. Mindst 140 personer er kvæstet.
Ulykken skete kort før klokken 21 i en kurve tre-fire kilometer fra stationen i pilgrimsbyen Santiago de Compostela.
Personer, der deltager i redningsarbejdet og efterforskningen af ulykken, mener, at toget kom ind svinget med al for høj hastighed.
Hastighedsbegrænsningen er 80 kilometer i timen i den skarpe kurve, hvor samtlige af passagertogets vogne blev afsporet. Fire af vognene væltede rundt og mange er krøllet helt sammen.
Kilder siger til El Pais, at det lader til, at toget kom ind i kurven med en hastighed på over 180 kilometer i timen.
Ulykkestoget, der var trukket af to lokomotiver, har en topfart på over 200 kilometer i timen.
