Homoægtepar dropper kirken: Kun ét par viet på Fyn
Kun et homoseksuelt par er blevet viet på Fyn, og det er en fiasko for kirkeministeren, mener Dansk Folkeparti


 Kun ét enkelt homoseksuelt par har benyttet sig af muligheden for at blive gift i en kirke på Fyn, siden bøsser og lesbiske i juni fik mulighed for at blive viet i den danske folkekirke.
Der er ingen officiel statistik over antallet af vielser af homoseksuelle, men TV 2/FYN har haft kontakt til samtlige fynske sognepræster og er nået frem til, at kun et enkelt par er blevet gift i en af øens kirker.
 Vielsen af et par af samme køn fandt sted i Hjallese Provsti ved Odense.
Sognepræst ved Skt. Hans Kirke i Odense, Tage Rasmussen, som er modstander af loven, ser den ene vielse som bevis for, at behovet er blevet gjort større, end det er.
- Man har postuleret et behov, som slet ikke holdt til, hvad man sagde. Og det synes jeg er lidt unfair. Især når det blev jasket igennem, fordi det var vigtigt, som man sagde. Vel var det ej, siger Tage Rasmussen.
Han bliver bakket op af Dansk Folkepartis kulturordfører, Alex Ahrendtsen.
- Jeg vil helt klart kalde det en fiasko, for tilhængerne havde jo forestillet sig, at der ville være en massetilstrømning af homoseksuelle par, der skulle vies, og det har der jo ikke været, siger han til TV 2/FYN.
Kirkeminister Manu Sareen (R) afværger dog kritikken.
- Det handler ikke om antallet. Det handler om at give alle muligheden for at blive viet i den danske folkekirke, og det har vi gjort.
- Og vi fik det først vedtaget den 15. juni, og det tager altså rigtig lang tid at få lavet et bryllup, så jeg er sikker på, at det nok skal komme, siger han til TV 2/FYN.
Debatten om homoseksuelles ret til at blive viet bliver nævnt som en af begrundelserne for, at op mod 20.000 personer ventes at forlade folkekirken i løbet af 2012
