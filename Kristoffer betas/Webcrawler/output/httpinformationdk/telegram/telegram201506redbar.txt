Red Barnets generalsekretær stopper efter 15 år
Efter 15 år med Mimi Jakobsen som generalsekretær i Red Barnet stopper hun, og Red Barnet leder efter ny.


 Mimi Jakobsen stopper som generalsekretær i Red Barnet efter 15 år på posten. Processen med at finde en afløser begynder med det samme, og det forventes, at den nye generalsekretær tiltræder i starten af 2016.
- Mimi Jakobsen har gjort det fantastisk for Red Barnet i de 15 år, hun har været her, siger formand for Red Barnets hovedbestyrelse, Lars Svenning Andersen, og uddyber:
- I Mimis tid er Red Barnet vokset i både størrelse og anseelse, og vi kan i dag hjælpe langt flere af de dårligst stillede børn i Danmark og ude i verden, end da Mimi tiltrådte.
En af grundene til, at Mimi Jakobsen stopper, er, at hendes valgperiode i den internationale bestyrelse udløber i år, og det har derfor hele tiden ligget i kortene, at hendes position som generalsekretær skulle drøftes.
Samtidig er den afgående generalsekretær tæt på at have afsluttet sit arbejde med at gøre Save The Children til en stærk sammenhængende bevægelse.
Derfor føler bestyrelsen ifølge Lars Svenning Andersen, at Red Barnet har brug for en ny leder til at føre organisationen ind i en ny æra.
En af den nye generalsekretærs opgaver bliver at styrke Red Barnet økonomisk.
- Red Barnets omsætning er vokset markant de senere år og er i 2015 på omkring 450 millioner kroner.
- Hvis vi skal fortsætte væksten og hjælpe endnu flere børn, har vi brug for en større økonomisk soliditet. Det mål har vi haft i flere år, men endnu er det ikke opnået.
- Derfor er der brug for, at en kommende generalsekretær har et endnu skarpere fokus på at styrke Red Barnets økonomiske fundament, siger Lars Svenning Andersen i en pressemeddelelse.
Indtil Mimi Jakobsens afløser er fundet, vil vicegeneralsekretær Jonas Keiding Lindholm være konstitueret generalsekretær.
