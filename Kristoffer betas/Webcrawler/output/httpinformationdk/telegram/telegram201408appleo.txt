Apple opdager batterifejl i iPhone 5
Apple vil udskifte batterierne på nogle iPhone 5-modeller solgt i perioden september 2012 til januar 2013.


 Hvis man har oplevet, at ens iPhone 5 hurtigt løber tør for batteri, og købte man sin telefon i perioden mellem september 2012 og januar 2013, kan det være fordi, at der er er fejl med batteriet.
Apple oplyser på sin hjemmeside, at selskabet har registreret fejl i batterierne i en lille procentdel af de iPhone 5-modeller, som den amerikanske elektronikgigant sendte på markedet i den pågældende periode.
- Apple har fastslået, at en meget lille procent af iPhone 5-modellerne pludselig kan opleve kortere batterilevetid eller skal oplades oftere, skriver Apple på sin hjemmeside.
Har man oplevet problemer med batterilevetiden på sin iPhone 5, kan man på Apples hjemmeside tjekke med serienummeret på sin model og se, om ens iPhone er en af de apparater, hvor Apple har registreret fejl.
Såfremt ens iPhone er berettiget til at få udskiftet batteriet, vil det være muligt at skifte batteriet fra 29. august hos en autoriseret Apple-serviceudbyder.
Apple skriver på hjemmesiden, at man som forbruger kan risikere at skulle betale et beløb, hvis ens iPhone 5 har nogle skader, som forhindrer udskiftningen af batteriet, da den eller de skader i så fald vil skulle repareres først.
Inden man stryger ned og får udskiftet batteriet, skriver Apple desuden, at man skal huske at lave en backup af telefonen, slå "Find my Iphone" fra samt at slette data og indstillinger.
