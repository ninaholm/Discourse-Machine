Syriens hær fortsætter med blodige angreb
Regeringsstyrker i Syrien fortsætter med angreb på oprørere, efter at FN har udpeget ny udsending til landet.


 Syriske styrker har lørdag indledt nye luftangreb og bombardementer af de væbnede oprøreres stillinger i en række vigtige byer, oplyser Syriens Observatorium for Menneskerettigheder,
Det sker efter at FN, der som afløser for Kofi Annan har udnævnt en ny udsending, den erfarne algeriske diplomat Lakhdar Brahimi, til at forsøge at finde en måde at afslutte den blodige konflikt i Syrien på.
De intensiverede kampe, særligt i og omkring den vigtige by Aleppo, har fået yderligere tusindvis af syrere til at søge tilflugt i nabolandene, mens det splittede internationale samfund synes at være fuldstændig magtesløst og handlingslammet.
FN oplyste fredag, at Lakhdar Brahimi ville overtage stillingen som international udsending efter Kofi Annan, som efter seks måneder træder tilbage, efter at hans fredsplan fuldstændig mislykkedes.
Den 78-årige Brahimi har allerede, inden han tiltræder, erkendt, at han ikke er sikker på, at han vil være i stand til at afslutte den 17-måneder gamle konflikt, som ifølge aktivister har kostet 23.000 mennesker livet, mens FN sætter tallet til 17.000.
FN's generalsekretær Ban Ki-moon har opfordret det internationale samfund til at give den nye udsending en stærk, klar og udelt støtte med klar adresse til Kina og Rusland, der gentagne gange har nedlagt veto mod Syrien-sanktioner i FN's Sikkerhedsråd.
Kinas udenrigsministerium erklærede lørdag, at man i Beijuíng er villig til at støtte og samarbejde med Lakhdar Brahimi, mens Rusland har mere travlt med at modsætte sig den flyveforbudszone, som Sikkerhedsrådet har foreslået som en dæmper på konflikten.
Det sker efter, at Syriske bombefly og kamphelikoptere fredag angreb oprørsstillinger i Aleppo, og der var kampe på gadeplan adskillige steder i hovedstaden Damaskus. Et luftangreb mod byen Aazaz smadrede flere hjem og kostede mindst 40 mennesker livet.
Mindst 129 mennesker meldes dræbt i løbet af fredagen under kampe over det meste af landet, siger Det Syriske Observatorium for Menneskerettigheder med base i London.
