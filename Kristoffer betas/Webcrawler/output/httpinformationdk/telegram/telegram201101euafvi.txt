EU afviser iransk invitation til atomanlæg
Det er op til FN-inspektører at bese Irans atomanlæg, siger EU.


 Den Europæiske Union vil afvise en invitation fra Iran om at deltage i besøg på landets atomkraftværker, siger EU's udenrigspolitiske chef, Catherine Ashton.
Hun siger, at det er FN's Atomenergiagentur, IAEA, der skal stå for inspektionerne.
- Selv om jeg ikke ser negativt på denne invitation, så anser jeg det ikke for vores opgave, siger Ashton.
Iran har sendt en invitation til en række vestlige diplomater, som præstestyret i Teheran tilbyder en rundvisning på de iranske atomanlæg.
Iran og de seks stormagter - Rusland, Kina, USA, Frankrig, Tyskland og Storbritannien - mødes i Istanbul i slutningen af januar for at fortsætte diskussionerne om det iranske atomprogram.
Iranernes invitation er formentlig et forsøg på at vise åbenhed forud for det næste forhandlingsmøde, mener flere analytikere. 
Mark Fitzpatrick fra den britiske tænketank The International Institute for Strategic Studies (IISS) har kaldt invitationen for et rent "propaganda trick".
