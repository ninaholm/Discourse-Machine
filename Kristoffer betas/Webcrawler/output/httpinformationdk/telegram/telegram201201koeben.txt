Københavnsk fixerum et stort skridt nærmere
København har nu sat penge af til et fixerum. Indtil placeringen er afgjort, kommer der et mobilt fixerum.


 Københavnske narkomaner og andre tilhængere af fixerum er kommet et skridt nærmere at få opfyldt deres ønske.
Det står klart, efter et enigt socialudvalg i Københavns Kommune onsdag aften har vedtaget at tage første skridt til oprettelsen af et fixerum.
Der er nu sat penge af til et byggeprogram og projekteringen - og den endelige placering er på vej i høring.
- Jeg er bare så glad på københavnernes vegne over, at vi nu endelig kan føre en anden misbrugspolitik og rent faktisk hjælpe byens narkomaner, siger Lars Aslan Rasmussen, som er socialdemokraternes socialordfører
De såkaldte fixerum har været en del af den politiske debat på Christiansborg i årevis, og under den borgerlige regering har Enhedslisten, Det Radikale Venstre, Socialdemokraterne og SF flere gange foreslået forsøgsordninger med fixerum.
Men efter den nye regering er tiltrådt, er den blevet kritiseret for at sylte sagen. En af kritikerne var Mikkel Warming, socialborgmester i Københavns Kommune.
Men nu har regeringen har gjort fixerummene til en del af lovprogrammet for foråret 2012.
 Loven har ifølge regeringens udspil "til formål at tilvejebringe retsgrundlaget med videre for etablering af kommunale stofindtagelsesrum".
Derfor afventer Københavns Kommune nu grønt lys fra regeringen, så fixerum bliver tilladt.
Borgerrepræsentationen har desuden vedtaget, at der skal være et "mobilt fixerum", indtil den endelig placering af fixerummet er klar.
- Vi er åbne for forskellige placeringer af fixerummet, der dog skal ligge på Vesterbro, da det er her, at narkoproblemet er mest udtalt, siger Lars Aslan Rasmussen og fortsætter:
- Nu går dialogen i gang med beboerne i kvarteret. Og jeg er helt sikker på, at vi finder den bedste løsning.
Fixerummene ventes at åbne senest i begyndelsen af 2013.
