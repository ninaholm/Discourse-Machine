Wammen efter klar Timosjenko-dom: Ukraine må reagere
Ukraine må gøre fremskridt på retsområdet og styrke demokratiet, før EU kan samarbejde, siger dansk minister.


 Den danske europaminister, Nicolai Wammen (S), opfordrer på ny Ukraines regering til at ændre markant holdning og lave reelle fremskridt inden for det retslige område, når der afholdes valg, samt anlægge en mere bred reformdagsorden.
Det sker, efter at Den Europæiske Menneskerettighedsdomstol har slået fast, at der ikke var noget retligt grundlag for at varetægtsfængsle Ukraines tidligere premierminister Julia Timosjenko for godt halvandet år siden.
- Dagens kendelse er alvorlig og desværre ikke overraskende. Den viser med al tydelighed, at den ukrainske regerings håndtering af Timosjenko-sagen lader meget tilbage at ønske og langt fra er tilfredsstillende, siger Wammen i en mail til Ritzau.
Han besøgte for en uge siden landet, hvor han snakkede med præsident Viktor Janukovitsj. Og her var landets forhold til de demokratiske processer ligeledes på dagsordenen.
Ukraine ønsker på det handelsmæssige område at nærme sig EU, hvilket skal diskuteres på et topmøde til efteråret.
I øjeblikket tøver EU med at underskrive en omfattende handelsaftale, så længe der er demokratiske problemer i landet.
- Jeg hæfter mig ved, at domstolen også fremhæver eksempler på generelle mangler i det ukrainske retssystem. Det understreger vigtigheden af, at Ukraine ud over den konkrete sag også får gennemført de nødvendige reformer af retssystemet.
- Og her taler vi ikke kun om symbolske tiltag i sidste øjeblik før topmødet i Vilnius i november, siger Wammen.
Timosjenko - den 52-årige ukrainske oppositionsleder, der stod i spidsen for Ukraines provestlige "orange revolution" i 2005 - er idømt syv års fængsel for magtmisbrug i forbindelse med en gasaftale, hun indgik med Rusland i 2009.
Hun har selv afvist alle anklager. Hun mener, at hele sagen er led i et hævntogt fra hendes politiske ærkerival, den ukrainske præsident, Viktor Janukovitsj.
Tirsdagens kendelse fra Den Europæiske Menneskerettighedsdomstol forholder sig udelukkende til varetægtsfængslingen forud for selve retssagen mod og dommen over Timosjenko. Substansen i dem bliver stadig gransket ved domstolen i Strasbourg.
