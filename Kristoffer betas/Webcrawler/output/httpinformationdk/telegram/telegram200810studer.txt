Studerende tvangsfjerner børn



 Op mod 100 studerende har studiejob som socialrådgivere, hvor træffer beslutninger med vidtrækkende konsekvenser for folks liv. Det drejer sig blandt andet om fratagelse af kontanthjælp, tildeling af førtidspension og tvangsfjernelser af børn fra familier.
 Det afslører en undersøgelse, som Sammenslutningen af Danske Socialrådgiverstuderende (SDS) har lavet. Det skriver metroXpress. 
 - Det skyldes, at der er stor mangel på socialrådgivere. De stillinger, der er, besættes i stadig højere grad af socialrådgiverstuderende. Nogen af dem sidder i stillinger, som egentlig kun burde besættes af uddannede socialrådgivere, fordi der er et stort beslutningsansvar. Det gælder både på børne- og familieområdet og beskæftigelsesområdet, siger formanden for de studerende socialrådgivere, Mads Samsing, til Ritzau. 
 477 socialrådgiverstuderende har deltaget i undersøgelsen, hvor 40 af dem svarer, at de sidder i stillinger med "fuld kompetence", som betyder, at de selv træffer afgørelser i sager. SDS vurderer, at der i alt er op mod 100 studerende med den slags jobansvar. 
 Det er ikke ulovligt for kommunerne at ansætte studerende med fuldt ansvar. Derfor foreslår SDS nu en særlig studenterordning, hvor man ikke har ansvar for afgørelser. 
