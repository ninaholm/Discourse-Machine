Ny regel tillader privat kørsel i firmabilen
EU-Kommissionen har sagt god for, at virksomheder må låne deres biler på gule plader til ansatte.


 Betal 225 kroner per døgn og undgå risikoen for en kæmpebøde efterfulgt af et stort skattesmæk.
Det bliver snart en mulighed for danske virksomheder, der låner deres momsfritagede firmabiler ud til deres medarbejdere, skriver Jyllands-Posten.
I dag er reglerne sådan, at det i udgangspunktet er forbudt at anvende en bil med gule plader til private formål, men det står nu til at blive lavet om, da EU-Kommissionen efter flere års tøven har sagt god for en ny dansk model.
- Virksomhederne og deres medarbejdere får nu et redskab, som rigtig mange efterspørger, siger Henning Boye Hansen, seniorskatterådgiver i BDO, til Jyllands-Posten.
- I dag er det sådan, at hvis en medarbejder låner en kassevogn af sin arbejdsgiver til at flytte privat i en weekend, så risikerer virksomheden at skulle efterbetale et stort momsbeløb, og medarbejderen risikerer at blive firmabilbeskattet.
- Det kan blive til rigtig mange penge, siger han.
 Anitta Fjordside, senior manager i Deloitte, mener, at den nye ordning er god for mange parter.
- Det er til gavn for medarbejderne og for administrationen i virksomhederne. Det har været et stort ønske i erhvervslivet, siger hun og suppleres af Lars Magnus Christensen, erhvervspolitisk konsulent i Håndværksrådet.
- Det her gavner hele vejen rundt. Det er et system, der er til at bruge, siger han til Jyllands-Posten.
