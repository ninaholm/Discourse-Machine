Et lille glimt af lys for prisudviklingen i eurolandene
For første gang siden december sidste år ser inflationen i eurozonen ud til at gå i nul.


 Efter at der i fire måneder har været et bekymrende minus foran de månedlige opgørelser over forbrugerpriserne i eurozonen, skønner EU's statistiske kontor, Eurostat, at prisudviklingen nu kan være ved at rette sig.
Eurostats første skøn for april tyder på, at priserne lige akkurat har holdt sig i ro og der altså ikke længere teknisk set er deflation, der regnes som et krisetegn med svag efterspørgsel og for mange varer på markedet.
Et inflationstal på nul i april kommer efter minus 0,1 i marts og en bundskraber på minus 0,6 i januar.
Det er især priserne på serviceydelser, mad, alkohol og tobak, der driver inflationsraten op med en prisvækst på 0,9 procent. Mens det stadig er energipriserne, der trækker nedad med en negativ inflation på 5,8 procent i april.
Skønnet, der offentliggøres torsdag, viser ikke noget om situationen i de enkelte lande.
Men sidste opgørelse over de faktiske tal, der blev offentliggjort for to uger siden, viste ikke overraskende, at det især er kriselandet Grækenland, der oplever en regulær udhuling af priserne.
Fra marts sidste år til marts i år faldt det generelle prisniveau i Grækenland med 1,9 procent.
