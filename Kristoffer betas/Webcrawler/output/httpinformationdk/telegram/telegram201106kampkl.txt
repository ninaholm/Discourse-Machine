Kampklar KL-formand: Meget at forhandle om
Selv om udgangspunktet hedder nulvækst, så kæmper kommunerne fortsat for at få flere penge til bl.a. sundhed.


 Det var en alvorlig formand for Kommunernes Landsforening, Jan Trøjborg (S), der klokken 10 fredag formiddag gik ind til en ny runde i forhandlingerne med regeringen om kommunernes økonomiske ramme for 2012.
Selv om udgangspunktet er nulvækst, så er der "ekstremt meget at forhandle om", sagde en tydelig kampklar Jan Trøjborg, før forhandlingerne i Finansministeriet.
Da regeringen torsdag præsenterede en økonomiaftale for 2012 med Danske Regioner, som betød en realvækst på 1,5 milliard kroner, sagde Sundhedsminister Bertel Haarder (V) samtidig, at kommunerne ikke vil få en øre mere til sundhedsopgaver i 2012.
Men den sag er ikke afgjort endnu, mener Jan Trøjborg.
- Vi vil gerne videre med sundhed i kommunerne, så det håber jeg ikke, sagde han.
Sundhedsøkonom Jes Søgaard peger fredag i Politiken på, at kommunerne sættes under et økonomisk stort pres nu, fordi de skal levere mere forebyggelse, genoptræning og i højere grad tage sig af hurtigt udskrevne plejekrævende patienter uden at få flere penge.
Men det er ikke kun sundhedsopgaver, der ifølge Jan Trøjborg presser kommunernes økonomi.
- Vi har brug for flere penge fordi, der kommer flere ældre, og vi har brug for flere penge til at gøre folkeskolen bedre, sagde Jan Trøjborg.
Der er afsat to timer til dagen forhandlinger, som formentlig fortsættes lørdag.
