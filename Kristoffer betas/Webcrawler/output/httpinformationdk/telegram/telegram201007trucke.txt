Truckerbad fortid på fremtidens festival
Fremtidens festivalgæster sover på hotel og behøver ikke gå på kompromis med renligheden, spår fremtidsforsker. Nogle vil dog sværge til telt og truckerbad.


 På Roskilde Festivalens tredje dag rammer en markant lugt næseborene, når man venter tæt op af de andre festivalgæster i de meget lange køer til madboderne, de endnu længere toiletkøer og den tæt pakkede menneskemængde til koncerterne.
Den særlige Roskilde-lugt af uvasket hud, armsved og ølsjatter. Men fremtidens festivalgæster dufter anderledes rent, vurderer fremtidsforsker Klaus Æ. Mogensen fra Institut For Fremtidsforskning.
Festivalgæsterne har også sovet i en rigtig seng, og de har fri adgang til træk-og-slip.
- Tendensen er nok, at de unge mennesker ikke er så meget for at ligge på den bare jord. De er blevet mere magelige, luksuriøse og forfængelige, siger Klaus Æ. Mogensen.
For fremtidens unge gider ikke længere gå på kompromis med hverken renlighed eller magelighed for at gå på festival. Og de kommer til at rynke på næsen af "festival-dinosaurernes" gamle vaner.
- Vi kan for eksempel forvente, at der ikke er folk, der bare står og pisser alle mulige steder - det bliver simpelthen for primitivt, siger Klaus Æ. Mogensen. 
Allerede nu kan man betale ekstra for at indlogere sig på en luksuscamp, hvor græsset er grønt, bad og toiletforhold er opgraderet, og der er gratis trådløst internet. Her findes også et enkelt hotel med otte eftertragtede værelser, og dem kommer der flere af de kommende år, vurderer fremtidsforskeren.
Men det er ikke alle, der drømmer om bløde senge, rene kroppe og hvide toiletbrædder. For nogle er teltet, truckerbadet og de mobile toiletter en del af charmen ved festivallivet.
Nanna Østergaard, Marie Hvidberg og Maria Dyrby på 20 og 21 år fra København vil ikke bytte deres iglotelt for et hotel. De har kun ét fromt ønske til fremtidens festival.
- Gid der var håndsæbe på alle toiletterne, lyder det fra de tre piger.
