Gidseltager meldes dræbt ved supermarked i Paris
Gidseldramaer i Frankrig er overstået: Gidseltager i supermarked er dræbt i aktion. Hebdo-mistænkte også dræbt


 Samtidig med en politiaktion mod mistænkte terrorister nord for Paris er endt dødeligt, lyder der flere eksplosioner ved et andet gidseldrama i et supermarked i det østlige Paris, oplyser Ritzaus journalist på stedet.
Gidseltageren i det jødiske supermarked er blevet dræbt, skriver Le Monde, der citerer politiet for oplysningerne, mens nyhedsbureauet AFP i første omgang skrev, at flere gidsler var blevet befriet.
Kort tid derpå siger sikkerhedskilder dog til både AFP og Reuters, at fire gidsler har mistet livet i supermarkedet, der sælger kosher varer i Porte de Vincennes-kvarteret.
En politikilde sagde tidligere fredag til Le Figaro, at gidseltageren i det jødiske supermarked er den samme, der skød og dræbte en kvindelig politibetjent torsdag i Montrouge i det sydlige Paris.
Han ser ud til at have en direkte forbindelse til onsdagens angreb på satiremagasinet Charlie Hebdo.
Oplysningerne er endnu sparsomme, men det ser fredag tidligt på aftenen ud til, at de to gidseldramaer i Frankrig er overstået.
Foreløbig er det bekræftet af myndighederne, at de mistænkte fra Charlie Hebdo-angrebet er dræbt, og at deres gidsel er befriet i Dammartin-en Goële nordøst for Paris.
Ritzaus journalist i Paris meldte kort forinden om fire store eksplosioner nær det jødiske supermarked i den franske hovedstad.
- Vi har endnu ikke fået bekræftet, om der er tale om chokgranater fra politiet, men det formoder vi. Flere gidsler er blevet løsladt, forlyder det, og to ambulancer er kørt fra stedet, siger hun over telefonen fra Paris.
Der er tale om fire til fem eksplosioner, og to betjente meldes såret under aktionen, skriver Sky News, men det er endnu ikke bekræftet officielt.
- Der er en politibil mere, der bliver lukket ind mod gerningsstedet. Længere nede var der nogle ambulancer, der kom op i fart og kørte ind mod gerningsstedet, siger Marie Louise Albers fra Frankrig.
Dammartin-en Goële har stort set været lukket ned under gidseltagningen, hvor de to mistænkte fra onsdagens angreb mod det franske satiremagasin Charlie Hebdo havde forskanset sig.
