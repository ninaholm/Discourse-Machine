Tidlig jul på Wall Street: Aktier sætter rekord
Dow Jones-indekset passerer milepæl efter superstærke tal for den amerikanske økonomi.


 De amerikanske aktiemarkeder satte tirsdag rekord efter overraskende stærke meldinger om USA's økonomi.
Dow Jones-indekset på Wall Street krydsede for første gang nogensinde en værdi på 18.000 og S & P 500-indekset satte også rekord.
- Den økonomiske genopretning lader til at holde sig på sporet, og det er godt for aktierne, konstaterede analytiker David Kotok fra finanshuset Cumberland Advisors ifølge CNN.
Reviderede tal for væksten i tredje kvartal viste en fremgang på hele 5,0 procent sammenlignet med tredje kvartal året før. Det er 11 år siden, at den amerikanske økonomi sidst var oppe i samme høje gear.
Efter en vækst på 4,6 procent i andet kvartal, skal man tilbage til 2003 for at finde to kvartaler i træk med en så høj økonomisk vækst, noterede cheføkonom i Nykredit, Ulrik Bie, ifølge Ritzau Finans.
- Det sker vel at mærke uden den gældsopbygning, som var drivkraften i amerikansk vækst i årene før krisen, konstaterer han.
Spørgsmålet er nu, hvornår den amerikanske centralbank vil begynde at agere på udviklingen og sætte renten op.
- Vores bud på første renteforhøjelse er juni 2015, men sandsynligheden for april fik et stort skub opad i dag, konkluderer Ulrik Bie.
En væsentlig årsag til den økonomiske fremgang er en stigning i det amerikanske privatforbrug på 3,2 procent i tredje kvartal.
- Et privatforbrug på alt over tre procent er forbandet godt i disse tider, siger Dan Greenhaus, global chefstrateg hos finanshuset BTIG, til CNNMoney.com.
En ny meningsmåling offentliggjort tirsdag bekræfter, at amerikanerne ser mere positivt på økonomien. For første gang i syv år mener over halvdelen nu, at økonomien er i fin form, skriver CNN.
Der er tale en stor forbedring i forhold til den forrige måling i oktober, da kun 38 procent af amerikanerne var tilfredse med økonomien.
På valutamarkederne fortsætter den amerikanske dollar sin optur og koster nu 6,11 kroner.
