Bondo tager i forligsen med tandbørsten i lommen
Formanden for Danmarks Lærerforening Anders Bondo Christensen: Et forhandlingsresultat vil være det bedste.


 Når formanden for Danmarks Lærerforening, Anders Bondo Christensen, møder op i Forligsinstitutionen mandag for at forhandles lærernes arbejdstid med KL, er det et forhandlingsresultat, han går efter.
- Jeg går altid til en forhandling med det mål at nå til et resultat, og det gør jeg, hvad enten det foregår i Forligsinstitutionens regi eller det foregår, når vi kører vores egne forhandlinger.
- En forhandlingsløsning er altid at foretrække, fordi den løsning, der kommer ud af en aftale, skal begge parter leve med bagefter, siger Anders Bondo Christensen til Ritzau.
Forhandlingerne med forligsmand Mette Christensens mellemkomst gør, at parterne er pålagt en skærpet tavshedspligt, og derfor kan Anders Bondo Christensen ikke sige noget om, hvad status er efter de to første møder i Forligsinstitutionen.
- Der er en særlig lovgivning der gør, at parterne er pålagt omfattende tavshedspligt, forhandlingerne skal foregå i lukkede cirkler, og det er nok også meget godt, siger Anders Bondo Christensen.
Kun tiden vil vise, om forligsmanden vil kunne strikke et mæglingsforslag sammen, men der er tid nok.
- Jeg har en forventning om, at det kommer nærmere en mulig aftale. Det er bestemt ikke sikkert, vi kommer til en aftale mandag, men det er heller ikke det afgørende.
- Det afgørende er, at vi bevæger os frem mod at finde en forhandlingsløsning.
- Nu er der jo meget drama omkring situationen, men i virkeligheden er der også god tid. Der er stadigvæk mange dage til den 1. april, så lad os bruge den tid fornuftigt, siger Anders Bondo Christensen.
Når parterne mødes klokken 10 mandag formiddag er der ingen tidsfrist eller bagkant på, hvor længe de bliver ved. Det er helt op til forligsmand Mette Christensen at afgøre det.
Derfor forbereder Anders Bondo Christensen sig på, at det kan trække ud, så han tager tandbørsten med sig i lommen.
