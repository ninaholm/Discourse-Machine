Pakistan indkalder USA-ambassadør efter dronedrab
USA har dræbt chefen for pakistansk Taliban - en oprørsgruppe, der har halshugget pakistanske soldater


 
	Pakistans regering har indkaldt den amerikanske ambassadør i landet til samtale, efter at USA har dræbt lederen af pakistansk Taliban i et droneangreb.

	Det meddeler Pakistans regering lørdag ifølge nyhedsbureauet Reuters.

	Hakimullah Mehsud var chef for pakistansk Taliban, som er en oprørsgruppe, der blandt andet har halshugget pakistanske soldater og dræbt tusinder af civile i selvmordsangreb.

	Gruppen har også stået bag et mislykket forsøg på at bombe Times Square i New York.

	Pakistans indenrigsminister, Chaudhry Nisar, beskylder USA for - med droneangrebet - at have spoleret forestående fredsforhandlinger med Taliban.

	Et hold af religiøse overhoveder - ulama - var blot timer fra at indlede forhandlinger med Taliban, da angrebet på Hakimullah Mehsud skete.

	- Skridt for skridt har vi de seneste syv uger forsøgt at opbygge denne proces, som kunne danne grobund for fred i Pakistan, og hvad er det så, I (USA) gør?

	- I har begravet det hele dagen før. Blot 18 timer før en formel delegation af respekterede religiøse overhoveder skulle flyve til Miranshah og overrække den formelle invitation, siger Chaudhry Nisar.

	Pakistansk Taliban, kendt som Tehreek-e-Taliban, vil hævne drabet på Hakimullah Mehsud.

	- Hver blodsdråbe i Hakimullahs blod vil blive til en selvmordsbomber, siger talsmand Azam Tariq for Taliban.

	- USA og amerikanernes venner bør ikke være glade, for vi vil hævne os for vores martyrs død.

	Den 34-årige leder for pakistansk Taliban døde fredag, da hans tilholdssted blev ramt af raketter fra et ubemandet amerikansk fly.

	De seneste 10 års kampe mellem den pakistanske regeringshær og de islamistiske oprørere har kostet op mod 50.000 mennesker livet.

