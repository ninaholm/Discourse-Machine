Sorgfyldt Stoltenberg besøger Utøya
Den norske statsminister Jens Stoltenberg glæder sig over, at de unge Utøya-overlevere støtter hinanden.


 Det vækker sorg, men også en særlig "Utøya-stemning" hos Norges statsminister, Jens Stoltenberg, at have været tilbage på øen for første gang siden terrortragedien den 22. juli.
Det fortæller han til det norske nyhedsbureau NTB.
- At være tilbage gav meget blandede følelser. Det var smerteligt at se de steder, hvor mennesker havde mistet livet og hvor mange unge havde oplevet grusomme ting, siger han.
- Men det var også godt at se, at ungdommen mødtes, støttede og hjalp hinanden. Og at noget af den gamle varme og glæde, som altid har præget Utøya, var på vej tilbage, fortæller Jens Stoltenberg.
Statsministeren mener, at weekendens besøg er første skridt på vejen til at tage øen tilbage fra terrorens greb.
- Både som lejr for aktiv politisk ungdom, men også som et nationalt symbol på at ingen skal være bange for at have politiske meninger og deltage i debatten.
- Dette er en markering af det, vi har sagt om, at vi skal besvare volden med mere demokrati, siger han.
Søndag møder Jens Stoltenberg de efterladte til frokost i Oslo.
Derefter mødes han med regerings- og statsoverhoveder fra de nordiske lande, heriblandt den danske statsminister Lars Løkke Rasmussen (V) og kronprins Frederik.
Derefter skal han tale ved den nationale mindeceremoni, som bliver holdt i Oslo Spektrum.
- Vi har brug for nationale mindeceremonier. Her kan hele nationen samlet give udtryk for sin respekt over for dem, som har mistet livet, sin omsorg for de tilskadekomne og en tak til alle, der har hjulpet, siger Jens Stoltenberg.
