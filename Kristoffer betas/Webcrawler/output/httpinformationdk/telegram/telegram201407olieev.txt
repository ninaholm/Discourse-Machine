Olieeventyr i Brasilien skuffer Mærsk
A.P. Møller-Mærsk tager lussing på 9,3 milliarder på brasilianske oliefelter. Topchef er ikke tilfreds.


 Den danske olie- og rederikoncern A.P. Møller-Mærsk sluger en stor nedskrivning på sine oliefelter i Brasilien, oplyser A.P. Møller-Mærsk i en meddelelse til fondsbørsen.
Oliefelterne er ikke længere så meget værd, som man havde regnet med i datterselskabet Maersk Oil. Det betyder, at koncernen har nedskrevet med 1,7 milliarder dollar, svarende til 9,3 milliarder danske kroner.
Samtidig lægger Maersk Oil sin strategi om i Brasilien. Selskabet vil ikke længere jagte vækst eller en status som olieoperatør i Brasilien.
På trods af den store nedskrivning i datterselskabet fastholder A.P. Møller-Mærsk forventningerne for hele 2014, hvor koncernen venter et resultat på i omegnen af 20 milliarder kroner.
Der er fortsat udsigt til stor fremgang på bundlinjen på grund af salget af en stor aktiepost i Dansk Supermarked.
Nedskrivningen får heller ikke konsekvenser for Maersk Oils langsigtede produktionsplaner, fordi de brasilianske felter ikke var indregnet i disse planer.
I juli 2011 købte Maersk Oil andele i tre brasilianske olieblokke fra selskabet SK Energy. En blok er solgt til et brasiliansk selskab, mens der er nedskrevet to andre.
- SK Energy investeringen blev foretaget på et tidspunkt, hvor udsigterne for olieindustrien og oliepriserne var mere positive, end de er i dag, og hvor vi havde vækstambitioner for vores brasilianske olieforretning, siger topchef hos A.P. Møller-Mærsk, Nils Smedegaard Andersen i meddelelsen til fondsbørsen.
Topchefen er ikke tilfreds med udviklingen.
- Vi har nu tilpasset vores strategi til de forhold, der er i dag, men det er naturligvis klart utilfredsstillende, at olieforekomsterne i de erhvervede felter Itaipu og Wahoo efter afgrænsningsboring har vist sig at være i den lave ende af vores oprindelige forventninger, siger Nils Smedegaard Andersen.
Han tilføjer, at efter nedskrivningen og den justerede strategi gøre det muligt for Maersk Oil at fokusere fuldt ud på sin vækststrategi.
