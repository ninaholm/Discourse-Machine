Fyldt strejkekasse kan give tomme skoler i ugevis
KL kan få svært ved at udsulte folkeskolelærerne, der har økonomisk rygdækning til lang konflikt.


 Landets skoleelever og deres forældre risikerer et forår spækket med rigtig mange aflyste undervisningsdage og seriøse pasningsproblemer. Det skriver Avisen.dk.
Med hele 1,7 milliarder kroner i strejkekassen har de konfliktramte lærere nemlig råd til at konflikte i 10 uger - svarende til 50 arbejdsdage eller omkring en femtedel af skoleåret.
- Vi er klar til en langvarig konflikt, hvis det skal være, siger Gordon Ørskov Madsen, formand for overenskomstudvalget i Danmarks Lærerforening, til Avisen.dk.
Det betyder samtidig, at lærernes modpart, Kommunernes Landsforening (KL), ikke kan regne med at sulte lærerne ud med det samme, hvis det lockout-varsel, som de meddelte i går, bliver en realitet.
- Men vi ønsker ikke konflikt og håber, den bliver kortvarig, hvis den kommer. De store tabere vil være folkeskolens elever, fortsætter han.
Striden mellem KL og lærerne handler om den nuværende overenskomst, der freder lærernes forberedelsestid via et loft på antallet af undervisningstimer. I går blev konflikten så skærpet, da KL varslede lockout fra 1. april.
Strejkekassen hos Danmarks Lærerforening skal dække lærernes løntab i den situation.
Konkret vil de 43.000 medlemmer, som Danmarks Lærerforening regner med vil blive ramt, få 825 kroner per tabt arbejdsdag.
Det svarer til mindstelønnen efter skat for en nyuddannet lærer - cirka 18.000 kroner efter skat. Tricket er at give lærerne pengene som et lån i stedet for som konfliktløn.
Det betyder, at lærerne skal betale renter, men slipper for at betale skat. Dermed kommer der flere konfliktdage ud af pengene i lærernes strejkekasse.
Mikkel Mailand, der er lektor ved Københavns Universitet, FAOS, peger på, at en slunken strejkekasse var et problem for Dansk Sygeplejeråd, da de i 2008 var i konflikt.
- Det problem løber lærerne ikke ind i på den korte bane. Men det gør ikke nødvendigvis lærerne særligt stærke i forhandlingerne. Indtil videre er de meget alene på banen og oppe imod nogle stærke modstandere, siger Mikkel Mailand.
