Grønne investeringer venter på klimaaftale



 Danmark bør kæmpe for en bindende klimaaftale ved det næste klimatopmøde, COP 16, til december i Mexico, fordi virksomhederne ikke tør involvere sig i klimaprojekter, før der er en juridisk bindende aftale.
Det siger De Radikales leder, Margrethe Vestager.
ATP har udskudt flere klimaprojekter i Kina, Indien og Brasilien som følge af usikkerhed efter klimatopmødet, COP 15, København, siger ATP's analysechef, Ole Beier Sørensen, til Politiken.
- Med en juridisk bindende aftale vil folk vide, hvad de har at holde sig til. Folk, der skal investere, vil have sikkerhed for, hvordan det kommer til at se ud, så der kommer nogenlunde ensartede vilkår kloden over, siger Margrethe Vestager.
Derfor skal regeringen kæmpe for, at verdens lande accepterer den uforpligtende Københavner-erklæring, Copenhagen Accord, som grundlaget for videre forhandlinger. Samtidig skal Danmark vise vejen med en grøn vækstpakke, mener hun.
EU skal også gå forrest ved at sænke CO2-udslippet med 30 procent, selv om andre lande ikke lover lignende reduktioner, mener Margrethe Vestager.
Danmark bør ifølge SF's klimaordfører, Anne Grete Holmsgaard, inden 2035 forsage fossile brændstoffer som olie, kul og gas. Det skubber hjemmemarkedet i gang, mener hun.
- Det er en bedre investering at satse på vedvarende energi, fordi olie- og gaspriserne vil stige, siger Anne Grete Holmsgaard.  
