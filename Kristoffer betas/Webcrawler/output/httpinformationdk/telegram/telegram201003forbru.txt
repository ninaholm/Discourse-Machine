Forbrugere får ofte ret i klager over DSB



 Det kan betale sig at klage over DSB eller et andet trafikselskab. Over halvdelen af forbrugerne har således fået medhold i deres klager, viser Ankenævnets årsberetning. 
Ud af de i alt 319 klagesager blev 139 trukket tilbage inden behandling i ankenævnet. Men da 122 af de tilbagetrukne sager rent faktisk blev trukket tilbage af selskaberne selv, så betyder det i praksis, at forbrugerne i mere end halvdelen af tilfældene er løbet af med sejren. 
Ifølge afdelingschef i Forbrugerrådet, Vagn Jelsøe, er der især en slags klage, der går igen.  
- 20 procent af klagesagerne handler om for få zoneklip. Altså hvor folk ikke er blevet informeret ordentlig om, hvor mange zoneklip, deres tur kræver og derfor har stemplet for få gange. I den slags klager får langt de fleste forbrugere medhold, siger Vagn Jelsøe. 
1. februar 2009 fik danskerne mulighed for at klage til et uafhængigt ankenævn stiftet af Forbrugerrådet og en række trafikselskaber, herunder DSB, Arriva, Metroen og Movia. 
- Klagesagerne viser, om der er rum for forbedring. I mange tilfælde har ankenævnet vurderet, at zonesystemet i navnlig hovedstadsområdet er uklart udformet, og at informationerne omkring det er for dårlige, siger Vagn Jelsøe.  
Siden ankenævnet så dagens lys for cirka et år siden, har nævnet besluttet at lempe visse regler. Blandt andet har de bestemt, at forbrugernes sms-billet stadig er gyldig selvom mobilen løber tør for strøm, og derfor ikke kan fremvise sms-billet.
Det koster 160 kroner at klage. Pengene får du retur, hvis du vinder sagen. 
