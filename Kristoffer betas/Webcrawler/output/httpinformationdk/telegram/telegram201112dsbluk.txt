DSB lukker alle billetautomater til nytår
Ti smadrede automater ved sidste nytår betyder intet billetkøb på perronen de kommende dage.


 Planlægger du at tage toget til nytårsfest, så skal du sørge for at have billetten klar hjemmefra. DSB har nemlig valgt at lukke alle udendørs billetautomater i forbindelse med nytåret.
Det sker, fordi 10 automater sidste år blev udsat for hærværk i forbindelse med nytåret. Flere blev totalskadede og måtte udskiftes.
Og med en pris på 250.000 kroner for en ny billetautomat, tager DSB nu sine forholdsregler.
- Det er meget beklageligt, at vi på denne måde er nødt til at forringe servicen til vores kunder på de stationer, der ikke har kiosk eller billetsalg, siger salgsdirektør Anne Lise Bach Sørensen.
- Desværre ser vi ikke nogen anden udvej, da vi gennem en årrække har haft ganske betragtelige omkostninger i forbindelse med fejringen af nytårsaften, tilføjer hun.
På stationerne langs Nordvestbanen mellem Roskilde og Kalundborg har de lokale hærværksmænd allerede smadret to automater, og det har fået DSB til at lukke alle automater på strækningen.
- Der er nogle unge mennesker, der skal prøve deres krudt af, og de ligger det ind i de luger, hvor billetterne kommer ud. Det giver et øredøvende brag, men det ødelægger også billetmaskinen, forklarer direktøren.
I resten af landet lukker automaterne i løbet af fredagen, og de sidste automater vil først være i funktion igen i løbet af mandag den 2. januar.
- Jeg vil anbefale, at man køber sin billet i forsalg, enten i automaten, billetsalget eller på internettet. Og har man Rejsekort, virker det også som normalt, forklarer Anne Lise Bach Sørensen.
Passagerer, der stiger på ved stationer uden betjent billetsalg, kan købe billet i toget uden gebyr, forsikrer DSB.
- Vores togpersonale er informeret om, hvor og i hvilket omfang automaterne er lukkede, siger Anne Lise Bach Sørensen.
Lukningen omfatter ikke billetautomaterne på S-togsstationerne.
