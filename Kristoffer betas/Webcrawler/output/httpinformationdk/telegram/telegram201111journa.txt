Journalister truer Breiviks advokat
Den norske massemorders forsvarsadvokat siger, at nogle journalister har opført sig uanstændigt over for ham.


 Udenlandske journalister er gået meget langt for at presse den norske forsvarsadvokat Geir Lippestad til at give oplysninger om sin klient, massemorderen Anders Behring Breivik.
- Jeg er blevet presset af journalister. Nogle af disse publikationer, som jeg vil beskrive som useriøse, lever efter helt andre normer, end norsk presse gør, siger Lippestad til avisen VG.
Der har været kolossal stor interesse for terrorsagen i de internationale medier, og her har Lippestad været en af de mest eftertragtede kilder.
Han siger, at det var værst lige i dagene efter, at Breivik den 22. juli dræbte 77 mennesker i Oslo og på Utøya.
Her blev han kontaktet af udenlandske journalister, som truede ham til at give oplysninger, fortæller han.
- De sagde, at dersom jeg ikke ville bidrage, så ville de skrive rygter og fiktive historier om mig og min baggrund, siger han.
Tidligere har han fortalt norsk TV2 om to udenlandske journalister, som pludselig var trængt ind i hans hus. Her blev de mødt af hans treårige datter.
- Hun kom løbende efter at have opdaget dem. De ledte efter mig for at få et interview. Jeg bad dem om at komme ud i en fart, og det gjorde de, fortalte han.
Lippestad var mandag tilbage i retten, hvor Oslo byret besluttede at forlænge Breiviks varetægtsfængsling med 12 uger.
Da han i sommer påtog sig hvervet som forsvarsadvokat, sagde han, at det havde været en meget svær beslutning, som han havde truffet i samråd med sin familie og kolleger.
Midt i forfærdelsen over forbrydelsen, som ramte Norge, betegner han det som ekstraordinært vigtigt, at en anklaget har ret til en forsvarer, uanset hvor uhyrlig en forbrydelse det handler om.
