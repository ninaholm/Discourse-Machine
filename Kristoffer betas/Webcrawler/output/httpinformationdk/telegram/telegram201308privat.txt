Private aktører revser jobcenter-analyse
Analyseinstitut afviser private aktørers kritik af undersøgelse af kommunale og private jobcentre.


 Flere private aktører vender tommelfingeren ned til Rigsrevisionens analyse af effektiviteten hos kommunale jobcentre og private aktører.
Det er Kora, Det Nationale Institut for Kommuners og Regioners Analyse og Forskning, der på foranledning af Rigsrevisionen har lavet analysen, der konkluderer, at ledige går uden job i 10 dage længere ved at få hjælp hos en privat aktør end hos et jobcenter.
Men Morten Ballisager, der er direktør hos Konsulenthuset ballisager, der ikke er en del af serviceudbuddet, påpeger, at en anden undersøgelse maler det modsatte billede af firmaets effektivitet.
- Jeg sidder og tænker, at det egentlig er nogle meget gode resultater, vi har leveret. Men lige nu er der bare et stort mantra, der hedder, at de private generelt er dårligere, og det er ekstremt frustrerende, siger Morten Ballisager.
Han mener, at en af Kora-undersøgelsens svagheder er, at den kun omfatter en lille del af de private aktører. Samt at de firmaer, der er udvalgt til serviceudbuddet, er dem, der har lagt den laveste pris ind.
- Og så kan jeg et eller andet sted ikke lade være med at spørge, om det her handler om, at man har involveret de billigste og de dårligste. Det kan være det, som undersøgelsen viser.
Seniorforsker hos Kora Lars Skipper understreger, at analysen har belyst det, som Rigsrevisionen har bestilt.
- Rigsrevisionen er kun interesseret i den statslige del af markedet. Det er klart, at der er kommuner, der kan vælge at lave lokale aftaler med private aktører. Men de aftaler kigger vi slet ikke på, fastslår Lars Skipper.
Jobrådgivernes Brancheforening kritiserer, at undersøgelsen har en usikkerhed, når sagsbehandlerne i de kommunale jobcentre fordeler de ledige mellem sig og de andre aktører. Her kan de besværlige klienter nemlig sendes videre til de private virksomheder.
Men analysen har taget de kommunale sagsbehandleres subjektive vurderinger af den ledige med, lyder det fra Kora.
- Og der har vi sikret, at hvis vi finder en, som kommunen har henvist til en privat aktør, fordi personen var træls eller havde problemer med sine personlige kompetencer, så finder vi en af kommunens klienter, der har samme problemstillinger.
