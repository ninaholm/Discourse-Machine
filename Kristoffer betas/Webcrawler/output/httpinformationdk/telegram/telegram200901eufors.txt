EU forsøger at mægle i gasstrid



 Rusland og Ukraine gør et forsøg på at løse den bitre gasstrid, når de to parter mødes i Bruxelles i dag.
 EU-Kommissionens formand, José Manuel Barroso, sagde, at parterne skal drøfte, om der skal indsættes observatører for at sikre, at den russiske gas kan flyde uhindret gennem Ukraine og videre til kunder i Europa.
 Han sagde, at repræsentanter for Ukraines og Ruslands store gasselskaber, henholdsvis Naftogaz og Gazprom, vil være til stede ved mødet sammen med embedsmænd fra de to lande og fra EU.
 Det hasteindkaldte møde i Bruxelles kommer på et tidspunkt, hvor det, der begyndte som en strid mellem Ukraine og Rusland om priser, har udviklet sig til en international krise.
 I flere øst- og centraleuropæiske lande måtte fabrikker i går stoppe produktionen, skoler måtte lukke og den offentlige transport begrænses, efter at leverancer af gas fra Rusland gennem Ukraine blev standset.
