Sms'er og bilradioer gør vejene usikre
Næsten hver anden bilist har fumlet så meget med sms eller bilradio, at de har været ved at køre galt.


 Bare et par sekunders uopmærksomhed - og det kan gå galt.
46 procent af bilisterne i en spørgeundersøgelse har været tæt på at havne i en trafikulykke, fordi de har været optaget for eksempel af at stille på bilradioen, skrive sms eller lede efter noget i handskerummet.
Det konkluderer Rådet for Sikker Trafik, som torsdag skød en landsdækkende kampagne i gang: "Kør bil, når du kører bil".
Den er blandt andet bygget op omkring tv-reklamer, der skal få bilisterne til at koncentrere sig om deres kørsel.
- Der er virkelig uholdbart, at så mange bilister udsætter sig selv og andre trafikanter for at komme til skade og i værste fald blive dræbt i trafikken, siger rådets direktør Anders Rosbo.
- Når man kigger væk fra vejen i bare få sekunder, så svarer det til at køre med en pose over hovedet, siger rådets direktør Anders Rosbo.
 Også De Regionale Færdselssikkerhedsudvalg og telefonselskabet TDC er med i kampagnen.
TDC har udviklet egne retningslinjer til medarbejderne for "god mobiladfærd i trafikken"
- Blandt mange forskellige trafikråd opfordrer TDC's retningslinjer medarbejderne til ikke at skrive sms eller mails, mens de kører, og til at holde ind til siden, hvis de skal føre en krævende samtale, siger TDC's administrerende direktør Henrik Poulsen.
Kampagnen kører til den 30. oktober. I den sidste uge vil politiet skærpe kontrollen med uopmærksomme bilister på vejene.
Hvis man kører 80 kilometer i timen og kigger på sin mobil i fire sekunder, så har man kørt 89 meter i blinde.
Uopmærksomhed er årsagen til 30 procent af alle trafikulykker.
