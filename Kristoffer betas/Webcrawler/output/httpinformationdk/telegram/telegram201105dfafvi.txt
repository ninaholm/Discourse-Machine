DF afviser EU-forslag om grænsekontrol
EU lægger ikke skjul på, at mere grænsekontrol kan blive nødvendigt. Men Unionen går ikke langt nok, mener DF.


 Dansk Folkeparti kritiserer EU-Kommissionens forslag om nye regler for grænsekontrollen for ikke at være stramme nok.
Regeringens støtteparti har i forbindelse med forhandlingerne om den økonomiske 2020-plan netop krævet grænsekontrollen indført, og Dansk Folkepartis EU-parlamentariker, Morten Messerschmidt, kalder EU-Kommissionens forslag for "helt utilstrækkelig".
- Det er slet, slet ikke det, vi efterlyser, siger Morten Messerschmidt med henvisning til forslaget om at stramme EU's ydre grænsekontrol samt muligheden for at indføre midlertidige kontroller mellem Unionens lande.
- En strammere ydere grænsekontrol vil selvfølgelig ramme for eksempel den russiske mafia, men det meste af den grænseoverskridende kriminalitet, vi oplever i Danmark, stammer jo netop fra andre lande i det såkaldte Schengen-samarbejde som for eksempel polske bander, siger Dansk Folkepartis EU-parlamentariker.
Han tilføjer, at det er utilstrækkeligt at give bedre muligheder for at indføre midlertidige grænsekontroller, fordi problemerne er permanente.
- Det er en ren vittighed. Hvis det her er EU-Kommissionens forsøg på at sætte de kriminelle skakmat, så kender jeg ikke nogen, som er bange for at sætte sig ned og tage slag skak med kommissionen, siger Dansk Folkepartis EU-ordfører.
I et nyt udspil udelukker EU-Kommissionen ikke, at det kan blive nødvendigt at indføre mere grænsekontrol mellem medlemslandene.
Men der er behov for "en ensartet forvaltning af Schengen-samarbejdet", slår EU-Kommissionen nu fast.
Dermed kan Danmark og andre lande i Europa ikke bare genindføre grænsekontrol uden EU-Kommissionens accept - heller ikke selvom det drejer sig om særlige omstændigheder.
