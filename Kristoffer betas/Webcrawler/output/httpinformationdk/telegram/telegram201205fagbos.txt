Fagbosser får arbejdsmiljø og tillidsreform
Trepartsforhandlingerne har i sidste øjeblik fået tilføjet endnu et par emner. Tillidsreform er et af dem.


 De forestående trepartsforhandlinger er blevet endnu mere omfattende de sidste dage. Nu skal de også handle om arbejdsmiljø, en tillidsreform af den offentlige sektor og vækst gennem partnerskaber mellem det offentlige og det private.
Det fremgår af det endelige oplæg til forhandlingerne, som DR har lagt på sin hjemmeside.
I forhold til det oprindelige udspil fra regeringen er det yderligt, at fagbevægelsen de seneste dage har kæmpet for at få sat de sidste fingeraftryk på dagsordenen for forhandlingerne.
Arbejdsmiljøet har været en mærkesag for især sygeplejerskernes og lærernes hovedorganisation FTF, mens FOA, der har hjemmehjælpere og plejehjemsansatte blandt sine medlemmer, har talt varmt for en tillidsreform af den offentlige sektor.
Og det er der tilsyneladende blevet lyttet til.
Endelig er det blevet tilføjet, at det skal diskuteres, hvordan man inden for rammerne af regeringens 2020-plan kan skabe vækst ved hjælp af partnerskaber mellem den private og den offentlige sektor.
Det kan for eksempel ske ved, at pensionsselskaber investerer i broer, tunneler og lignende, som det offentlige ikke har råd til.
