Kvinder går mere til lægen end mænd
Går du ind i lægens venteværelse, møder du oftere en kvinde end en mand. Det samme gælder hos tandlægen.


 Om kvinder er mere syge eller blot føler sig mere syge end mænd, melder historien intet om. Men faktum er, at kvinder går oftere til sin læge, end mænd gør.
Kvinder havde sidste år i snit 13,3 kontakter til lægen, mens det for mændenes vedkommende lå på 9,2 kontakter i 2011, viser tal fra Danmarks Statistik.
Samlet fik 5,2 millioner sidste år en eller anden form for lægehjælp - og der var 60 millioner kontakter til alment praktiserende læge, speciallæge, tandlæge og lignende.
Men det er ikke kun lægen, som kvinderne er oftere i kontakt med end mændene.
Faktisk valgte seks ud af 10 mænd mellem 18 og 29 år at undlade at få sine tænder set efter sidste år af enten en tandlæge eller en tandplejer. Ser man på kvinderne i den aldersgruppe er det kun lidt flere end fire ud af 10, der sprang eftersyn af gebisset over.
Og den tendens holder sig et godt stykke af livet. Faktisk er det først, når mændene bliver 60 år, at forskellen udlignes. Når man runder 60 lys i lagkagen, går man nemlig lige meget - eller lidt - til tandlægen.
Lidt mindre end fire ud af 10 - både mænd og kvinder - der er over 60 år, fik nemlig tjekket tænderne sidste år.
Samlet kostede de 60 millioner kontakter 14,2 milliarder kroner, og her er blandt andet medicintilskud og rejsesygesikring ikke regnet med. I gennemsnit blev der brugt 2550 kroner på hver eneste dansker på lægebesøg i 2011.
Mens det stadig er mest almindeligt at ringe eller dukke op hos lægen, hvis man har en skavank, der skal udbedres, så bliver e-mail-konsultationer stadig mere udbredt.
I 2006 udgjorde e-mail-konsultationer blot 1,6 procent af alle kontakter til almen læge - i 2010 steg andelen til 5,6 procent, mens den sidste år var steget til 6,9 procent.
