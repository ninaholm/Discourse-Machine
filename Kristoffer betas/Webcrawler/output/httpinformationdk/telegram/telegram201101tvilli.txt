Tvilling raser over rapport om flystyrt
Tvillingbroren til den dræbte polske præsident raser over den officielle russiske undersøgelse af flystyrt.


 Den officielle russiske undersøgelse af det flystyrt, der sidste år kostede den polske præsident Lech Kaczynski og en række andre ledende polakker livet, er en fornærmelse mod Polen.
Det siger den afdøde præsidents tvillingbror, den konservative oppositionsleder Jaroslaw Kaczynski.
- Rapporten lægger hele skylden på polske piloter og Polen uden nogen beviser. Den er en hån mod Polen, siger han.
- Det kommer der af at lægge undersøgelsen i hænderne på russerne, tilføjer han.
Flyet med de 96 ledende polakker, herunder præsidenten, om bord styrtede ned i Rusland den 10. april 2010.
Den russiske undersøgelse konkluderer, at piloterne - som var relativt uerfarne - tilsyneladende blev udsat for pres af ledende embedsmænd, der befandt sig i cockpittet.
De skal have presset piloterne til at lande trods dårligt vejr og advarsler fra flykontrollen om ikke at lande i lufthavnen i Smolensk.
Kaczynski kritiserer undersøgelsen for at være for ensidig og lade mange spørgsmål være ubesvarede.
Også en fremtrædende polsk havariefterforsker, Edmund Klich, beskylder lederen af det russiske undersøgelsesudvalg for at have "løjet om, at polske eksperter ville få adgang til alle dele af undersøgelsen".
En regeringstalsmand siger, at Polens premierminister, Donald Tusk, vil afbryde sin ferie i Italien og vende hjem for at drøfte den russiske rapport torsdag.
