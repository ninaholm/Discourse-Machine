Fredericia mister en kaserne - Bornholm slipper
Glæde på Bornholm over at Almegårds Kaserne går fri af sparekniven. Fire kaserner er stadig i spil.


 Bülows Kaserne i Fredericia lukker, mens Almegårds Kaserne på Bornholm bevares. Det erfarer DR Nyheder, at partierne bag forsvarsforliget er enige om. Dermed er der foreløbig to kaserne, der kender deres skæbne.
 - Det er en trist dag for Fredericia, siger borgmester Kenny Bruun Olsen (V) til DR Nyheder.
Han håber nu, at kasernens omkring 100 arbejdspladser bliver flyttet til den anden kaserne i Fredericia, Ryes Kaserne.
Til gengæld vækker afgørelsen om at frede Almegårds Kaserne glæde på Bornholm med cirka 415 ansatte.
- Det her er en rigtig stor arbejdsplads på øen. Den betyder noget for øens liv, den betyder noget for omsætningen og for aktiviteten.
- Den betyder en masse for bornholmerne og for økonomien herovre, siger borgmester Winni Grosbøll (S) til DR Nyheder.
Forsvarsminister Nick Hækkerup (S) vil i dag hverken be- eller afkræfte, om de to kaserners skæbne er afgjort.
Ifølge DR Nyheders oplysninger skal de syv partier i forligskredsen mødes til de afgørende forhandlinger om kaserne-lukningerne på mandag klokken 10 i Forsvarsministeriet. Herefter forventes det, at der præsenteres en samlet aftale.
Med afklaringen om kasernerne i Fredericia og på Bornholm, er der fortsat fire kaserner, der risikerer at blive nedlagt. Det drejer sig om enten Høvelte eller Vordingborg - og om enten Sønderborg eller Haderslev.
Kaserne-lukningerne er nødvendige, fordi forsvaret skal spare op til 2,7 milliarder kroner om året. Derfor kom forsvarschef Peter Bartram i februar med en indstilling på seks kaserner, der kan lukkes.
Overalt i de berørte byer, der har en lukningstruet kaserne, har borgere og lokalpolitikere samlet sig om underskriftsindsamlinger, pressemeddelelser, breve og mails til politikerne i håb om at bevare deres kaserne.
