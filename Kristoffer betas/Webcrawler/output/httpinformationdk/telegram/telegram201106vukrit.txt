VU kritiserer Barfoed for at flirte med S
Venstres Ungdom kritiserer Lars Barfoed for at sende "tabersignaler", når han taler om samarbejde med S.


 Forfejlet og unødvendigt.
Venstres Ungdom kaster sig nu - lidt forsinket - ud i kritik af den konservative partileder, Lars Barfoed, for at flirte for meget med Socialdemokraterne.
Anledningen er, at Barfoed i lørdagens udgave af Politiken erklærede sig klar til samarbejde med Socialdemokraterne, hvis oppositionen vinder næste valg.
- Jeg kan ikke se, hvordan det skal hjælpe Venstre og De Konservative med at blive genvalgt, at Lars Barfoed går ud og siger, at han er klar til at starte et samarbejde med Socialdemokratiet det øjeblik, man ikke længere selv sidder i regering, siger VU-formand Jakob Engel-Schmidt.
Barfoeds udtalelse faldt i en historie om, at han gerne vil bryde med blokpolitikken.
- Det Konservative Folkeparti vil, uanset hvilken regering der bliver dannet, og også hvis det bliver en socialdemokratisk ledet regering, være borgerlige stemmer, der arbejder. Vi vil være et parti, der søger indflydelse og deltager aktivt, lød det fra ham.
VU-formanden savner, at Lars Barfoed utvetydigt slår fast, at han arbejder for og tror på en fortsat borgerlig regering.
- Han er partiformand. Meldingen kan misforstås til, at han og De Konservative allerede nu regner med at tabe regeringsmagten, og at han er ved at forberede sig til en tid i opposition, siger Jakob Engel-Schmidt og fortsætter:
- Det skal ikke stå uimodsagt, at Lars Barfoed, regeringens nummer to, ikke klart har været ude at afvise, at han selvfølgelig ikke går og planlægger et samarbejde med Socialdemokraterne.
Statsminister Lars Løkke Rasmussen (V) ville mandag i Politiken ikke forholde sig til, hvordan Venstre vil agere, hvis de efter valget er i opposition - men ellers var han afdæmpet.
Jakob Engel-Schmidts vurdering er dog, at det syder indeni flere Venstre-folk.
- Jeg taler på egne vegne, men det er min opfattelse, at jeg ikke er den eneste, der har den her holdning, siger han.
