Kunstnerne skal også sparke gang i EU
Den kreative sektor er ifølge EU-Kommissionen i nogen grad overset i forsøget på at sætte gang i økonomien.


 Kreative, kunstneriske og snørklede hjerner kan gøre mere for at bidrage til den økonomiske vækst og skabe nogle af de arbejdspladser, som Europa så desperat har brug for.
Det mener EU's kulturkommissær Androulla Vassiliou, der onsdag i Bruxelles præsenterer konturerne af en plan for, hvordan for eksempel modedesignere, musikere, filmmagere og forfattere kan gøre deres til at sparke gang i EU's hjul.
- Europas kulturelle og kreative sektorer er ikke bare afgørende for den kulturelle mangfoldighed. De yder også et stort bidrag til den sociale og økonomiske udvikling, siger Vassiliou.
- Der er også vigtige afledte effekter, ligesom sektorerne gavner det dynamiske indtryk af et attraktivt og kreativt Europa, der er åbent for kulturer og talenter fra hele kloden, siger kommissæren.
Ifølge kommissionens tal bidrager hele den kreative sektor allerede med op til 4,5 procent af den europæiske økonomi og beskæftiger op mod 8,5 millioner mennesker.
Og det kan altså blive til mere.
Kommissionen mener blandt andet, at det kan være svært for kreative folk at skaffe penge til deres projekter, blandt andet fordi banksektoren mangler den fornødne ekspertise og forståelse for værdier, der kan være svære at måle.
Derfor vil kommissionen den kommende tid blandt andet komme med en række udspil for at sikre bedre adgang til finansiering, for at støtte små kreative virksomheder, samarbejde på tværs af brancher og den kreative eksport.
Man vil også undersøge blandt andet, om kultur kan bruges mere aktivt i EU's udenrigspolitik, og om det giver mening at lave en garantifond for modebranchen, ligesom man allerede har for film.
Medlem af EU-Parlamentets kulturudvalg Morten Løkkegaard (V) hilser udspillet velkommen og siger, at "det er på tide, at man får øjnene op for", at kulturen også bidrager til væksten.
- Det er jo ikke bare snak om, at nogle teatre skal have flere penge, eller at man kan redde en døende biograf. Kultur er en forudsætning for vækst, siger Løkkegaard.
