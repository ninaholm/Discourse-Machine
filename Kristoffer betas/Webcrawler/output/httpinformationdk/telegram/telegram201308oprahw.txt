Oprah Winfrey offer for racisme i Schweiz
Schweizisk turistråd undskylder over for Oprah Winfrey, som ikke fik lov at se en håndtaske.


 En luksusbutik i Schweiz afviser, at den har gjort noget forkert, efter at den amerikanske talkshowdronning Oprah Winfrey har sagt, at hun blev offer for racisme under et besøg i forretningen, hvor en ekspedient angiveligt ikke ville vise hende en dyr håndtaske.
Beskyldningerne fra Oprah, der har vakt stor opsigt i medier i USA og Europa, kommer samtidig med, at schweizerne er stærkt optaget af en diskussion om racisme i forbindelse med forsøg på at forbyde asylsøger adgang til blandt andet offentlige friluftsbade.
 Winfrey, som er en af de rigeste kvinder i verden, siger, at hun var i Schweiz i forbindelse med sangerinden Tina Turners bryllup i juli og fik øje på en speciel håndtaske af krokodilleskind.
- Jeg står i butikken, som er et kendt brand. Jeg er alene og har absolut ingen omkring mig. Og så siger jeg til kvinden: "Jeg vil gerne se den taske på hylden," siger Winfrey, der har fortalt om episoden til talkshowværten Larry King på internetkanalen ora.tv.
 - Og så svarer hun, "nej, den der er for dyr. Jeg viser dig denne," siger Winfrey, som ikke direkte har kaldt episoden racistisk, men fortalte den i sammenhæng med en anden historie om et "racisme-øjeblik" i New York for nogle år siden, hvor hun og hendes damefrisør blev forment adgang til en luksusforretning, hvor to sorte kort forinden havde begået et røveri.
Det Schweiziske Turistråd har på dets Twitterprofil undskyldt og sagt, at butiksekspedienten handlede upassende.
 Trudie Götz, som leder den schweiziske luksusbutikskæde Trois Pommes, afviser, at ekspedienten på nogen måde ville hindre Winfrey i at købe tasken.
 - Alle ønsker at sælge en krokodilletaske, siger hun.
- Det var en misforståelse. Ekspedienten sætter altid kunden over alt andet og var for venlig. Hun fortalte, hvor smuk tasken var. Så sagde hun, "men helt ærligt, så koster denne taske 35.000 schweiziske franc (over 210.000 kroner). Jeg kan vise dig andre versioner af fjer, rent læder eller velour."
Prisen på tasken har ikke haft den store betydning for Winfrey, som ifølge Forbes Magasine har en formue på op mod 16 milliarder kroner.
Winfrey siger spøgende, at hun var fristet til at købe hele forretningen med henvisning til en scene i filmen "Pretty Woman", hvor Julia Roberts spille en prostitueret, som kommer til at le sidst og bedst i en strid med en snobbet forretning.
I Schweiz har episoden føjet sig til en ophedet debat om, hvorvidt asylsøgere skal forbydes adgang til visse områder.
Schweizerne tager i dag imod flere asylsøgere end noget andet europæisk lande- fire eller fem gange flere end Tyskland, Italien og Frankrig.
