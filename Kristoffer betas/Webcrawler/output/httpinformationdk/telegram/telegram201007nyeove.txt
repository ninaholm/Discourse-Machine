Nye oversvømmelser truer Kina
Kina står over for de værste oversvømmelser i årtier, hvis ikke regnen snart stopper, siger myndighederne. Store områder omkring floden Yangtze er oversvømmet.


 Kinas regering advarer om nye voldsomme oversvømmelser og sætter myndighederne i alarmberedskab langs Yangtze, der er landets største flod.
Ugers voldsom regn har allerede ført til omfattende oversvømmelser i adskillige provinser i centrale dele af Kina, men mange andre områder er også truet. Søer, floder og vandløb har den højeste vandstand målt i årtier.
Hidtil er flere end 1000 mennesker omkommet under uvejret i år.
Mest truet er områder før og efter vandkraftværket De Tre Kløfter ved Yangtzefloden. Vandkraftanlægget er verdens største.
Fredag målte myndighederne den hidtil højeste vandstand i det kæmpe reservoir, der ligger før De Tre Kløfter. Vandstanden i reservoiret er 159 meter, og aflastningsrørledninger omkring kraftværket arbejder på maksimum.
- Situationen er flere steder yderst alvorlig og livstruende, hedder det i en erklæring fra lokalregeringen i provinsen Jiangxi.
Dæmningen ved De Tre Kløfter fungerer dels som vandkraftværk, dels som en barriere mod oversvømmelser ned langs Yangtze.
Men i takt med den stigende vandstand står myndighederne over for det problem, at de på en gang skal holde vandstanden i reservoiret på et ikke faretruende niveau uden at skabe oversvømmelser længere nede langs Yangtze, hvor vandstanden allerede er faretruende høj.
Oversvømmelserne i sommer har skabt frygt for en katastrofe magen til den, der i 1998 kostede flere end 4000 mennesker livet og gjorde 18 millioner mennesker hjemløse.
