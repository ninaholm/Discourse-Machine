Kandidater lover Frankrig at lave om på EU
Både præsident Sarkozy og udfordreren Hollande har ført valgkamp med løfter om ændringer i europæisk politik.


 Gældskrisen i eurozonen og EU's kurs i det hele taget har fyldt godt i den franske præsidentvalgkamp, som søndag kulminerer i den anden og afgørende valgrunde.
 Ud over alt det, kandidaterne lover at lave om i Frankrig, har de også begge lovet store ændringer på europæisk plan.
Præsident Nicolas Sarkozy:
* Finansskat. Den konservative Sarkozy holder fast i sit kontroversielle krav om indførelsen af en skat på finansielle transaktioner. Han er klar til fransk enegang, hvis ikke de øvrige EU-lande vil være med.
* Schengen. Sarkozy har truet med at trække Frankrig ud af Schengensamarbejdet. Det vil ske, hvis ikke der inden for et år er gennemført en reform, der styrker kontrollen med Schengens ydre grænser.
* Køb europæisk. Sarkozy mener, at Europa skal lade sig inspirere af USA og ved lov pålægge det offentlige at købe ind i EU. Hvis ikke EU gør noget inden for et år, varsler Sarkozy en "køb fransk lov" i Frankrig.
Udfordreren François Hollande:
* Finansskat. Socialisten ønsker som Sarkozy en ny skat på finansielle transaktioner.
* Økonomisk vækst. Hollande insisterer på, at kuren på den aktuelle krise ikke kun skal bestå af besparelser og budgetdisciplin. Hans krav kan i yderste konsekvens føre til genforhandling af finanspagten, men hans fire forslag kan også være et supplement.
1) Give Den Europæiske Investeringsbank mulighed for at låne penge til små og mellemstore virksomheder i EU.
2) Frigøre over 600 milliarder kroner, der ligger ubrugt i EU's strukturfonde, så de kan bruges til at sætte gang i økonomien.
3) Oprette en ny form for projektobligationer, der kan bruges til at finansiere nye veje og andre store offentlige investeringer.
4) Få den Europæiske Centralbank mere aktivt engageret i at sætte gang i væksten. Enten ved at ændre bankens statutter eller ved at give euroens permanente redningsfond, ESM, banklicens, så den kan låne penge i centralbanken.
