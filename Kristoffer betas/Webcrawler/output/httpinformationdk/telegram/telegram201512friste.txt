Fristen for en klimaaftale er skubbet til lørdag
Efter planen skulle udkastet til en ny klimaaftale senest vedtages fredag, men det er blevet skudt et døgn.


 Fristen for et endeligt udkast til en aftaletekst ved klimatopmødet i Paris er blevet udskudt til lørdag, skriver det franske nyhedsbureau AFP.
Det bliver således ikke fredag, at verdens lande bliver enige om en ny klimaaftale på COP21 i Paris, selv om det oprindeligt var planen.
Frankrigs udenrigsminister, Laurent Fabius, siger, at klimakonferencen vil gå på overtid.
 - Konferencen fortsætter lørdag, hvor vi fremlægger en ny aftaletekst, siger Fabius ifølge Reuters.
Tidligere havde AFP citeret franske regeringskilder for, at fristen for at fremlægge og vedtage et nyt udkast er blevet skudt en dag frem i kalenderen til lørdag.
- Den (aftaleteksten, red.) vil blive præsenteret lørdag morgen til vedtagelse ved middagstid, siger den unavngivne kilde, der ifølge AFP er fra det franske formandskab ved FN-klimatopmødet.
Fabius, der er formand for mødet, sagde ellers torsdag aften, at fristen for den endelige tekst til en aftale ville ligge klar til vedtagelse fredag klokken 18.
Det ser dog ikke helt sort ud, lyder det fra AFP's kilde.
- Det går i den rigtige retning, siger udenrigsminister Laurent Fabius ifølge embedsmanden.
Verdens lande forsøger ved COP21 at finde en måde at begrænse den globale opvarmning og klimaforandringerne.
FN-landene lægger op til, at klodens temperaturstigning skal holdes under 1,5-2 grader celsius i forhold til niveauet før industrialiseringen.
Den danske energi- og klimaminister, Lars Christian Lilleholt (V), lægger vægt på, at der i aftalen er en mekanisme, der gør, at man kan skrue op for ambitionerne efter Paris-aftalen, der efter planen skal træde i kraft i år 2020.
 - Vi ønsker en stærk ambitionsmekanisme i aftalen, så landene kan øge deres reduktionsindsats efter Paris, sagde han i en kommentar til et udkast fra det franske formandskab ved klimakonferencen onsdag.
Udkastet var ifølge den danske klimaminister slet ikke konkret nok på dette område.
