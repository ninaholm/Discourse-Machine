Økologer: Mindre kød på menuen redder ikke verden
Økologi er bedst for miljøet, siger Økologisk Landsforening, efter rapport har sået tvivl om miljøeffekterne.


 Det redder ikke kloden, hvis danskerne spiser mindre kød. På lang sigt er økologi bedst for kloden.
Det siger Økologisk Landsforening, efter forskere i en ny rapport fra Institut for Fødevare- og Ressourceøkonomi på Københavns Universitet skriver, at det faktisk kan påvirke kostens miljøbalance negativt, hvis man spiser økologi.

Udbyttet er nemlig mindre ved økologisk landbrug, end det er ved konventionelt landbrug.
Alligevel er økologi bedst for miljøet, mener Per Kølster, formand for Økologisk Landsforening.
- I rapporten bliver vandmiljø og pesticider ikke inddraget. Men man kan ikke sådan skille tingene ad, siger han og fortsætter.
- Når man taler miljø og bæredygtighed, er man nødt til at forholde sig til, hvad der sker med vores vandmiljø, og hvad det betyder, at man bruger pesticider. Derfor er der ingen tvivl om, at bæredygtighed på længere sigt er økologi.
Ifølge rapporten skal danskerne spise mindre kød, hvis de vil gøre kloden en tjeneste. En ko eller gris når nemlig at spise sin egen vægt mange gange, inden den kommer på tallerkenen. Derfor er det bedre for miljøet, hvis man spiser den mad, dyret spiser.
- Det ene udelukker ikke det andet, mener Per Kølster.
- Der er ingen tvivl om, at man nedsætter CO2 belastningen, hvis man spiser mindre kød. Men hvis man så fortsætter med konventionel produktion med kunstgødning og pesticider, får man ikke løst problemerne for vores vandmiljø og natur, siger han.
Lektor Henrik Saxe, der er en af forskerne bag rapporten, anerkender, at økologi på langt sigt er bedre for vandmiljøet og jordkvaliteten.
- Og det er rigtigt, at vi har ikke gode nok tal på pesticider. Men det har økologerne heller ikke, siger han.
- Økologi trækker i gennemsnit negativt på miljøregnskabet. Det er et svært regnestykke, og man skal absolut ikke skyde økologien ned. Men hvis man virkelig vil gøre noget godt for miljøet, skal man spise færre animalske produkter, siger han.
