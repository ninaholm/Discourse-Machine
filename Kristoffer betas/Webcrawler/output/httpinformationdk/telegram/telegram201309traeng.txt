Trængsel: Bilkøer bliver dobbelt så lange i 2025
Trængselskommission slår fast, at bilkøerne om København vil fordobles i 2025, hvis der ikke gøres noget.


 Bilkøerne omkring København vil blive dobbelt så lange i 2025 i forhold til i dag, hvis ikke der gøres noget. Det fremgår af det endelige udkast til Trængselskommissionens betænkning, som bliver offentliggjort på torsdag, skriver Politiken.
I 2012 sad trafikanter omkring København i kø i tilsammen 9,3 millioner timer, og i 2025 vil tallet være stort set fordoblet til 18,4 millioner timer eller 80.000 timer spildt hver eneste hverdag.
Kommissionen anbefaler derfor at investere mellem 35 og 44 milliarder kroner i nye udvidelser af veje, supercykelstier, letbaner, metro, S-tog til Roskilde og højklassebusser på centrale strækninger i det kommende årti.
Alligevel vil det ambitiøse investeringsprogram blot tage toppen af trafikpropperne, så der i 2025 vil være 15,6 millioner timers 'forsinkelsestid' i stedet for 18,4 millioner timers spildtid.
I betænkningen fastslår kommissionen ifølge Politiken, at selv "en modernisering og udbygning af hovedstadens transportsystem" ikke vil løse problemerne i myldretiderne.
 Derfor er der ifølge Trængselskommissionen også "et behov for, at efterspørgselspresset reduceres" på biltrafik.
Det problem løses ifølge kommissionen bedst ved at opkræve kontant betaling fra bilisterne for en køretur.
- Landsdækkende roadpricing er det redskab, der indeholder det største potentiale i forhold til effektivt at kunne regulere efterspørgslen på biltrafik, lyder det.
Trængselskommissionen blev nedsat for halvandet år siden, da regeringen opgav at indføre en betalingsring for bilister omkring København for at lægge en dæmper på trafikken.
Formanden for Trængselskommissionen, direktør for Sund & Bælt Leo Larsen, ønsker ikke at kommentere betænkningen, før den bliver offentliggjort. Han oplyser dog, at der fortsat arbejdes på den.
Det overrasker ikke Københavns teknik- og miljøborgmester Ayfer Baykal (SF), at milliardinvesteringerne blot tager toppen af væksten i trafik.
- Det viser, hvor store udfordringer vi står med. Derfor er det ekstra ærgerligt, at vi ikke fik betalingsringen, som havde været en god løsning, siger Ayfer Baykal til Politiken.
