Nyt lovforslag: Flygtninge skal arbejde 10 timer om ugen
Regeringen vil have indvandrere i arbejde 10 timer hver uge. Det er et uambitiøst forslag, mener Venstre og SF


 Regeringen har ikke skaffet flertal for sit integrationsudspil, der blev fremlagt i marts, men en del af det bliver alligevel fremsat som forslag i Folketinget onsdag.
Statsminister Helle Thorning-Schmidts (S) udmelding i nytårstalen om, at ledige flygtninge skal arbejde mere for ydelsen, munder nemlig nu ud i et lovforslag, der kommer direkte i folketingssalen uden at være forhandlet med andre partier først, skriver Jyllands-Posten.
Den eneste ændring i forhold til integrationsudspillet er, at der indføres et minimumkrav: Flygtninge og familiesammenførte i det treårige integrationsprogram skal arbejde mindst 10 timer om ugen.
Det vil typisk være i løntilskud, praktik eller i et nyttejob.
Beskæftigelsesminister Henrik Dam Kristensen (S) begrunder ændringen med, at det tidligere oplæg kunne misforstås.
- Jeg kunne høre på debatten, at vores udspil blev udlagt sådan, at nogle kunne ende med kun at komme i virksomhedspraktik i én time om ugen, siger han til Jyllands-Posten og uddyber:
- Det kunne jeg ikke forestille mig, at kommunerne ville gøre, men nu sender vi et signal om, at det ikke skal være en mindre, men tværtimod en bedre indsats. Og når man kombinerer med danskundervisning, kommer vi op på noget, der ligner 37 timer om ugen.
I dag er kravet, at kommunerne, der har ansvaret for integrationsprogrammerne, skal aktivere alle flygtninge i netop 37 timer om ugen, men det falder nu væk.
Regeringen har dog ikke på forhånd sikret sig flertal for lovforslaget, og minimumkravet på 10 timer bliver kritiseret fra begge sider af Folketinget.
SF's integrationsordfører, Karina Lorentzen Dehnhardt, ser forslaget som uambitiøst og ville hellere lægge stemme et integrationsforløb, der skulle få indvandrere ud i de job, som østeuropæere i dag sidder på.
Venstres integrationsordfører, Martin Geertsen, ser det ligeledes som uambitiøst. Han så hellere, at indvandrere bliver motiveret til at arbejde af en lavere startydelse.
