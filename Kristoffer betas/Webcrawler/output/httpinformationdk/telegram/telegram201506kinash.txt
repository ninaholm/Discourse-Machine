Kinas hovedstad kvitter rygning i offentlige rum
Rygere i Beijing må nu ikke længere pulse på smøgen i restauranter, på kontorer eller i offentlig transport.


 Det er nu forbudt for rygere i Beijing at fylde lungerne med røg fra cigaretter i det offentlige rum.
En ny lov om rygning træder i kraft mandag, og det betyder, at man ikke længere må tænde en cigaret i den kinesiske hovedstads restauranter, kontorer og offentlige transportsystem.
Tusinder af kontrollører skal sørge for, at reglerne bliver overholdt. Hvis de brydes, koster det 200 yuan for lovovertrædelsen. Det svarer til cirka 220 kroner.
Hvis virksomheder vender det blinde øje til rygning på deres matrikler, kan det koste dem op til 10.000 yuan svarende til 11.000 kroner, skriver BBC.
De, der bryder reglerne gentagne gange, vil ifølge Reuters blive udstillet på en regeringshjemmeside.
Verdenssundhedsorganisationen, WHO, byder de strammere regler velkommen.
- Når loven er implementeret, vil den betyde renere luft til Beijings offentlige områder indendørs, og det beskytter byens 20 millioner indbyggere fra de livsfarlige virkninger, der er ved passiv rygning, siger Bernhard Schwartlander, WHO's repræsentant i Kina, til BBC.
Kina har over 300 millioner rygere, og det vurderes, at omtrent en million kinesere hvert år dør af sygdomme relateret til cigaretterne.
Flere steder i Kina har man forsøgt at indføre rygeforbud, men det har ikke haft den ønskede effekt.
Blandt andet offentliggjorde det kinesiske sundhedsministerium en række retningslinjer i 2011, hvor rygning på offentlige steder såsom restauranter og hoteller blev forbudt.
Reglerne har dog hidtil været vage og mødt hån fra de kinesiske rygere, der har været vant til at kunne tænde smøgen, når det passede dem.
Cigaretternes popularitet får dog eksperter til at tvivle på, at reglerne bliver overholdt.
- Det er urealistisk at forsøge at afskaffe rygning indendørs fuldstændig, for der er for mange mennesker, som ryger, siger Yang Gonghuan, der er tidligere vicedirektør for Kinas center for sygdomskontrol, til AFP.
Kina er verdens største forbruger og producent af tobak.
