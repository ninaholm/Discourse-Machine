Sydafrikansk udbryderparti vælger formand



 Sydafrikas tidligere forsvarsminister Mosiuoa Lekota blev i dag udnævnt til formand for det nye parti Folkekongressen, Cope, som er dannet af udbrydere fra landets regerende parti, ANC.
 Det nye parti bliver officielt skudt i gang på et stadion i Bloemfontein for at udfordre ANC ved næste års præsident- og parlamentsvalg. Nelson Mandelas Afrikanske Nationalkongres har siden apartheidstyrets fald i 1994 stort set siddet enevældigt på magten.
 - I dag gør vi vores bevægelse officiel, vi lægger grundlaget for fremtiden, siger Nkadimeng Zitha, der organiserer partiets arbejde i provinsen Northen Cape.
 Det nye parti ledes af tidligere fremtrædende ANC- og regeringsmedlemmer, som i efteråret forlod partiet i protest mod, at Thabo Mbeki blev tvunget til at gå af som Sydafrikas præsident. 
