Alt klar til melodi grand prix i Oslo
Deltagerne i årets første semifinale ved det internationale melodi grand prix i Oslo står klar i kulissen, og de farverige fan er på plads i Telenor Arena.


 Efter en uge med prøver og spekulationer om, hvem der vil løbe med sejren, er sandhedens time kommet. Eller rettere den første af tre sandhedstimer. For nu går Eurovisions sangkonkurrence, alias melodi grand prix, i gang.
Farverige fans strømmer tirsdag aften til Telenor Arena uden for Oslo, hvor den første semifinale går i gang klokken 21.
Danske Christina Chanée og Tomas N'evergreen er blevet hjemme på hotellet midt i Oslo. De skal først på scenen til den anden semifinale på torsdag.
Aftenens semifinale har dog med lidt god vilje et dansk islæt. Islandske Hera Björk, der sidste år blev nummer to ved det danske melodi grand prix, stiller i år op for sit hjemland med sangen "Je Ne Sais Quoi".
Ingen af grand prix'ets forhåndsfavoritter er med i den første semifinale. Israel, Aserbajdsjan, Armenien og ikke mindst Danmark skal først i kamp torsdag.
Tyskerne, der også spås store chancer, er automatisk kvalificeret. Det samme er Storbritannien, Spanien og Frankrig. De fire store nationer har nemlig skudt mange penge i Eurovision-projektet og er automatisk kvalificeret.
Det samme er sidste års vinder, dette års værtsnation, Norge.
På området omkring Telenor Arena har især en stor mængde grækere været iøjnefaldende. Deres farvestrålende blåhvide outfits leder tankerne i alle mulige andre retninger end deres hjemlands balanceren på afgrunden af statsbankerot. I Oslo handler det kun om fest.
Men at mange mennesker samlet på et sted også kan være interessant for folk med onde intentioner, ses desværre også tydeligt. Overalt våger norske politifolk ved indgange, hegn og p-pladser for at skabe størst mulig sikkerhed.
Inde i Telenor Arena handler det dog kun om sang, musik og lande med sjove flag.
Showet åbnes af Moldova. Herefter hedder deltagerne Rusland, Estland, Slovakiet, Finland, Letland, Serbien, Bosnien-Hercegovina, Polen, Belgien, Malta, Albanien, Grækenland, Portugal, Makedonien og Hviderusland.
Islandske Hera Björk lukker aftenen. 10 lande går videre til finalen lørdag aften.

