Tyske eurokritikere erobrer pladser i to nye delstater
Ved søndagens delstatsvalg stormer Alternative für Deutschland ind i Brandenburg og Thüringen.


 Det eurokritiske Alternative für Deutschland (AfD) er den helt store vinder ved søndagens tyske lokalvalg i delstaterne Brandenburg og Thüringen.
De første valgstedsmålinger fra tv-stationerne ARD og ZDF efter at valglokalerne er lukket viser således, at AfD sikrer sig 12 procent af stemmerne i Brandenburg, mens partiet har sikret sig 10 procent i Thüringen.
For to uger siden fik Alternative für Deutschland 9,7 procent af stemmerne, da der var delstatsvalg i Sachsen.
AfD's leder, den 52-årige Bernd Lucke, siger til tysk tv, at resultaterne viser, at partiet har god vind i sejlene for tiden.
- Vi er tilfreds med, at vælgerne har truffet et valg om politisk fornyelse. Resultatet er endnu bedre end i Sachsen, og det giver os et enormt rygstød. Vi vil ikke sidde stille og lade de andre tale dårligt om os, siger Bernd Lucke til tysk tv.
AfD er kendt for at være skeptisk over for eurosamarbejdet, men partiet er ikke grundlæggende imod EU.
Partiet blev dannet i 2013, men det lykkedes ikke at sikre sig nogle sæder ved det tyske forbundsdagsvalg sidste efterår. Her fik partiet 4,7 procent af stemmerne og var således meget tæt på spærregrænsen, der i Tyskland er på fem procent ved forbundsdagsvalg.
Til gengæld vandt AfD syv procent af de tyske stemmer ved EU-parlamentsvalget i maj.
Tysklands kansler Angela Merkels CDU ser ud til at vinde delstatsvalget i Thüringen, da partiet ifølge valgstedsmålingen ved valglokalernes lukning får 34 procent af stemmerne.
I Brandenburg ligner socialdemokraterne SPD en vinder med 32,5 procent af stemmerne.
Såvel Thüringen med et indbyggertal på 2,15 millioner og Brandenburg med 2,45 millioner indbyggere ligger i det tidligere kommunistiske Østtyskland.
