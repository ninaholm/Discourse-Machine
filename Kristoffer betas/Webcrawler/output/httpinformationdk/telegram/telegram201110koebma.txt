Købmænds forsvar: Fedtafgift er ikke gratis
De Samvirkende Købmænd forklarer ekstra høje fødevarepriser med, at fedtafgiften er dyr at administrere.


 Det koster mange penge, når de danske supermarkeder skal indføre en fedtafgift på smør, ost og cremefraiche.
Det mener Brancheorganisationen De Samvirkende Købmænd, som afviser Søndagsavisen historie om, at de danske supermarkeder har udnyttet fedtafgiften til at skrue ekstra op for priserne på fede fødevarer.
- Uanset om man er fødevareproducent, importør af fødevarer, butikskæde eller fødevarebutik er fedtafgiften forbundet med store omkostninger.
- Og de omkostninger vil i sidste ende blive betalt af forbrugerne, siger Claus Bøgelund Nielsen, underdirektør i De Samvirkende Købmænd.
Søndagsavisen har sammen med Skatteministeriet lavet en gennemgang af priserne på en lang række fede fødevarer i otte supermarkeder før og efter, at fedtskatten blev indført.
Den viser, at blandt andre Aldi, Kvickly og Lidl tager mere for de fede fødevarer end fedtskatten berettiger til.
Claus Bøgelund Nielsen mener dog, at priserne er taget ud af den blå luft.
 - Søndagsavisens historie tager udgangspunkt i, at der overhovedet ikke er nogen omkostning til at administrere en fedtafgift. Og der må man jo bare sige, at sådan hænger verden ikke sammen, siger han.
Claus Bøgelund Nielsen oplyser, at blandt andet store spillere som Dansk Supermarked og Coop skal gennemgå tusindvis af fødevarer.
- De har i runde tal 20.000 varer, som de bogstaveligt talt skal have op i hånden og sige om de er med elleruden fedtafgift. Det er klart, det ikke er gratis, siger direktøren.
Enhedslisten vil nu gribe ind over for butikker, der har hævet prisen på fede fødevarer med mere end fedtskatten.
Ifølge fødevareordfører Per Clausen bør regeringen genindføre en ordning fra tidligere, hvor det var muligt at føre en priskontrol.
