Milliarder til sygehuse uden effekt



 Regeringens milliardsatsning på at opbygge en privat sundhedssektor til at bekæmpe ventelisterne har kun haft beskeden effekt. I dag venter patienter, som lider af alt fra brok over grå stær til nyresten, stort set lige så lang tid på at komme i behandling, som de gjorde tilbage i begyndelsen af dette årtusinde, skriver Berlingske.dk. På det tidspunkt indførte regeringen skattebegunstigelse af private sundhedsforsikringer og en behandlingsgaranti, som har banet vej for en betydelig stigning i strømmen af patienter til privathospitalerne.
 Det fremgår af en analyse af privat-offentligt samspil i sundhedsvæsnet, som Dansk Sundhedsinstitut er ved at udarbejde.
 Ifølge analysen var den såkaldt erfarede ventetid - den tid patienterne reelt venter - allerede før sidste forårs langstrakte sundhedskonflikt i stigning og ligger på godt 12 uger, hvilket er betydeligt mere end regeringens egen målsætning på én måned.
 Sundhedsminister Jakob Axel Nielsen (K) kalder konklusionen fra forskerne for "politisk": 
 - De glemmer, at vi jo ikke ved, hvordan verden ville have set ud uden det udvidede frie sygehusvalg, siger han. 
