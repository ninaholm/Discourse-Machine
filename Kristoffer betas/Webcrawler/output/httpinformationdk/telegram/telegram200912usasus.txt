USA suspenderer bistand til Niger



 USA vil suspendere bistand for omkring 27 mio. dollar (141 mio. kr.) til den vestafrikanske stat Niger, oplyser det amerikanske udenrigsministerium. Samtidig har Washington forbudt tilhængere af Nigers præsident, Mamadou Tandja, at besøge USA.
 Det sker for at tvinge præsidenten til at træde tilbage.
 - Vi mener, at han på fredelig vis bør opgive magt og tillade frie valg. Det ønsker han ikke, siger en embedsmand i det amerikanske udenrigsministerium til det franske nyhedsbureau AFP.
 - Vi har besluttet at meddele, at vi agter at indføre indrejseforbud for tilhængere af Tandja og at vi vil suspendere bistand til Niger, siger embedsmanden.
 Han tilføjer, at beslutningen gælder omkring 27 mio. dollar i ikke-humanitær bistand til det vestafrikanske land.
 Ifølge Nigers forfatning kan en præsident kun sidde to embedsperioder på hver fem år. Tirsdag udløb Tandjas anden embedsperiode som præsident. Men i august gennemtvang han en folkeafstemning, der gav ham endnu tre år ved magten.
 Præsidentens politiske modstandere kalder hans forlængelse af perioden for et statskup. Verdenssamfundet med USA i spidsen har fordømt Tandjas optræden og betegner det som en underminering af retsstaten. Også EU har suspenderet udbetalingen af økonomisk bistand til Niger.
