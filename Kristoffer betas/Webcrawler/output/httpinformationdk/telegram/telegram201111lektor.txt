Lektor: Radio 24syv kom godt fra start
Radio 24syv har fået en lovende start, og bliver en seriøs konkurrent til P1, mener lektor i journalistik.


 Tirsdag fik danskerne en ny landsdækkende radiokanal.
Selv om to timer ikke er meget at bedømme en radiokanal på, så mener lektor i journalistik på Danmarks Journalisthøjskole Kim Albæk alligevel, at det lover godt.
- Med alle de forbehold man kan have, når man ikke har hørt mere, så synes jeg ikke, det lyder så tosset. Der er mange gode takter i det, jeg har hørt, siger Kim Albæk.
Han roser 24syv for at forsøge at kombinere de bedste elementer fra forskellige DR-radiokanaler.
- Indholdsmæssigt lægger 24syv sig imellem nogle af de DR-programmer, vi kender. De er en konkurrent til P1, men de tager nogle elementer fra P4 og P3 med ind. De pjatter lidt mere i studiet, end man gør på P1, siger Kim Albæk.
Han mener, det er en plus, at 24syv har et lavere abstraktionsniveau end P1.
- Det er ikke så højpandet som P1. De havde for eksempel et indslag om vandmasserne i Thailand, og det blev næsten serveret, som om jeg talte i telefon med en bekendt fra Thailand. Det samme kan man sige om et indslag om Danske Bank, siger Kim Albæk.
En konkret nyskabelse hos 24syv er deres trafikmeldinger, som dækker hele landet i en mundfuld.
- De prøver at se hele Danmark som et nærområde. Det kan godt være, man kan det, men jeg er nu ikke helt sikker på, at det holder, når det gælder trafikken, siger Kim Albæk.
De to timers radiolytning har ikke mindsket hans forhåbninger om, at Radio 24syv bliver en "anderledes" radiokanal.
- Det bliver svært at lave fuldstændig nyt og eksperimenterende radio hele tiden, så det er svært at sige, hvor nyskabende radiokanalen bliver. Det kan vi først bedømme om nogle måneder, men foreløbig er jeg bestemt ikke skuffet. De er kommet godt i gang, og jeg tror, at P1 har fået en seriøs konkurrent, siger Kim Albæk.
Selskabet Berlingske People, som ejes af Berlingske Media og PeopleGroup, vandt i april 2011 udbuddet om den nye kanal, som har fået tildelt sendepladsen FM4, som hidtil har tilhørt DR's P2.
24syv får omkring 93 millioner kroner årligt fra licensmidlerne.
