Kommune om metro-begmand: Usandsynligt
Københavns Kommune stopper metros natarbejde ved Marmorkirken omgående efter jura-lussing fra klagenævn.


 Københavns Kommune tog grundigt fejl, da man valgte at give metroselskabet lov til at lade gravemaskinerne kværne i døgndrift ved Marmorkirken, selvom beboerne havde indgivet en klage over lovligheden af det til Natur- og Miljøklagenævnet.
Københavns Kommune var ifølge eget udsagn af den opfattelse, at alle tidligere regler og reguleringer af metrobyggeriets støjudladninger ville ophøre, når de nye regler om natarbejdet trådte i kraft.
Og derfor så man - ifølge kommunen - heller ingen anden udvej, end at arbejde videre efter de nye regler, selvom det netop var dem, som borgerne klagede over eksistensen af.
- Vi traf vores beslutning ud fra den juridiske rådgivning, vi har fået og ud fra tidligere afgørelser fra Natur- og Miljøklagenævnet, siger Jens Elmelund, direktør i Teknik- og Miljøforvaltningen i Københavns Kommune, til Ritzau.
- Nu har klagenævnet så truffet den beslutning, man har, og det respekterer vi naturligvis 100 procent, siger han.
Ifølge kommunen har man rådført sig med "landets førende eksperter" forud for beslutningen om at grave først og spørge bagefter.
Og de fandt det ifølge kommunen "usandsynligt", at klagenævnet ville underkende beslutningen om at fortsætte natarbejdet, selvom der var klaget over det.
- Det, der lå til grund for den juridiske vurdering, som vi har fået, er, at det var usandsynligt, at Natur- og Miljøklagenævnet ville vurdere, at det her skulle have opsættende virkning, siger Jens Elmelund.
- "Usandsynligt" var det, vi fik rådgivning om, siger han.
Den vurdering fik onsdag en kold afvaskning af Natur- og Miljøklagenævnet, der klart understreger, at de nye - og lempeligere - regler for metroselskabets virke ikke annullerede de gamle, mens borgernes klager er under behandling.
I stedet skal metroselskabet blot arbejde efter de hidtidige regler, mens klagerne over de nye bliver vurderet.
Spørgsmål: Har I været gode nok til at lade tvivlen komme borgerne til gode?
- Vi var i god tro omkring, at der var en fastlagt praksis, der begrundede vores beslutning. Men der er altid en procesrisiko ved det her, siger forvaltningsdirektøren.
