Moskva sender først missiler til Syrien til efteråret
Kilder i Ruslands våbenindustri siger, at sending af missiler også afhænger af situationen i Syrien.


 Rusland vil næppe kunne levere en sending af avancerede S-300 missiler til Syrien før til efteråret, siger en kilde i landets våbenindustri til det franske nyhedsbureau AFP.
Kilder giver også udtryk for, at tidspunktet for leveringerne af de avancerede missiler, som har skabt bekymring i Vesten, afhænger af, hvordan situationen udvikler sig i Syrien.
Ledelsen af den russiske flyproducent MiG siger samtidig i en anden sammenhæng, at Moskva venter at sende 10 MiG-29 kampfly til Syrien, og at der er drøftelser i gang om detaljer ved leveringerne.
De opsigtvækkende russiske våbenleverancer har øjensynligt givet Syriens præsident, Bashar al-Assad, ny selvtillid. Han truer nemlig Israel med en genoptagelse af kampene i Golanhøjderne.
- Der er et tydeligt pres i befolkningen om, at vi skal åbne en ny front af modstand i Golan, siger den syriske præsident, som torsdag gav et interview til tv-stationen Al-Manar.
Den syriske leder, der synes at have fået meget ny selvtillid, efter at Rusland ifølge Assad har sendt de første sendinger af avancerede missiler, beskyldte Israel for aggression mod Syrien.
- Flere faktorer spiller ind, deriblandt israelsk aggression, siger han og henviser til Israels luftangreb på mål i Syrien
- Vi har informeret alle parter om, at vi vil reagere på israelsk aggression næste gang.
 Israel har gennemført flere luftangreb i Syrien i år, fordi Israel ikke vil acceptere, at Syrien leverer våben til Hizbollah, som er en ærkefjende til Israel.
Israelerne annekterede Golanhøjderne i 1981, hvilket aldrig er blevet anerkendt i det internationale samfund.
Libanons premierminister, Tamman Salam, siger i et interview fredag i den franske avis Le Figaro, at hans land bør hold sig ude af Syrien, og han advarer om, at militsens deltagelse i kampe på Assadstyrets side truer Libanons nationale enhed.
Den syriske præsident gentog i interviewet torsdag, at landets regering er klar til at indgå i en international fredsforhandling om en løsning på den blodige konflikt i landet.
