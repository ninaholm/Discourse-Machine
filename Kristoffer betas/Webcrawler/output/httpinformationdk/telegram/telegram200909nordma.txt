Nordmænd bliver ikke henrettet i DRCongo



 De to nordmænd Tjostolv Moland og Joshua French, som er blevet dømt til døden i byen Kisangani i Den Demokratiske Republik Congo (DRCongo), bliver under ingen omstændigheder henrettet.
 Det har DRCongos udenrigsminister, Alexis Thambwe Mwamba, garanteret i en telefonsamtale med Norges udenrigsminister, Jonas Gahr Støre.
 Mwamba har fortalt Støre, at DRCongos regering har vedtaget et moratorium om ikke at fuldbyrde dødsstraf, og at dødsstraf ikke længere praktiseres i landet.
 Mwamba har forsikret Støre om, at en anke vil blive behandlet på korrekt vis, og at de to nordmænds sikkerhed er de congolesiske myndigheders ansvar.
 Udenrigsminister Støre har over for Mwamba understreget, at den del af dommen over de to nordmænd, der omhandler spionage til fordel for Norge, er absolut grundløs.
 - Det samme gælder erstatningskravet mod den norske stat. Jeg har understreget, at Norge ikke tager stilling til de øvrige skyldsspørgsmål, siger Støre, der tilføjer, at Mwamba har stillet sig åben over for, at de to nordmænd kan afsone dele af dommen i Norge.

