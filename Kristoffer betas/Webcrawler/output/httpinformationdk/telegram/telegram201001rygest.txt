Rygestop øger risikoen for diabetes



 En velkendt risiko ved rygning er, at man kan udvikle diabetes 2. Men ny amerikansk forskning peger nu på, at et rygestop på den korte bane indebærer endnu større risiko for sygdommen. Det skriver Reuters.
 Amerikanske forskere har nemlig fundet ud af, at folk, der holder op med at ryge, har 70 procent større chance for at udvikle diabetes 2 de første seks år efter den sidste cigaret end folk, der aldrig har røget.
 Forskerne peger på, at risikoen skyldes de ekstra kilo, som det er meget almindeligt at tage på, når man holder op med at ryge.
 Vigtigt er det dog, at man ikke bruger det som en undskyldning for at fortsætte med at ryge.
 - Budskabet er: Lad være med overhovedet at begynde at ryge, siger forskningsleder Hsin-Chieh Yeh fra Johns Hopkins-universitetet i USA.
 Forskerne peger på, at det i stedet for at blive ved med at ryge er vigtigt at holde øje med sin vægt og følge rygestoppet op med sund kost og livsstil.
 11.000 midaldrende personer, som fra 1987 til 1989 endnu ikke havde haft diabetes, deltog i undersøgelsen. De er siden blevet fulgt i op til 17 år. Resultatet offentliggøres i tidsskriftet Annals of Internal Medicine.
 Blandt dem, som ikke holdt op med at ryge, var risikoen lavere, men stadig 30 procent større end hos folk, der aldrig har røget.
 Diabetes 2 er en efterhånden almindelig livsstilssygdom, som skyldes en kombination af utilstrækkelig insulinproduktion i bugspytkirtlen og nedsat følsomhed i cellerne for insulin.
