Netsted beskytter børn mod mobning
Netmobning breder sig blandt unge. Et kendt netsted for børn og unge bruger masser af tid på at beskytte de unge mod hinandens mobning.


 Et af de mest populære netsteder for teenagere bruger nu mere tid på at afbøde mobning og dermed beskytte børn og unge mod hinanden end på at beskytte dem mod pædofile. 

En stor nordisk undersøgelse, der afslører massiv on-line mobning blandt børn og unge via internettet, får nu netstedet Habbo Hotel, der er et af verdens største for teenagere, til at gribe ind. 

- Vores moderatorer, som skal være med til at sikre en god tone på nettet, bruger i dag langt mere tid på at løse konflikter blandt de unge end på det oprindelige formål med at forhindre seksuel chikane på chatsiderne, siger site producer Charlotte Smerup fra Habbo Hotel.

Ifølge undersøgelsen, som Habbo Hotel har lavet sammen med Red Barnet, har over halvdelen af de danske teenagere oplevet mobning på nettet. Lige så mange unge har aldrig mødt mobberen i det virkelige liv.

En stor kampagne fra Habbos danske afdeling skydes i gang til juni. Habbo Hotel har herhjemme omkring 250.000 unikke brugere om måneden. Og netstedet har gode erfaringer med at involvere og påvirke de unge gennem kampagner. 

 - Vores fordel er, at vi møder de unge i øjenhøjde og derfor nemmere kan nå dem, end for eksempel undervisning i skolen om mobning kan. Og hvor forældrene nogle gange er berøringsangste over for at blande sig i deres børns netchat, så er vi i børnenes daglige univers allerede, siger Charlotte Smerup.

Habbo Hotel har inviteret alle sine samarbejdspartnere herunder Red Barnet til at deltage i kampagnen. Blandt andet chat og rollespil skal være med til at sætte fokus på on-line mobningens negative sider.

