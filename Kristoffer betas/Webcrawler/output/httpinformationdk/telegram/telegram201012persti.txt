Per Stig Møller ind i sag om islamistmøde
Kulturministeren forlanger en redegørelse fra Det Kongelige Bibliotek, som lægger hus til Hizb ut-Tahrir.


 Kulturminister Per Stig Møller (K) sender nu et klart signal til Det Kongelige Bibliotek: Tænk jer rigtig godt om, før I lægger lokaler til den islamistiske organisation Hizb ut-Tahrirs kontroversielle møde på Den Sorte Diamant i København.
Udmeldingen kommer, efter at Hizb ut-Tahrirs invitation til debatmødet viser billeder af danske, svenske og norske kister på et kort over Afghanistan.
- Jeg tager dyb afstand fra, at Hizb ut-Tahrir indkalder til møde og opfordrer til at slå danske soldater ihjel. Vi er i krig på FN's opfordring, så det er et kolossalt uhyggeligt bagholdsangreb, der kommer fra danske statsborgere, siger Per Stig Møller.
Som kulturminister er han ansvarlig for Det Kongelige Bibliotek og dermed Den Sorte Diamand. Derfor beder han nu om en redegørelse for, hvorfor Det Kongelige Bibliotek har sagt ja til at lægge lokaler til mødet. 
Dansk Folkepartis leder, Pia Kjærsgaard, har opfordret Per Stig Møller til helt at aflyse mødet, men så langt er han ikke parat til at gå:
- Der er armlængde. Jeg sidder ikke og booker møderne. Det gør Det Kongelige Bibliotek, men jeg beder om en redegørelse og en begrundelse. Så må vi se, om de gør sig nye overvejelser, siger Per Stig Møller.
Spørgsmål: Er det et signal fra dig om, at du mener, mødet bør aflyses?
- Det er et signal fra mig om, at man skal overveje meget nøje, hvorfor man siger ja. Men der er foreningsfrihed i Danmark, og Det Kongelige Bibliotek må heller ikke bringes i den situation, at de bliver anklaget for at diskriminere over for en lovlig forening, siger Per Stig Møller.
Den islamistiske forening har bestilt Dronningesalen til mødet den 21. januar - fra klokken 17:30 til 21:30 - under overskriften "Afghanistan: De skandinaviske regeringer i USA's tjeneste".
