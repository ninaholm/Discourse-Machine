Nordkoreas leder viser sig offentligt



 Nordkoreas leder, Kim Jong-il, har for første gang vist sig offentligt, siden han i sidste måned blev væk fra en storstilet militærparade i anledning af den kommunistiske stats 60 års jubilæum, rapporterer statslige medier.
 Ifølge det officielle nordkoreanske nyhedsbureau KCNA overværede 66-årige Kim en fodboldkamp på 62 årsdagen for Kim Il-sung Universitetet, som er opkaldt efter statslederens far og forgænger.
 Nyhedsbureauet rapporterer, at holdet fra Pyongyangs Jernbaneuniversitet slog det andet universitetshold med 4-1 - uden dog at nævne, hvornår kampen fandt sted. 
 Kim Jong-ils udebliven fra militærparaden satte gang i omfattende spekulationer om den nordkoreanske leders helbred.
 Amerikanske og sydkoreanske efterretningskilder mente at vide, at Kim havde haft et slagtilfælde og var blevet opereret i hjernen. 
