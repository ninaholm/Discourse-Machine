Red Barnet: Våbenhvile nødvendig for at vaccinere børn
Der er registret 10 tilfælde af polio i Syrien, og Red Barnet appellerer til våbenhvile, så man kan vaccinere.


 Red Barnet appellerer til en midlertidig våbenhvile i Syrien, så man hurtigt kan få vaccineret mod polio, som der netop er bekræftet 10 tilfælde af i landet.
- Det er nu, at det internationale samfund skal få de stridende parter til at lægge våbnene fra sig, mens vi vaccinerer de syriske børn.
- Vi står over for en humanitær krise, som hele tiden vokser, siger generalsekretær i Red Barnet, Mimi Jakobsen, i en pressemeddelelse.
Sundhedssituationen i Syrien er dybt alvorlig på grund af krigen, og mindst en tredjedel af landets hospitaler er ifølge Red Barnet ude af drift.
Organisationen melder, at en halv million syriske børn under fem år er i fare for at blive smittet med virussen.
Et laboratorium i Geneve bekræftede tidligere tirsdag mindst 10 tilfælde, hvor der er fundet poliovirus, siger verdenssundhedsorganisationen WHO.
- Ud af 22 tilfælde, der er blevet undersøgt, er der bekræftet polio af type et i 10 tilfælde, siger WHO's talsmand, Oliver Rosenbauer.
- Resultater fra andre laboratorieprøver fra mulige tilfælde i Deir al-Zor afventes stadig, siger han.
EU er parat til at øge hjælpen til WHO i forbindelse med bekæmpelse af polio i det krigshærgede land. Samtidig er FN-organisationer ved at optrappe bestræbelser på at få vaccineret alle børn i Syrien.
- Det er en meget bekymrende situation på baggrund af sikkerhedsudviklingen i landet og de store problemer med at nå frem til dem, der bør vaccineres, siger EU-kommissæren for humanitære anliggender, Kristalina Georgieva.
Omkring 500.000 børn i Syrien er ikke blevet vaccineret mod polio i de seneste to år på grund af sikkerhedssituationen. Inden krigen blev omkring 95 procent af alle børn vaccineret.
