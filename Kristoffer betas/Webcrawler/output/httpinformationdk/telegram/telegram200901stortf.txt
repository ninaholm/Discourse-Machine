Stort flertal i Island er for EU



 Et stort flertal af borgerne i Island ønsker, at der skal indledes forhandlinger med EU om medlemskab.
 Det viste en meningsmåling i dag foretaget for avisen Morgunbladid.
 Den viser, at 65,5 procent af islændingene ønsker, at forhandlingerne går i gang, mens kun 19,7 procent er imod.
 Indtil den finansielle krise i efteråret førte til et fuldstændigt sammenbrud på Island, var et stort flertal af landets borgere imod EU-medlemskab. Men med udsigt til en minusvækst på omkring 10 procent i 2009 er mange islændinge desperate efter nye løsninger.
 For øjeblikket drøftes det blandt de politiske partier af afholde valg og en folkeafstemning om EU-medlemskab på samme dag.
 Socialdemokraterne, der er et EU-venlig parti, truer med at trække sig ud af regeringen, hvis ikke statsminister Geir Haardes Uafhængighedsparti inden slutningen af januar erklærer sig villig til at forsøge på at få Island i EU.
 Uafhængighedspartiet er traditionelt imod EU.
