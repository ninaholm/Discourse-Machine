Arbejdsgivere kræver flere reformer
Det rækker ikke at skaffe fire milliarder kroner og 20.000 flere i arbejdsstyrken, mener DA's adm. direktør.


 Regeringen løser ikke alle Danmarks store problemer ved trepartsforhandlingerne med fagforeninger og arbejdsgivere med fire milliarder kroner ekstra i statskassen og øget arbejdsudbud på 20.000 personer. Større fremgang kræver langt flere reformer.
Det mener Dansk Arbejdsgiverforenings administrerende direktør, Jørn Neergaard Larsen, efter sit første møde i trepartsforhandlingerne med statsminister Helle Thorning-Schmidt (S) og LO's formand, Harald Børsting.
- Det er ikke ambitiøst nok. Vi anerkender, at regeringens 2020-plan har den rigtige retning. Men den er ikke stærk nok. Så der skal både strammes på langt sigt og her og nu, siger han og tilføjer:
- Regeringen bliver nødt til at gennemføre flere reformer.
 Jørn Neergaard Larsen påpeger, at arbejdsgivere og lønmodtagere har erkendt, at den dårlige danske konkurrenceevne koster job. Derfor sendes de "svageste lønsignaler nogensinde" i de nye overenskomster.
Det gjorde LO og DA også i fælleserklæringen fra 1987. Her lovede de at holde lønstigningerne under udlandet, indførte arbejdsmarkedspension og sænkede virksomhedernes udgifter.
- Den direkte vej til at gøre Danmark bedre, at øge beskæftigelsen, at få både unge og ældre i arbejde, er at øge konkurrenceevnen, som man gjorde i 1987, hvor man lettede virksomhedernes omkostninger med fem procent, siger Jørn Neergaard Larsen.
Indgrebet boostede beskæftigelsen og vendte en meget negativ økonomisk spiral i Danmark. Indgrebet gavnede landet i flere årtier, mener han.
I finanskrisen har Danmark mistet 180.000 private job. Samtidig har det offentlige i mange år øget skatter og afgifter. Det har udtyndet konkurrenceevnen, ligesom for stærk offentlig vækst har skabt et lønpres i de private virksomheder, siger han.
