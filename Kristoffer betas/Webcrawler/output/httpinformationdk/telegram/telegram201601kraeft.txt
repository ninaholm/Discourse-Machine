Kræftsyge overhører symptomer
Hver anden med mulige symptomer på kræft vil se tiden an, før lægebesøg. Det vil kampagne forsøge at ændre.


 "Jeg har ondt i maven, men det er nok, fordi jeg er stresset og sover dårligt om natten".
"Knuden på halsen er ny, men jeg har jo også lige været forkølet".
Hver anden vil se tiden an, hvis de har symptomer på kræft, viser en undersøgelse fra Kræftens Bekæmpelse.
 I stedet for at gå til læge, ignorerer de smerter og ubehag, og dermed risikerer de, at sygdommen breder sig.
- Kræft opdages i senere stadier hos danskerne end hos nordmændene og svenskerne. Det kan tyde på, at vi går senere til lægen med symptomer.
- Vi skal blive bedre til at tale om tegnene og opfordre hinanden til at gå til læge, siger Iben Holten, der er overlæge i Kræftens Bekæmpelse.
Hver tredje dansker får kræft på et tidspunkt i deres liv, og hvert år dør omkring 15.000 af sygdommen.
I et forsøg på at nedbringe dødeligheden lancerer Kræftens Bekæmpelse en kampagne, der skal udbrede kendskabet til de syv mest almindelige symptomer på kræft.
Det kan være hoste, ændrede modermærker eller et uforklarligt vægttab.
 For kender man ikke symptomerne, er det svært at reagere, når kroppen opfører sig anderledes, end den plejer.
- Kendskab til de syv mest almindelige tegn på kræft er et skridt på vejen til at nedbringe antallet af danskere, som dør af kræft. Det kan redde liv, siger Iben Holten.
Eksempelvis viser beregninger, at hvis patienter med tyktarmskræft bliver diagnosticeret i det tidlige stadie to frem for i stadie fire, så kan godt 400 liv reddes hvert år.
På Aarhus Universitet er professor, ph. d. Peter Vedsted enig i, at for mange kræftpatienter venter for længe.
Det er den primære årsag til, at kræftoverlevelsen i Danmark stadig halter bagefter eksempelvis den svenske, siger han til Ritzau.
- Danskerne diagnosticeres og behandles senere, og det skyldes især, at de går for længe med deres symptomer, siger Peter Vedsted.
Kan det ændres, så er meget vundet, for behandlingen af kræft har gjort store fremskridt de seneste år.
Blandt andet har kræftpakkerne, der sikrer behandling inden for fastsatte tider, fået bugt med tidligere tiders lange ventetider.
- Når man først får diagnosen, så har vi fået et system, der fungerer vældig godt. For langt de fleste kører behandlingen på skinner, siger Peter Vedsted.
