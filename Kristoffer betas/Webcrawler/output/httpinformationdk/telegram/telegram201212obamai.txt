Obama indkalder toppolitikere til krisemøde
Iagttagere siger før nyt møde, at økonomisk aftale i Washington også er mulig et par dage inde i det nye år.


 - Det er altid mørkest lige før daggry, siger den demokratiske senator, Chuck Schumer, til amerikansk tv forud for økonomiske forhandlinger i Det Hvide Hus sent fredag.
Præsident Barack Obama vil her gøre et nyt forsøg på at undgå den såkaldte økonomiske afgrund, og der lyder også forholdsvist positive toner fra den republikanske senator John Thune.
Han kritiserer dog præsidenten for ikke at være seriøst indstillet på at skære i de offentlige udgifter.
 - Lige nu er vi i et dødvande, fordi Demokraterne ikke har været villige til at tale seriøst om udgifterne. De har kun fokus på skattestigninger, siger Thune.
Drøftelserne er et af de sidste forsøg på at lande en politisk aftale inden nytår. Hvis en aftale ikke kommer i hus, vil der automatisk blive udløst nedskæringer i det offentlige og ophævelse af skattelettelser den 1. januar.
Automatikken blev aftalt for halvandet år siden, da Obamas demokrater og Republikanerne indgik en aftale om at hæve USA's gældsloft.
Ved drøftelserne i Det Hvide Hus deltager ledere fra de to partier, republikaneren John Boehner og demokraten Nancy Pelosi fra Repræsentanternes Hus og republikaneren Mitch McConnell og demokraten Harry Reid fra Senatet.
De fire politikere og Obama skal søge at nå til enighed om en aftale, der på en mere lempelig måde end de automatiske tiltag kan reducere USA's store gæld.
Reid forudsagde torsdag, at afgrunden ikke var til at undgå, men flere iagttagere i Washington ser nu muligheder for en løsning.
De fremhæver, at dette også vil være muligt et par dage inde i det nye år ved at ændre eller udsætte de automatiske skatteforhøjelser og nedskæringer.
Der er dog ikke kommet signaler fra parterne om nye udspil eller ændrede holdninger i stillingskrigen mellem de to store partier.
Økonomer advarer om, at de automatiske mekanismer risikerer at kaste USA ned i en økonomisk afgrund. Det betyder, at USA havner i en krise med recession.
 Repræsentanternes Hus er indkaldt til ekstraordinært møde på søndag. Det ventes, at de så kan tage stilling til et forslag, hvis Obamas gæster ellers kan enes om et.
