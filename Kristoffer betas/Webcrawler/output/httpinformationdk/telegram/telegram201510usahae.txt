USA hævder at have dræbt terrorgruppe-leder
Det amerikanske forsvarsministerium bekræfter, at det har dræbt en al-Qaeda-leder i et luftangreb i Syrien.


 USA har dræbt Sanafi as-Nasr, der ifølge det amerikanske forsvarsministerium er leder af terrorgruppen Khorasan, i et luftangreb i Syrien torsdag.
Det bekræfter den amerikanske forsvarsminister, Ash Carter, ifølge nyhedsbureauet AFP.
- Denne operation har påført Khorasan-gruppen et alvorligt slag i dens bestræbelser på at udføre et terrorangreb mod USA og dets allierede, siger Ash Carter.
Ifølge den amerikanske regering er Khorasan-gruppen en celle af al-Qaeda-veteraner, der planlægger angreb mod USA.
Pentagon oplyser, at Sanafi al-Nasr, der var saudiaraber og et betroet medlem af al-Qaeda, blev dræbt i et luftangreb i det nordvestlige Syrien.
Ifølge Det Syriske Observatorium for Menneskerettigheder blev Sanifi al-Nasr dræbt i en bil sammen med to andre ledende medlemmer fra al-Qaedas gren i Syrien, Jabhat al-Nusra.
Jabhat al-Nusra kæmper som en del af koalitionen Islamisk Front mod både Assad-styret og Islamisk Stat. Aktivister og eksperter har ifølge AFP tidligere rejst tvivl om, hvorvidt der er en klar forskel på de to grupper.
Sanifi al-Nasr, der også er kendt under navnet Abdul Mohsen Abdullah Ibrahim al-Sharikh, er tidligere blevet beskrevet af den amerikanske regering som en "særlig eftertragtet global terrorist" i 2014.
Ifølge Pentagon var Sanifi al-Nasr en jihadist, der kanaliserede penge og krigere til al-Qaeda. I 2012 var han manden med kontrol over al-Qaedas finanser.
Han er tidligere fejlagtigt blevet erklæret død.
Med drabet på Sanifi al-Nasr siger Pentagon, at amerikanske styrker nu har dræbt fem ledende medlemmer af Khorasan-gruppen på fire måneder.
I et interview i september fremhævede den amerikanske præsident, Barack Obama, Khorasan-gruppen som en "overhængende fare for USA", og sagde at "de her folk vil dræbe amerikanere."
De amerikanske luftangreb i Syrien har hidtil været koncentreret om Islamisk Stat, men ved tidligere tilfælde har det amerikanske militær også haft medlemmer af den såkaldte Khorasan-gruppe i sigtekornet.
