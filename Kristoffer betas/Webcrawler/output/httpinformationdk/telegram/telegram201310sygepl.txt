Sygeplejersker overtager akutte opkald på vagt-telefon
Flere steder i landet bliver det fremover sygeplejersker, som tager røret, når syge og tilskadekomne ringer.


 Lægerne ud og sygeplejerskerne ind. Borgere i flere dele af landet får ikke længere en læge i røret, når de ringer og har akut brug for hjælp, skriver Jyllands-Posten.
Efter nytår er lægerne fjernet fra frontlinjen i Region Hovedstaden, og det samme er tilfældet i dagtimerne i Region Syddanmark. Og når sjællænderne skal på skadestuen, må de først igennem en sygeplejerske i telefonen.
Det er bekymrende, mener Danske Patienter.
- Vi ser helst læger i front til at visitere. Det er vigtigt, at patienten bliver mødt med specialisternes kompetencer, for det skaber større tryghed, siger direktør Morten Freil til Jyllands-Posten.
Sygeplejerskerne maner til besindighed. Patienterne skal ikke være bekymrede, lyder budskabet.
- Vi har kompetente sygeplejersker, så jeg er sikker på, at det nok skal blive rigtigt godt, siger Vibeke Westh, kredsformand i Dansk Sygeplejeråd i Hovedstaden, til Jyllands-Posten.
I Region Nordjylland og Region Midtjylland vil der kun være læger ved akuttelefonen. I Region Syddanmark passer sygeplejersker telefonen fra 8 til 16 - og læger fra 16 til 8 ifølge Jyllands-Posten.
