V og DF: Ørums præcisering er ubetydelig
Hverken Dansk Folkeparti eller Venstre mener, at Per Ørums Schengen-præcisering flytter noget ved aftalen.


 Det var afgørende for kristendemokraten Per Ørum Jørgensens støtte til regeringens aftale om grænsekontrol, at det blev præciseret, at aftalen skal overholde Schengenaftalen.
Men nu viser det sig, at hverken Dansk Folkeparti eller Venstre mener, at præciseringen gør nogen forskel.
- Jeg er glad for, at Per Ørum Jørgensen føler sig mere tryg ved den nye formulering. Men for mig ændrer det ikke noget. For jeg har hele tiden ment, at aftalen lå inden for reglerne i Schengen, siger Mads Rørvig, skatteordfører for Venstre.
Samme melding kommer fra Dansk Folkeparti. Direkte adspurgt, om tilføjelsen er overflødig, siger partiets integrationsordfører, Peter Skaarup:
- Jo, det kan man godt sige. Men hvis der er nogen, som har brug for at understrege det, så har vi det fint med det.
Efter at have offentliggjort beslutningen om sin støtte sagde Per Ørum Jørgensen, at regeringen skal respektere, hvis kommissionen gør opmærksom på, at der er ting i aftalen, som er i strid med Schengen-samarbejdet.
Men for Dansk Folkeparti er holdningen helt klar. Der bliver ikke flyttet et komma i den nuværende aftale.
- Så må der tages en sag om det ved EF-Domstolen, hvor de utilfredse må anlægge sag, siger Peter Skaarup.
Spørgsmål: Så selv om det nu er blevet indføjet i aftalen, er I ikke klar til at flytte et eneste komma?
- Nej, det vil vi ikke. Aftalen holder sig inden for reglerne, og det er i virkeligheden nogenlunde det samme koncept, som svenskerne har, siger han.
Fra Venstres side er man ligeledes klar til at tage slagsmålet om ændringer op ved EU-Domstolen.
- Hvis der er nogen der mener, at det ikke lever op til aftalen, så har vi faste procedurer, siger Mads Rørvig.
Regeringen fik med Per Ørum Jørgensens støtte fredag det flertal, som skal sikre, at aftalen kan implementeres. For sin opbakning har kristendemokraten taget sig betalt med støtte til landbruget.
