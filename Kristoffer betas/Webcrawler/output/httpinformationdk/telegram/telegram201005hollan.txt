Holland advarer befokningen mod VM-rejser
Trusler om terror får nu Hollands regering til at ændre rejsevejledningen for de hollændere, der skal til sommerens VM-slutrunde i Sydafrika.


 Hollands regering sender en advarsel til sin befolkning.
Landet har modtaget efterretningsrapporter om en "trussel mod hollandske interesser i Sydafrika", og derfor advarer man nu de dele af befolkningen, der vil følge landsholdet i Sydafrika på nærmeste hold.
- Vi har modtaget information fra vores efterretningstjeneste... om en trussel mod hollandske interesser i Sydafrika under VM-slutrunden, oplyser talskvinde for Hollands udenrigsministerium Ozlem Canel.
De hollandske efterretningstjenester har informeret regeringen om, at der ikke var nogle "konkrete planer for et angreb", men regeringen har stadig besluttet at advare sin befolkning.
- Der var allerede en generel rejsevejledning for bestemte byer, hvor det hollandske hold skal spille. Her skulle bestemte områder undgås. Nu siger vi til vores befolkning, at de skal være ekstra årvågne i hele Sydafrika, siger Ozlem Canel.
Irakisk politi anholdt mandag en saudiarabisk mand, som man mistænker for terrorplaner under slutrunden. Han fortalte efterfølgende, at terrormålet var Danmarks første kamp ved fodbold-VM mod Holland den 14. juni.
- Vi diskuterede den mulighed at tage hævn for fornærmelserne mod profeten Muhammed ved at angribe Danmark og Holland, sagde den anholdte, Abdullah Azam Saleh al-Qahtani. 
