Livni bejler til Likud-partiet



 Israels kommende premierminister, Tzipi Livni, opfordrede i dag lederen af det højrenationale Likud-parti, Benjamin Netanyahu, til at gå sammen med hende i en samlingsregering.
 Livni, som Israels præsident, Shimon Peres, har bedt om at danne en regering, siger, at hun vil udskrive parlamentsvalg, hvis det ikke lykkes hende at samle støtte til en ny regering.
 Søndag gik premierminister Ehud Olmert fra Kadima-partiet som ventet af og er nu fungerende premierminister.
 Livni er den nye formand i Kadima, og partiet har også kørt hende i stilling som arvtager efter Olmert på posten som regeringschef.
 Hun havde mandag 42 dage til at få en ny regering på plads. Kikser det, ligner det nyvalg.
