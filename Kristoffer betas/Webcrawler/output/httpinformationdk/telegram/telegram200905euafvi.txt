EU afviser vaklen i Tyrkiet-forhandlinger



 Trods kritiske røster fra prominente navne som Tysklands forbundskansler, Angela Merkel, og Frankrigs præsident, Nicolas Sarkozy, er både EU og Tyrkiet fast besluttet på at fortsætte forhandlingerne med ét mål for øje: Tyrkiet skal være medlem af unionen.
 Sådan lyder det samstemmende fra EU-repræsentanter og Tyrkiets nyudnævnte udenrigsminister, Ahmet Davutoglu, efter et møde i Bruxelles.
 - Vi accepterer ikke andet mål end fuldt medlemskab af EU, siger Davutoglu.
 Efter en lang periode uden synlige fremskridt lægger udenrigsminister Jan Kohout fra det tjekkiske EU-formandskab samtidig op til, at man i slutningen af juni kan tage endnu et skridt i optagelsesforhandlingerne ved at åbne kapitlet om skattepolitik. Indtil nu er blot 10 af 35 forhandlingskapitler åbnet.
 Også Sverige, som overtager EU-formandskabet i andet halvår af 2009, satser på fremskridt i forhandlingerne, siger udenrigsminister Carl Bildt. Svenskerne vil især fokusere på at finde en fredelig løsning på konflikten i Cypern, som er en afgørende forhindring for Tyrkiets optagelse i unionen.
 - Det er det vigtigste enkeltstående spørgsmål i år, siger Bildt.
 Den nordlige del af Cypern, som blev medlem af EU i 2004, er i dag under tyrkisk kontrol
