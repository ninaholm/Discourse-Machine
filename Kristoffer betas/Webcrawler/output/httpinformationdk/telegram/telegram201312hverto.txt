Hvert ottende barn er overvægtigt ved skolestart
Antallet af overvægtige børn i 0. klasse har store udsving fra kommune til kommune, viser nye tal.


 Når landets sundhedsplejersker måler og vejer de nye skolebørn i 0. klasse finder de frem til, at godt hvert ottende barn er overvægtigt.
Hidtil har kommunerne siddet tungt på tallene, men nu er de samlet i Børnedatabasen, der dermed giver et unikt indblik i blandt andet vægten hos danske børn, skriver Jyllands-Posten.
Blandt de børn, der er født i 2005, var 12,8 procent - svarende til lidt flere end hver ottende - overvægtige ved indskolingsundersøgelsen. Det fremgår af det første udtræk fra Børnedatabasen, som kommuneforeningen KL's blad, Momentum, har foretaget.
Der indgår data fra 44.478 børn, hvilket svarer til 68 procent af 2005-årgangen.
Af tallene fremgår det også, at der er stor forskel på antallet af overvægtige fra kommune til kommune. I Ishøj og Lolland er andelen af overvægtige børn over 20 procent. I Lyngby-Taarbæk, Furesø og Allerød er mindre end hver 10. barn overvægtigt.
Ifølge eksperter, som Jyllands-Posten har talt med, hænger det sammen med at overvægt har social slagside.
Formand for KLs social- og sundhedsudvalg Anny Winther (V) erkender, at der er plads til forbedring.
- KL har selv været med til at tage initiativ til denne nationale database, som gør, at kommunerne kan spejle sig i hinanden. Jeg tror, at det bliver en øjenåbner for nogle, at der skal sættes ind på dette felt, siger hun til Jyllands-Posten.
Sundhedsminister Astrid Krag (SF) siger til avisen, at hun blandt andet vil have fokus på overvægtige børn, når der næste år skal formuleres 10-års-mål for danskernes sundhed.
