Airbus bygger rumskib til Jupiter-mission
Det bliver noget andet end de fly, som flyver os rundt i Europa. Airbus laver rumskib, der skal til Jupiter.


 Den europæiske flyproducent Airbus skal udvikle og bygge et rumfartøj, som skal være i stand til at flyve til Jupiter og udforske planetens måner.
Airbus-gruppens forsvars- og rumfartsdivision meddeler, at den har indgået en kontrakt med Det Europæiske Rumagentur (ESA) om Jupiterfartøjet.
Kontrakten har en værdi af 350 millioner euro, omkring 2,6 milliarder kroner.
Rumfartøjet kaldes Juice - en forkortelse for "Jupiter icy moons explorer" - for det er blandt andet det, fartøjet skal: Det skal udforske Jupiters iskolde måner.
Går alt, som Airbus og ESA planlægger efter, er fartøjet klar til at blive opsendt i 2022.
Det skal så ud på en længere rejse på syv og et halvt år.
Først i kredsløb om Jorden, Venus og Mars, hvorefter det er af sted til Jovian-systemet omkring Jupiter.
Herude langt væk fra Jorden skal fartøjet opholde sig i tre og et halvt år og gennemføre et fuldt kredsløb om Jupiter, hvorefter det flyver til Ganymede, en af ismånerne i kredsløb om Jupiter.
Airbus er den største virksomhed i et konsortium, der består af flere end 60 europæiske virksomheder, som er involveret i Jupiter-projektet.
Det første udstyr til projektet ventes leveret i sommeren 2016.
Rumfartøjet Juice kommer til at veje fem og et halvt ton, og det skal have sin energi fra et solpanel på 97 kvadratmeter.
Ifølge Airbus bliver fartøjet det første nogensinde til at gå i kredsløb om en ismåne.
