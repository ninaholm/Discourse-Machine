Gigantisk sneboldkamp i Berlin aflyst
En stor sneboldkamp mellem to bydele i Berlin er aflyst af sikkerhedshensyn. Alt for mange ville deltage.


 En planlagt kæmpestor sneboldkamp mellem to bydele i Berlin er blevet aflyst, efter at hele 8500 tilmeldte sig dysten via internettet. Det oplyser myndighederne i den tyske hovedstad over for nyhedsbureauet AFP.
Sneboldkampen skulle havde fundet sted i parken Hasenheide i den vestberlinske bydel Kreuzberg på grænsen til Neukölln nytårsdag.
En talsmand for bystyret siger, at der er risiko for både deltagere og for skader på parkens planter, busker og træer.
Arrangementet, kaldet "Kreuzberg mod Neukölln", er opkaldt efter to bydele og tiltrak 500 deltagere ved premieren for et år siden. Dengang foregik det i Görlitzer Park, og Kreuzberg hævdede at være løbet af med sejren, skriver avisen Tageszeitung.
Arrangøren Ruwen Warnke annoncerede den nye sneboldkamp på Facebook og andre sociale medier. Men efter at flere end 8500 havde tilmeldt sig, mente Warnke, at det var nødvendigt at søge om tilladelse til at anvende parken til sneslagsmålet. Men han fik nej.
- Det vil være svært at kontrollerede så mange deltagere - selv for politiet. Desuden er der risiko for skader i parken, siger en talsmand for bystyret. 
