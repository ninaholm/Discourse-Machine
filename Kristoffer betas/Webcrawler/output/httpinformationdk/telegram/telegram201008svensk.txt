Svenske parlamentarikere gør krumspring
To tredjedele af knap 150 adspurgte svenske politikere ønsker ikke at samarbejde med Sverigedemokraterna, hvis det yderliggående parti kommer i Riksdagen.


 Blandt 148 parlamentarikere fra begge blokke i svensk politik er 66 procent parat til at arbejde på tværs af blokkene for at modarbejde det yderliggående Sverigedemokraterna (SD), hvis partiet skulle blive valgt ind i Riksdagen.
Det viser en undersøgelse, som avisen Göteborgs-Posten har fået udarbejdet. De parlamentarikere, der ønsker at modarbejde SD, mener, at partierne er nødt til at finde fælles spørgsmål at samarbejde om, så man forhindrer, at SD bliver tungen på vægtskålen.
Undersøgelsen viser også, at 19 procent af de adspurgte parlamentarikere ikke er villige til at samarbejde på tværs af blokkene, mens 15 procent ikke har gjort deres stilling klar.
Sverigedemokraterna mener, at de øvrige partiers indstilling tyder på, at de ikke respekterer vælgerne.
- Mange vil føle sig snydt, og det tror jeg vil gavne os i det lange løb, siger pressesekretær William Petzäll fra Sverigedemokraterne til avisen.
Sverige holder riksdagsvalg den 19. september.
