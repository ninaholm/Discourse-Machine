Markant overskud på betalingsbalancen



 Den danske betalingsbalance giver stadig store overskud. I december var der et plus på seks milliarder kroner, hvilket er næsten fem milliarder højere end samme måned sidste år.
Det viser de seneste tal fra Danmarks Statistik.
Samlet var der i 2009 et overskud på betalingsbalancens løbende poster på 64,2 milliarder kroner. Det er det største plus i flere år.
Sidste gang, betalingsbalancen landede med et tilsvarende overskud, var i 2005, hvor det var 67,1 milliarder kroner.
Også Handelsbalancen vender til et betydeligt plus efter et massiv fald i importen. Den faldt i 2009 med 117 milliarder kroner, mens eksporten dykkede med 95 milliarder kroner.
Det løfter handelsoverskuddet med 22 milliarder kroner i forhold til året før, så det samlet lander på 52 milliarder kroner. 

