Rejsekøb hitter på nettet



 Fly- og togrejser samt elektronik er de to topscorerne, når vi køber elektronisk ind via internettet - den 
såkaldte e-handel.
 Trods den negative vækst i den samlede danske økonomi fortsætter vi med at købe mere og mere på nettet. 
 Et nyt handelsindeks fra betalingsformidlingsselskabet, DIBS Paymant Services, viser, at hele 96 procent af 
de danske internetbrugere inden for det seneste halve år har betalt varer på nettet.
 I snit har vi købt for 5400 kroner, men storforbrugerne - de 18 procent såkaldte heavy spenders - har e-handlet for mere
end 10.000 kroner.
 Analyseinstituttet M3 har for DIBS spurgt 4000 personer i Norden om deres internethandel og når frem tid, at den totale danske 
internethandel i år vil nå op på 34,5 milliarder kroner.
 Lavere priser og bekvemmelighed er årsagen til, at folk vælger nettet. Det siger 60 procent af de udspurgte.
 34 procent har handlet på en international hjemmeside, viser handelsindekset. Det viser dog også, at 30 procent
har afbrudt et eller flere køb inden for det seneste halve år. Det skyldes usikkerhed omkring den endelige pris for købet, 
manglende betalingsformer eller manglende tillid til butikken. 
 Handelsindekset viser følgende fordeling af varegrupper købt på nettet: Rejser 36 procent, elektronik 18 procent, møbler og hjem
13 procent, beklædning 8 procent, medier og underholdning 8 procent og husholdning 8 procent.
 Dankort og via/dankort er de mest foretrukne betalingsmidler, men internationale kreditkort har det seneste år oplevet en fremgang
på 5 procent.

