Regeringen vil sløjfe afgifter på NOx og reklamer
Erhvervslivet kan se frem til afgiftslettelser på mange hundrede millioner, hvis det står til regeringen.


 Regeringen lægger op til at sløjfe afgiften på kvælstofoxid (NOx), fremgår det af udspillet til finanslov for 2016. Det vil koste statskassen 240 millioner kroner alene i 2016, hvor regeringen planlægger at afskaffe afgiften med virkning fra 1. juli.
NOx-afgiften er en afgift, virksomheder betaler på brændsler såsom dieselolie, benzin, kul, petroleum, naturgas og træpiller.
Derudover har regeringen tænkt sig at bruge 570 millioner kroner årligt på en erhvervsbeskatningsreform og ændrede regler for generationsskifte af virksomheder. Heraf stammer de 510 millioner fra de senere års vækstaftaler.
Endelig lægger regeringen op til at annullere den reklameafgift, som den tidligere SR-regering ellers havde vedtaget. Afgiften skulle først træde i kraft efter nytår, så hvis regeringen får sin vilje, når den aldrig at blive til noget.
Ifølge Finansministeriet betyder det, at afgifter for 180 millioner kroner årligt aldrig havner i statskassen.
