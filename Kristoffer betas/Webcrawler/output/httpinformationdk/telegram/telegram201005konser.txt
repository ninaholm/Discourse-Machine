De Konservative kræver kommunal kontrol
Regeringen bør overveje en ny budgetmodel for kommunerne, når de ikke overholder årlige budgetaftaler, siger De Konservatives finansordfører Mike Legarth


 Det er et kæmpe problem, at kommunerne sidste år brugte 4,9 milliarder kroner mere end aftalt med regeringen. Derfor må finansminister Claus Hjort Frederiksen (V) overveje en ny budgetmodel.
Det siger De Konservatives finansordfører, Mike Legarth.
- Vi har ingen penge at give af. Derfor er vi nødt til at holde de aftalte rammer, siger han.
Alternativt må regeringen lave separate budgetaftaler med hver af 98 kommuner. De Konservative så hellere, at kommunerne får en model for at indrapportere budgettet hver måned, så de holder den aftalte ramme og undgår kommunalt overforbrug, påpeger Mike Legarth.
- Alle håber, at de kan overskride lidt, for så er der nogle andre, som sparer, siger han.
Mike Legarth vil ikke kommentere, om kommunerne skal betale overforbruget på 4,9 milliarder kroner, før de forhandler budgetaftalen, hvor regeringen kræver fire milliarder kroner de næste tre år.
- Det må vi se på. Det er uomtvisteligt et gigantisk økonomisk problem, som kommunerne hér præsenterer for os. Vi har lånt, hvad der er at bruge og kommer ud med et offentligt minus på godt 100 milliarder kroner i år, siger Mike Legarth.
De Konservative afviser at optage flere statslån, så gælden, som de næste generationer skal betale, stiger.  
