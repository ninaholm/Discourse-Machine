Norsk politi tror Sigrid blev påkørt
En bil spillede en central rolle i forbindelse med drabet på den 16-årige Sigrid Schjetne ved Oslo.


 Norges politi har en hovedteori om, at den 16-årige Sigrid Schjetne blev påkørt af en bil, men overlevede for senere at blive dræbt af de anholdte i sagen. Det skriver avisen VG.
 Politiets efterforskere ved dog ikke, hvor eller hvornår ulykken skete, eller hvornår pigen blev dræbt.
Det er også uklart, hvilke roller de to anholdte i sagen hver især har spillet. En teori skal være, at pigen overlevede påkørslen, men blev transporteret et andet sted hen og dræbt.
- En bil har haft central betydning. Hvordan den er blevet anvendt er et åbent spørgsmål. Man kan påkøre nogen, uden at de bliver slået ihjel, siger politiadvokat Cecilie Gulnes til avisen.
Sigrid Schjetne forsvandt den 5. august, da hun var på vej hjem fra en veninde. Liget af den 16-årige blev først fundet mandag i denne uge.
Kort forinden havde politiet anholdt to mænd - en 37-årig og en 64-årig. De blev anholdt mandag i et værksted nær det sted, hvor liget blev fundet.
Oslo byret sagde i en kendelse torsdag, at der er bestyrket mistanke mod den 37-årige fra Ålesund og hans 64-årige kammerat fra Vestby, og de to mænd er blevet varetægtsfængslet i fire uger.
I kendelsen skriver Oslo byret, at den finder det lidet sandsynligt, at sagen drejer sig om en trafikulykke.
Under eftersøgningen af Sigrid Schjetne har myndighederne fået hjælp fra tusindvis af nordmænd. Efter hun forsvandt, fandt politiet senere hendes sko og hendes mobiltelefon.
