Wilbek dropper Lars Christiansen til OL
Den 40-årige fløjspiller er ikke med i den trup, landstræner Ulrik Wilbek har udtaget til OL i London.


 Den danske superveteran og rekordholder på håndboldlandsholdet, 40-årige Lars Christiansen, kommer ikke med til OL i London.
Det ligger fast, efter at landstræner Ulrik Wilbek tirsdag satte navne på de 15 spillere, som kommer med til turneringen i den engelske hovedstad, og her var Lars Christiansens navn ikke i blandt.
Ulrik Wilbek har valgt at nøjes med tre fløjspillere, og her var det Kolding-fløjen, der blev valgt fra. Anders Eggert er dermed eneste udlærte venstrefløjspiller i truppen, mens to spillere kæmper om pladsen i den modsatte side.

Lars Christiansen har indkaldt til pressemøde på torsdag, og det er nu spørgsmålet, om hans 20 år lange landsholdskarriere er forbi. Han er indtil nu noteret for 338 kampe og 1503 mål.
Landskamprekordholderen er blot én af tre spillere, som var med til at vinde EM-guld med Danmark i januar, som med landstrænerens beslutning har set OL-håbet forsvinde.
De to øvrige er Mads Christiansen og Henrik Toft Hansen. Nye i forhold til dengang er Lasse Boesen og Michael V. Knudsen.
Sidstnævnte kan dermed få sin OL-debut med fire års forsinkelse, efter at han måtte igennem en blindtarmsoperation, umiddelbart inden turneringen i Beijing i 2008 begyndte.
Her er truppen til OL i London:
Målmænd: Niklas Landin og Marcus Cleverly
Fløjspillere: Anders Eggert, Hans Lindberg og Lasse Svan Hansen
Stregspillere: Michael V. Knudsen og Rene Toft Hansen
Bagspillere: Mikkel Hansen, Nikolaj Markussen, Thomas Mogensen, Rasmus Lauge, Kasper Søndergaard, Lasse Boesen, Kasper Nielsen og Bo Spellerberg.
En af spillerne bliver reserve, men beslutningen om, hvem det skal være, tager Ulrik Wilbek først senere.
