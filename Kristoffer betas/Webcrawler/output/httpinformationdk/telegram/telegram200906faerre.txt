Færre patienter dør på hospitalerne



 På to år er det lykkedes landets sygehuse at redde 1654 ekstra menneskeliv ved at fokusere på patientsikkerhed og kvalitet i behandlingen. I april 2007 søsatte landets regioner kampagnen Operation Life. Kampagnen skulle i løbet af to år forebygge 3000 dødsfald på sygehuse i Danmark. 
 Helt så godt er det ikke gået. Ved kampagnens udløb er det lykkedes hospitalerne at redde 1654 flere liv. Det viser de endelige tal for dødelighed - de såkaldte HSMR-tal (Hospitals Standardiseret Mortalitets Rate). Alligevel er Danske Regioner tilfredse med resultatet.
 - På bare to år er der 1654 færre døde patienter på sygehusene. Det er et særdeles positivt resultat. Kampagnen har vist, at det på kort tid kan lade sig gøre at skabe forandringer, og at der er kommet meget mere fokus på patientsikkerhed og kvalitet, siger Ulla Astman, formand for Danske Regioners sundhedsudvalg.  
 Selvom kampagnen er slut, er regionerne fortrøstningsfulde. De vil bruge erfaringerne fra kampagnen og fortsat overvåge udviklingen i HSMR-tallene.
 - Operation Life har været med til at inspirere os til at sætte en ny og helhedsorienteret dagsorden med kvalitet som omdrejningspunktet, så der ikke kun er fokus på produktivitet, frit valg og akut sygdom, siger Ulla Astman.
 Kampagnen Operation Life blev til i et samarbejde mellem Danske Regioner og tre fjerdedele af deres sygehuse, Dansk Selskab for Patientsikkerhed og TrygFonden.
