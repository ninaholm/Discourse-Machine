Obama besøger barndommens land
Obama besøger barndommens land Indonesien, hvor han boede og gik i skole som dreng.


 USA's præsident, Barack Obama, indleder tirsdag et besøg i det Indonesien, hvor han tilbragte fire af sine barndomsår sammen med sin nu afdøde mor. Besøget er så tætpakket, at Obama dog ikke, som ellers håbet, får tid til at vise sin familie de gader og steder, hvor han løb rundt som dreng.
Hele to gange i år har Obama måttet aflyse et besøg i Indonesien, verdens mest folkerige muslimske nation. 
Barack Obama var seks år gammel, da han kom til Indonesien sammen med sin mor, Ann Dunham, og sin stedfar, indoneseren Lolo Soetoro. Den lille familie boede i Menteng-kvarteret i hovedstaden Jakarta.
- Jeg husker de år som en glad tid, der var fuld af eventyr og mysterier, fortæller Obama i sin selvbiografi "The Audacity of Hope", og fortsætter:
- Jeg husker dage, hvor man kunne muntre sig med at jagte kyllinger eller løbe væk fra vandbøfler, dage med traditionelle skyggedukker og spøgelseshistorier, eller hvor gadesælgere kom forbi vores dør for at tilbyde os lækre søde kager.
Obama boede i Jakarta, indtil han var 10 år gammel, hvor han vendte tilbage til fødeøen Hawaii. 
I marts måtte Barack Obama droppe et besøg i Indonesien, fordi han var midt i kampen om at få vedtaget sin sundhedsreform. I juni var det oliekatastrofen i Den Mexicanske Bugt, der forhindrede besøget i Indonesien.
Hovedbegivenheden under det to dage lange ophold i Indonesien bliver et besøg i landets største moské og en tale til hele den muslimske verden.
I talen vil præsidenten "tale om demokrati og udvikling og den udstrakte hånd til de muslimske samfund rundt om i verden", oplyser Det Hvide Hus.
Obamas tale bliver antageligt hans bedste chance for at forbedre forholdet mellem USA og islam siden hans banebrydende tale i Kairo i juni sidste år, der også var specifikt rettet mod den muslimske verden.
Barack Obamas fire år i Indonesien som dreng har ført til den udbredte misforståelse blandt amerikanske vælgere, at deres præsident er muslimsk. Også selv om Obama gentagne gange har understreget, at han er kristen.

