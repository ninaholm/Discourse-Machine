Briterne jubler allerede over Forbrydelsen 3
Britiske anmeldere spår, at også tredje omgang med Sarah Lund bliver en succes.


 Briterne var begejstrede for de to første omgange med Sarah Lund og hendes islandske sweater.
Nu er tredje omgang af tv-serien "Forbrydelsen" på vej, og selv om der stadigt er et par måneder til den når de britiske tv-skærme, så begynder de første anmeldelser allerede nu at dukke op.
Både The Telegraph og The Guardian har set de to første afsnit af serien, og førstnævnte kvitterer med at uddele fire ud af fem mulige stjerner til den danske krimiserie.
Telegraph-anmelderen hæfter sig ved, at "Forbrydelsen 3" leverer alt det, man på forhånd forventer.
Og det gør måske det hele en anelse forudsigeligt. Til gengæld bliver der lagt lidt mere vægt på de følelser, som ifølge anmelderen manglede lidt i "Forbrydelsen 2".
- Der venter det britiske publikum en sjælden forkælelse, når serien kommer på BBC 4 til november, fastslår The Telegraph.
Da de to første afsnit af "Forbrydelsen" rullede over de britiske tv-skærme, var serien en accelererende succes.
Efterhånden som rygtet om den sweater-klædte danske kvindelige kriminalbetjent spredte sig, voksede seertallet, så godt 800.000 briter kiggede med i de afgørende øjeblikke.
Mindst lige så mange forventes at være med, når tredje sæson har britisk premiere til november. Og ifølge Guardians anmelder, kan de især glæde sig til at se Sofie Gråbøls spil som Sarah Lund.
- Sofie Gråbøls portrættering af den ensporede, ukonventionelle, og til tider oprørende, kriminalbetjent, har altid været "Forbrydelsens" hjerte, fastslår The Guardians anmelder, der også fastslår:
- Det er Gråbøls fortjeneste, at vi kommer til at engagere os så meget i en figur, som på mange måder giver os så lidt.
Mens de britiske tv-seere må vente til november, så kan danskerne følge med i Sarah Lunds jagt på en forbryder allerede fra på søndag.
