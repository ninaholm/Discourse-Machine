Registerkoks afslører jobfald på sygehuse
Der er alligevel ikke blevet ansat flere på de danske sygehuse sidste år. Et "databrud" skjuler reel nedgang.


 Et såkaldt "databrud" har forvandlet en stigning i antallet af ansatte på landets offentlige sygehuse til det stik modsatte.

Det viser en opgørelse fra Region Midtjylland, der sidste år pludselig inddrog 748 ansatte fra en række personalegrupper, som aldrig tidligere har talt med i regionens sygehusstatistikker.
Det gælder eksempelvis 114 ansatte i Center For Folkesundhed, 417 SOSU-elever samt ansatte på en alarmcentral, som modtager ambulanceopkald.
Også seks fuldtidsstillinger i noget, der hedder "Det nationale indikatorprojekt", tæller nu med i regionens statistik over hospitalsansatte.
Samlet set betyder det midtjyske "databrud", at der ikke - som de officielle statistikker ellers viser - blev ansat 145 flere personer på landets sygehuse fra fjerde kvartal 2009 til fjerde kvartal 2010.
Tværtimod blev der 603 færre ansatte, hvis man fraregner de nytilførte personalegrupper.
- Løndatakontoret har siden 2007 kun registret medarbejdere, der får løn fra et sygehus, forklarer personalechef i Region Midtjylland, Jørn Mørup, og fortsætter:
- Men da eksempelvis SOSU-elever får deres løn udbetalt fra administrationens lønkontor, så indgik de 417 SOSU-elever ikke i beregningen af, hvor mange ansatte vi har på sygehusene.
- Det har Danske Regioner gjort os opmærksom på, og de har nu bedt os medregne de andre personalegrupper, forklarer han.
