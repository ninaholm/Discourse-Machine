Boligudlejere vil ikke have mænd



 Det er hårdt at være mand på boligmarkedet. Omkring hver sjette udlejer af værelser skriver direkte i annoncen, at kun kvinder kan komme i betragtning. Det viser en gennemgang af de seneste 60 boligannoncer på Dba.dk, MetroXpress har foretaget. 
 Lejernes LO vurderer dog, at der er tale om endnu flere. En del af de annoncører, der ikke nævner køn, vil nemlig også have kvinder. Frasorteringen af mændene er klokkeklar diskrimination på grund af køn.
 - Det er i strid med loven, hvis man direkte skriver, at man kun vil udleje til kvinder. Man må for eksempel heller ikke skrive, at man ikke udlejer til indvandrere, siger formand for LLO Helene Toxværd til avisen.
 Det er især unge og studerende, der har brug for at leje værelser, og presset er ekstra stort lige nu, hvor studiestart nærmer sig. 
 - Det er dybt problematisk, når en bestemt gruppe bliver ekskluderet på den her måde. Men der er åbenbart fordomme knyttet til, hvordan lejere er, hvis de er af et bestemt køn, siger Laura Toftegaard Pedersen, der er næstformand og levevilkårsordfører i Danske Studerendes Fællesråd.
 - Bevisbyrden er utrolig tung at løfte, så derfor har vi ikke kørt nogen sager på det her, siger Helene Toxværd fra LLO.
 Formanden for Folketingets boligudvalg Nanna Westerby (SF) vil tage sagen op.
