Død spækhugger drevet i land



 En 5,5 meter lang spækhugger skyllede i dag op på Nørlev Strand mellem Løkken og Hirtshals.
 - Den har ligget meget længe i havet, inden den er skyllet op, og den er i delvis opløsning. Men jeg er næsten helt sikker på, det er en spækhugger. Den ligger lidt ude i brændingen, så det er svært at komme hen til den, fortæller biolog Bjarke Huus fra Skov- og Naturstyrelsen i Vendsyssel.
 Det er sjældent, at så store hvaler skyller op på danske strande, men spækhuggere besøger hvert år de hjemlige farvande, ikke mindst Skagerak.
 - Det er den kraftige nordvestenvind, der har skyllet den ind. Der er en bestand oppe ved Norge, så det kan være, den kommer oppe fra den nordlige Nordsø, siger Bjarke Huus.
 Hvalen skal bjærges i morgen, og så skal årsagen til dens død fastslås, men ifølge Bjarke Huus tyder det på, at den er død af alderdom.
 - Dens tænder ser slidte ud, så det kan godt være en gammel han, der er død af alderdom, siger han.
 I 1990 gæstede forvildede en spækhugger sig så langt ind i de indre danske farvande, at den endte i Randers Havn. Den knap fire meter lange krabat blev af den lokale havnemester døbt Jens Ove Junior, fordi den tilsyneladende havde en forkærlighed for havnens bugserbåd "Jens Ove". Mange af de tilstrømmende, nysgerrige sommergæster på havnen foretrak dog kælenavnet "Spække". Spække døde af en svampeinfektion senere på sommeren og fik efterfølgende sit skelet udstillet på Kulturhistorisk Museum i Randers.
