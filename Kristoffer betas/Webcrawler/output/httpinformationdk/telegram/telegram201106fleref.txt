Flere familier skal ud af asylcentrene
Liberal Alliance sikrer regeringens flertal for strengere straffe. LA får bedre forhold for asylbørn som tak.


 Flere afviste asylansøgere med børn skal have mulighed for at bo uden for asylcentrene, hvis de ikke kan sendes hjem.
Det har regeringen aftalt med Dansk Folkeparti og Liberal Alliance, skriver Jyllands-Posten onsdag.
Den nye asylaftale er en del af Liberal Alliances politiske betaling for at hjælpe VKO igennem med de dele af 2020-planen, hvor regeringen ikke har flertallet på plads.
- Aftalen er en positiv tilkendegivelse fra regeringens side. Det gør det alt andet lige lettere at tale med os, siger politisk ordfører Simon Emil Ammitzbøll (LA) til avisen.
Regeringen og Liberal Alliance forhandler i disse dage, da regeringen skal bruge Liberal Alliances stemmer for skærpe straffen for hjemmerøverier og organiseret kriminalitet.
Liberal Alliance har fået en central og afgørende rolle, da Venstres Malou Aamund onsdag forlader Folketinget, og mandatet går fra Venstre til Liberal Alliance.
Regeringen mangler netop et mandat for at få aftalen på plads.
Som reglerne er i dag, kan børnefamilier fra Iran og Somalia tidligst flytte uden for asylcentrene tre år efter et endeligt afslag, skriver Jyllands-Posten.
Med regeringens "betaling" til Liberal Alliance får afviste børnefamilier fra alle lande det tilbud allerede halvandet år efter et endeligt afslag.
