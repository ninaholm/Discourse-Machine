Kristian Thulesen Dahl er på forsiden af New York Times
Frikadellekrigen og højrebølgen i Europa er forsidestof på den internationale udgave af New York Times.


 Frikadellekrigen - for eller imod svinekødsfrikadeller i daginstitutioner - er sammen med formanden for Dansk Folkeparti, Kristian Thulesen Dahl, endt på forsiden af den amerikanske avis International New York Times.
Historien handler om højrebølgen i Europa. En bølge, der truer de gamle, etablerede partiers magtpositioner. Og det er ifølge avisen Europas nye virkelighed.
Mikkel Dencker, der sidder i Folketinget for Dansk Folkeparti, stiller op til kommunalvalget i Hvidovre og satser på at blive Hvidovres næste borgmester.
Han er rasende over, at nogle daginstitutioner har fjernet frikadeller fra menuen.
De forsvundne frikadeller, siger Mikkel Dencker til avisen, er et eksempel på, at "Danmark er ved at miste sin identitet".
Overalt mister de etablerede partier terræn til politikere, som lever at skabe frygt hos befolkningerne, mener politikerne fra de "gamle" partier.
Tendensen er den samme i Frankrig, Østrig, Storbritannien, Tjekkiet, Finland og Holland, og er på mange måde, mener avisen, Europas Tea Party-bevægelse.
Det ender ikke i fascisme som i 1930'erne, men Dansk Folkepartis stigende popularitet hos vælgerne peger i retning af et fundamentalt politisk skift i et miks af højreorienteret politik og venstreorienteret frygt for velfærdsstatens fremtid, skriver avisen.
New York Times har talt med Flemming Rose, udlandsredaktør på Jyllands-Posten, der mener, at scenariet "er et mareridt for den traditionelle politiske elite og også for Bruxelles".
Ifølge tidligere statsminister Poul Nyrup Rasmussen (S), som International New York Times har talt med, profiterer Dansk Folkeparti og lignende partier af at kunne give løfter, som de ikke behøver bekymre sig om bliver opfyldt.
Det gør dem i stand til at stjæle den velfærdspolitik, som venstrefløjen tidligere havde på valgprogrammet.
- Det er en ny populisme, der bliver pakket ind i socialdemokratiske værdier, siger han.
