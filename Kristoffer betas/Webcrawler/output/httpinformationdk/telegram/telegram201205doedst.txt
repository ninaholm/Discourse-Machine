Dødstal vokser efter norditaliensk skælv
Det bekræftede antal omkomne stiger fortsat i Norditalien, som er blevet ramt af flere kraftige jordskælv.


 Mindst 15 mennesker har mistet livet og adskillige savnes fortsat efter tirsdagens jordskælv i Norditalien. Det rapporterer nyhedsbureauet AFP.
- På dette tidspunkt har vi 15 personer bekræftede døde og derudover 4 eller 5 mennesker savnede, fortæller en talsmand fra det italienske civilberedskab.
Flere skælv har i løbet af tirsdagen rystet den naturskønne og kulturrige region Emilia-Romagna, der ligger i den nordøstlige del af støvlelandet.
Det første skælv, som blev målt til 5,8 på richterskalaen, ramte tirsdag morgen nord for hovedbyen Bologna.
I Pisa valgte myndighederne af sikkerhedsgrunde at lukke det skæve tårn for turister, og i Milano flygtede folk ud i gaderne af frygt for, at husene ville kollapse.
I meddelelser sendt på Twitter og andre sociale medier fortæller folk, at jordskælvet kunne mærkes over hele Norditalien.
Få timer efter ramte et kraftigt efterskælv det nordlige Italien, og det blev målt til 5,6 på richterskalaen af USA's Geologiske Undersøgelser.
For 10 dage siden blev samme region ramt af et jordskælv, der blev målt til 6,0 på richterskalaen. Syv mennesker mistede livet, og hundredvis af bygninger blev ødelagt.
Jordskælvet havde sit epicenter nær Sant'Agostino i det nordøstlige Italien, og området har i den forløbne uge været ramt af talrige efterskælv.
Mange historiske bygninger styrtede sammen eller blev beskadiget, og lokale forretningsdrivende sagde, at skaderne løb op i flere milliarder kroner.
Det alvorligste jordskælv i Italien inden for de seneste år indtraf i 2009, da byen L'Aquila i det centrale Italien oplevede rystelser, der blev målt til 6,3 på richterskalaen.
Omkring 300 mennesker mistede livet, og titusinder blev hjemløse.
