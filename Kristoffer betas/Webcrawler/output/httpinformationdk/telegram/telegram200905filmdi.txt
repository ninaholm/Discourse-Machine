Filmdirektør er stolt over von Trier



 Når Lars von Triers "Antichrist" i de kommende dage vises i Cannes, kommer filmen til at virke som et lokomotiv for dansk film som helhed. De populære folkekomdier sælger billetter herhjemme, men ikke i biograferne i udlandet. Der er det von Trier, de vil se.
 Det vurderer direktøren for Det Danske Filminstitut, Henrik Bo Nielsen, der netop nu er i Cannes for at følge modtagelsen af "Antichrist".
 - Den hører helt klart til inden for det, vi kalder filmkunst med stort K, og som vi har lidt svært for at forholde os til i det hjemlige filmmiljø. Men vi bør være stolte over, at filmen er valgt til hovedkonkurrencen i det stærkeste felt, Cannes har oplevet i mange år, siger Henrik Bo Nielsen.
 DFI's direktør advarer mod, at den linje for støtten til dansk film, som fastsættes i de politiske forlig, i for høj grad bliver et spørgsmål om, hvorvidt filmene passer ind i en samlet underholdnings-strategi. 
 Det kan nemlig dokumenteres med tørre tal, at det er de mere eksperimenterende og kunstneriske film, som ikke blot profilerer dansk film på udenlandske festivaler, men også bliver solgt til biografvisning og anden distribution i udlandet.
 - Folkekomedier og meget kommercielle film, der tegner sig for størsteparten af  billetsalget i Danmark, sælger generelt dårligt i udlandet, forklarer Henrik Bo Nielsen.
