Demokarterne tættere på lovforslag om gældsloft
Demokraterne i Senatet vil sandsynligvis fremlægge lovforslag om en forhøjelse af gældsloftet.


 Demokraterne i det amerikanske senat vil sandsynligvis fremlægge et lovforslag om en forhøjelse af gældsloftet for at få lån nok til at holde hånden under statsunderskuddet i 2014.
Demokraterne øjner en mulighed for at få flertal, siger kilder i Kongressen til Reuters.
Initiativet er endnu ikke diskuteret færdigt blandt Demokraterne, men kilderne siger, at et udspil ikke vil indeholde de indrømmelser, som Republikanerne insisterer på at få.
Men Demokraterne håber, at de kan få 60 medlemmer af Senatet til at støtte forslaget, da seks republikanere ventes at støtte det.
Senatet har 100 medlemmer.
Krisen omkring gældsloftet knytter sig til den fastlåste strid om finansloven.
Her har den centrale republikanske gruppe, der fører an i oppositionen mod præsident Barack Obamas linje, ønsker om at få stoppet eller i hvert fald udsat den omstridte sundhedsreform.
Gruppen ledes af de stærkt højreorienterede Tea Party-tilhængere, der står stærkest i Repræsentanternes Hus.
Krisen omkring finansloven har ført til delvise lukninger af statsapparatet.
En fortsat krise omkring gældsloftet kan betyde, at USA's enorme statsunderskud fører til en betalingsstandsning, hvilket kan få alvorlige følger for den globale økonomi.
ritzau/Reuters

