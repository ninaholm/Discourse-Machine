Rektor: Skolen har manglet faglig ambition
Skolen har manglet faglige ambitioner, men er på rette vej, siger rektor efter kritik fra tidligere minister.


 Lærerne i folkeskolen bliver bedre, og ambitionerne for skolen er i fremgang. Det siger rektor Stefan Hermann fra professionshøjskolen Metropol, der blandt andet uddanner folkeskolelærere, efter at tidligere undervisningsminister Bertel Haarder retter en skarp kritik af lærerne i dagens Berlingske.
- Skolen er en institution på samfundets midte, som er fuldstændig afgørende for vores demokrati og vores arbejdsmarked. Det kræver tårnhøje ambitioner, dem er vi ved at have, og det vil kræve en kolossal mobilisering de kommende år, siger han.
Men rektoren giver Bertel Haarder ret i, at de faglige ambitioner i skolen har haltet.
- Man kan sige at den danske skole i de sidste 30 år været utrolig ambitiøs pædagogisk og demokratisk på elevernes vegne, men den har haft behov for at være mere seriøs, når det handler om det faglige, siger Stefan Hermann.
Rektoren mener dog ikke, at ansvaret kan rettes alene mod lærerne, sådan som Haarder gør.
- Det er klart, at lærerne er den faktor, der er størst for elevernes udbytte. Men det er ikke lærernes ansvar alene. Der skal et stærkt partnerskab til mellem forskning, uddannelse, skole og lærerne for at løfte den danske skole, siger Stefan Hermann.
- De sidste 15 år har været en enorm orientering hen mod læsefaglighed, som i høj grad er lykkedes, ikke mindst blandt de yngste elever. Og vi har også set en meget stor nyorientering mod faglige resultater, ikke mindst i Pisa-fagene, siger han.
De seneste år er alle ansøgere optaget på næsten alle læreruddannelser, der desuden har ledige pladser. Professionshøjskolen Metropol er dog én af de få, hvor det kræver et karaktersnit, at blive optaget.
