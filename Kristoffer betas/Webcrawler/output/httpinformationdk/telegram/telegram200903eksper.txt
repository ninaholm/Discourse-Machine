Ekspert: Seriøs tyrkisk Fogh-udmelding



 En markant udmelding.
 Sådan lyder det fra adjunkt i tyrkisk politik ved Københavns Universitet, Daniella Kuzmanovic, efter at den tyrkiske præsident, Abdullah Gül, har gjort det klart, at landet ikke vil gøre modstand mod statsminister Anders Fogh Rasmussens kandidatur som Nato-generalsekretær.
 Og det er ikke uden betydning, at meldingen kommer fra netop Gül, vurderer Tyrkiet-eksperten.
 - Det er meldt ud, at Abdullah Gül netop er den, der skal tage sig af Nato-topmødet. Der er ingen tvivl om, at han er én af de centrale aktører til trods for, at han er præsident og ikke i regeringspartiet længere, siger Daniella Kuzmanovic.
 Hun fortæller, at Abdullah Gül hele tiden har været den moderate stemme i den tyrkiske udenrigspolitik.
 - Dét, som Abdullah Gül skal gøre, er at skabe enighed frem for splittelse - at skabe bro mellem Tyrkiet og den vestlige verden. Han understreger den rolle med udmeldingen, siger Daniella Kuzmanovic.
 Men det er sandsynligvis ikke uden modydelser, at Tyrkiet accepterer Anders Fogh Rasmussen, fortæller adjunkten ved Københavns Universitet.
 - Når Abdullah Gül går ud og siger, som han gør, så tyder det på, at Tyrkiet har fået et eller andet - om ikke lovet - så i hvert fald en lydhørhed over for deres synspunkter. Hvad det præcis er, får vi måske at vide om nogle uger, siger Daniella Kuzmanovic. 
