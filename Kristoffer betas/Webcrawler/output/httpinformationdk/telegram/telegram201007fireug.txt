Fire ugers varetægt i norsk terrorsag
En domstol i Oslo har varetægtsfængslet to terrorsigtede mænd i fire uger, heraf to i isolation. En tredje sigtet venter på udlevering fra Tyskland.


 To af de tre anholdte i terrorsagen i Norge er foreløbig varetægtsfængslet i fire uger, heraf to uger i isolation.
De to varetægtsfængslede er en 31-årig usbeker og en 39-årig norsk statsborger. De blev anholdt i Norge torsdag, mens en 37-årig iraker blev pågrebet i Tyskland. Her afventer han udlevering til Norge.
Begge de to fængslede i Norge har brev-, besøgs, og medieforbud i alle fire uger, besluttede tingsretten i Oslo.
Anklagemyndigheden havde bedt om otte ugers varetægtsfængsling for de to sigtede, men fik altså ikke medhold fra domstolen.
- Vi tager kendelsen til efterretning og fortsætter efterforskningen, siger kommunikationsdirektør Trond Hugubakken fra den norske efterretningstjeneste, PST, til vg.no.
Begge de sigtede havde begæret løsladelse.
De tre mænd er sigtede for at have planlagt et eller flere terrorangreb på norsk jord.
Politiadvokat Signe Aalling vil ikke kommentere, hvilke andre beviser hun har mod de tre sigtede.
- Detaljer fra efterforskningen kan vi ikke komme med nu, siger hun til nyhedsbureauet NTB.
Under mandagens retsmøde kom det også frem, at den 31-årige usbeker har fungeret som meddeler for PST siden sidste år, hvor han gik til politiet med oplysninger om et kommende terrorangreb i Norge. Alligevel valgte efterretningstjenesten at sigte ham i sagen.
Advokat Kjell T. Dahl, som forsvarer den 31-årige, karakteriserer det over for NTB som "meget specielt" at efterretningstjenesten anholder og sigter deres egen informant, som muligvis bidrog til at forhindre en terrorhandling.
