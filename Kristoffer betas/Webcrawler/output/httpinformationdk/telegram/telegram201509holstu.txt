Holst vil ikke udlevere mails til regionsråd
Politikerne i Region Syddanmark truer med at melde Carl Holst til politiet, hvis han nægter at udlevere mails.


 Forsvarsminister Carl Holst (V) afleverer ikke frivilligt sine private kampagnemails til politikerne i Region Syddanmark, selv om han risikerer en politianmeldelse, hvis han nægter.
- Fordi min kampagnemail er en privat mail, men jeg vil give alle de oplysninger til Statsforvaltningen, som den måtte ønske, begrunder Carl Holst sit nej over for Fyens Stiftstidende.
Et flertal i regionen ønsker at videreformidle mailkorrespondancen til Statsforvaltningen, der undersøger om forsvarsministeren har begået embedsmisbrug i sin tid som regionsrådsformand i Syddanmark.
Statsforvaltningen kan ikke af egen drift bede om at få udleveret de private kampagnemails, som regionspolitikerne mener er afgørende for opklaringen af, om Holst brugte sin personlige assistent Christian Ingemann Nielsen, nu særlig rådgiver for Holst i Forsvarsministeriet, til at føre valgkamp for sig.
Det vil i givet fald være en overtrædelse af straffeloven, fordi en ansat i regionen ikke må bruges af formanden til private formål.
Bag anmodningen i regionen står Enhedslisten, Socialdemokraterne, SF, Konservative og Dansk Folkeparti.
- Det er ikke for at genere Carl Holst, men vi bliver nødt til at have opklaret denne sag. Vi bruger de midler, der er nødvendige - også hvis det skal komme til politianmeldelse, siger Socialdemokraternes gruppeformand, Karsten Uno Petersen, til Fyens Stiftstidende.
Carl Holsts afløser som regionsrådsformand, Stephanie Lose (V), er ikke sikker på, at anmodningen overhovedet er nødvendig.
- Vi sender jo Christian Ingemann Nielsens mail i regionen til Statsforvaltningen. Det kan meget vel vise sig at være nok dokumentation, hvis de viser, at han har ført valgkamp for Carl Holst.
Formændene for de tre største fagforeninger i Forsvaret opfordrede i Fyens Stiftstidende torsdag Holst til at fremlægge hans mails. Også forsvarsordførere på tværs af partierne i Folketinget har opfordret ham til at lægge korrespondancen frem.
