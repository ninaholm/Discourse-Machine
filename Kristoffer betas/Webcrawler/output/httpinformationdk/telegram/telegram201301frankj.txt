Frank Jensen: To lærlingepladser er ikke godt nok
Milliardstor udvidelse af metro har kastet to lærlingepladser af sig. En frivillig aftale har ikke båret frugt.


 - Det er stærkt utilfredsstillende.
Sådan siger Københavns overborgmester, Frank Jensen (S), om Politikens oplysninger om, at det milliardstore metrobyggeri i København kun har kastet to lærlingepladser af sig siden første spadestik.
- Jeg er også forundret over det, fordi jeg var blevet bibragt det indtryk, at den frivillige aftale, som Metroselskabet har indgået med entreprenørerne, var lige så god som de hårde sociale klausuler, vi bruger i Københavns Kommune, siger han.
Problemet er, at udbuddet til over 20 milliarder kroner ikke indeholder ét ord om sociale klausuler.
Derfor fik ejerne bag Metroselskabet, Københavns Kommune, Staten og Frederiksberg Kommune, for halvandet år siden lavet en frivillig aftale med det italienske konsortium Copenhagen Metro Team, der står bag byggeriet.
- Den frivillige aftale var måske endda bedre end en klausul i udbuddet, fordi man var sikker på, at det blev danske elever, siger Frank Jensen og fortsætter:
- Derfor er jeg selvfølgelig stærkt forundret over, at vi her inde i det nye år ser, at der kun er skabt to praktikpladser i det her milliardbyggeri.
Den frivillige aftale blev underskrevet 30. juni 2011. Heraf fremgik det, at 5-7 procent af de timelønsansatte på byggepladserne skal være lærlinge. Hele byggeriet af Metro Cityringen vil skabe 25.000 årsværk i hele anlægsperioden.
At der ikke var indbygget krav om lærlingepladser i det oprindelige udbud skyldes ifølge Frank Jensen, at holdningen fra den borgerlige regering var, at det var ulovligt og i strid med konkurrenceretten at lave hårde sociale klausuler i et udbud.
Overborgmesteren i Københavns Kommune, der ejer 50 procent af Metroselskabet, vil på det førstkommende ejerkredsmøde i Metroselskabet bede om en redegørelse på, hvorfor man ikke har fået mere ud af den frivillige aftale:
- Jeg stiller mig ikke til tåls med, at det her udbud kun har kastet to lærlingepladser af sig. Vi kan ikke ændre i eksisterende kontrakter. Men vi har en klar forventning til, at der skal udbygges endnu mere - og her skal de sociale klausuler ind, siger Frank Jensen.
