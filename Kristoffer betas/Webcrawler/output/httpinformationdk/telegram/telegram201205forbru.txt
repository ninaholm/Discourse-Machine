Forbrugerne er klogere end butikkerne
Danskerne har bedre styr på deres rettigheder, end de butikker som de handler i, når de køber nyt.


 Hvem har ansvaret for en vare, hvis den går i stykker i utide?
Det spørgsmål kan syv ud af 10 danskere svare på, også selvom reglerne afhænger af garantier og hvor gammel varen er.
Desværre kender kun halvdelen af butikkerne og virksomhederne de samme regler, og det kan give problemer, når butikkerne skal efterleve dem. Det viser en ny undersøgelse fra EU-Kommissionen.
Danskerne ligger nummer to, når det gælder kendskab til forbrugerrettigheder.
- Det er barokt, at den professionelle part i en handel - den erhvervsdrivende, har dårligere styr på reglerne end amatøren - forbrugeren, siger Rasmus Kjeldahl.
- Her er brug for en indsats, så forbrugerne kan stole på, at butikkerne giver dem, hvad de har krav på. Også hvis man ikke selv kan garantireglerne på fingrene, siger han.
71 procent af danskerne kender reglerne for at få byttet eller repareret en defekt vare. Danmark er også det land, hvor færrest har oplevet problemer i forbindelse med køb af varer eller serviceydelser. Kun 11 procent har oplevet problemer i den forbindelse.
- Rapporten viser imidlertid også, at tillid alene ikke gør det, siger Rasmus Kjeldahl, som er direktør i forbrugerrådet i en pressemeddelelse.
Der er nemlig altid plads til forbedring, når det kommer til kendskab til forbrugerrettigheder - også i Danmark.
- Mange danskere kæmper i disse dage for at få deres penge tilbage for flybilletter fra det krakkede Cimber-Air, fordi netrejsebureauer ikke vil anerkende, at de har det samme ansvar som fysiske rejsebureauer, siger Rasmus Kjeldahl.
Han peger også på dyre sms-lån som et af de områder, hvor danskerne kæmper med at gennemskue, hvad de går ind til, og hvilke rettigheder de har.
