Rusland og Kina blokerer Syrien-resolution
Det lykkedes ikke at få enighed i FN's Sikkerhedsråd om en resolution mod Syriens stærkt kritiserede regime.


 Stormagterne Rusland og Kina har nedlagt veto med en FN-resolution, som fordømmer blodbadet i Syrien.
Dermed lykkedes det ikke at smede en fælles diplomatisk aftale i FN's Sikkerhedsråd, selvom flere og flere lande rejser skarp kritik af blodsudgydelserne i Syrien, hvor flere end 200 mennesker har mistet livet i den seneste massakre i oprørsbyen Homs.
13 lande stemte for resolutionsforslaget i Sikkerhedsrådet, som europæiske og arabiske nationer står bag.
Men Rusland og Kina, der begge er permanente medlemmer af Sikkerhedsrådet, kunne ikke acceptere forslaget. Det er anden gang, at de to lande nedlægger veto mod en Syrien-resolution.
Det ærgrer den amerikanske udenrigsminister, Hillary Clinton, som i øjeblikket befinder sig til den årlige sikkerhedskonference i München.
- Jeg troede, det var muligt at slå bro over de få bekymringer, som russerne havde. Jeg tilbød at arbejde konstruktivt. Men det har ikke været muligt, siger hun.
Nogen form for militær intervention mod Assad-regimet er helt udelukket, lyder det fra Hillary Clinton.
Den russiske udenrigsminister, Sergej Lavrov, sagde ellers tidligere på lørdagen, at var muligt at opnå "konsensus", hvis de øvrige medlemmer i Sikkerhedsrådet var "konstruktive" over for de russiske forslag til resolutionen.
- Vores ændringsforslag kræver ikke nogle større anstrengelser, sagde han ifølge nyhedsbureauet Itar-Tass.
- Hvis vores kolleger udviser en konstruktiv tilgang, vil vi opnå en forenet resolution i Sikkerhedsrådet, som jeg er sikker på, at alle lande uden undtagelse kan tilslutte sig, tilføjede Sergej Lavrov.
Den Arabiske Liga har sagt, at en løsning på konflikten i Syrien kræver, at landets enehersker, præsident Bashar al-Assad, træder tilbage.
