Tysk varehusgigant drejer nøglen om



 I flere uger har titusinder af ansatte i de tyske varehuskæder Karstadt og Quelle med højlydte protester prøvet at råbe politikerne op for at få statsstøtte til at redde deres job. Men lige meget hjalp det. 
 I dag gik varehusenes moderselskab, Arcandor, i betalingsstandsning, og dermed er over 50.000 job og omkring 100 varehuse truet i EU's største land.
 Arcandor beskæftiger i alt 86.000 medarbejdere, men rejseselskabet Thomas Cook, tv-shop-kanalen HSE24 og postordrekoncernen Primondo er undtaget fra den konkursbegæring, som Arcandor i dag indgav ved amtsretten i Essen.
 Koncernens luksusvarehuse såsom det legendariske KaDeWe i Berlin og Alsterhaus i Hamburg vil blive solgt fra og slipper for at gå nedenom og hjem.
 Efter at forbundskansler Angela Merkels regering for nylig gik med til at yde statsgarantier for at redde den kriseramte bilproducent Opel, havde socialdemokraterne i regeringen slået på tromme for også at yde støtte til Arcandor. Men Merkels kristelige demokrater frygtede, at det kunne åbne for en sand bølge af krav fra kriseramte virksomheder. 
 Betalingsstandsningen var ventet, efter at regeringen i aftes sagde nej til Arcandors ønske om at få en statslig håndsrækning på 437 millioner euro (3,25 milliarder kroner). 
 Merkel siger dog i dag, at hendes økonomiminister, Karl-Theodor zu Guttenberg, hurtigst muligt vil holde et krisemøde med de ansattes repræsentanter for at prøve at hjælpe dem. Samtidig udtrykker hun håb om, at Arcandors forhandlinger med konkurrenten Metro om at redde 60 af de 90 Karstadt-varehuse bærer frugt. 
 Handelsgiganten er hårdt ramt af den igangværende økonomiske krise og tynges af en gæld på 650 millioner euro (4,8 milliarder kroner).

