Tysk præsident: Overvågning truer vores frihed
Tysklands statsoverhoved, Joachim Gauck, tvivler på, han kan tale frit i telefon - og roser indirekte Snowden.


 Tysklands forbundspræsident, Joachim Gauck, har som præst i det hedengangne DDR selv oplevet at blive overvåget - af den berygtede østtyske efterretningstjeneste Stasi.
Fredag tager statsoverhovedet bladet fra munden i et avisinterview, hvor han for første gang går hårdt i rette med USA, som ifølge den afhoppede efterretningsmand Edward Snowden i årevis har aflyttet og overvåget tyske data.
- Denne sag bekymrer mig meget, siger Gauck ifølge nyhedsbureauet dpa til Passauer Neue Presse.
Tyske kommentatorer har de seneste uger ellers kritiseret statsoverhovedet for at være gået i flyverskjul, nu da Snowden-sagen er blevet et tema i valgkampen op til forbundsdagsvalget i september.
- Det indskrænker vores frihedsfornemmelse, hvis man skal være bange for, at vores telefonsamtaler og mails bliver overvåget og lagret af udenlandske efterretningstjenester - og dermed er der fare for, at friheden som sådan også tager skade, siger han.
Efter Berlinmurens fald var Gauck i en årrække en markant leder af Stasi-arkivet, hvor han gav tusinder af ofre for det kollapsede østtyske styre mulighed for at læse deres sagsakter og få indblik i de forbrydelser, det hemmelige politi havde udsat dem for.
I avisinterviewet minder han amerikanerne om, at tyskerne af historiske årsager er meget følsomme, hvad angår databeskyttelse og -overvågning.
- Vi tyskere har to gange i historien måttet opleve, hvordan statens magt er blevet misbrugt med efterretningsmidler, siger Joachim Gauck med henvisning til både nazi- og DDR-styret.
- Ærlig talt har jeg også overvejet, om jeg kan tale åbent i telefon eller mails. Men jeg gør det stadig, siger han og opfordrer myndigheder og politikere til at sørge for, at allierede efterretningsvæsener overholder tysk lovgivning.
Uden direkte at nævne Snowden siger forbundspræsidenten, at myndighederne nogle gange går over stregen, hvad angår retssikkerheden, og at der først bliver rettet op på dette skråplan, når nogen afslører disse mangler:
- Den, der bringer det frem i lyset og handler ud fra sin samvittighed, har fortjent respekt.
Statsoverhovedet har ingen formel magt i Tyskland, men skal godkende nye love og opfattes som en moralsk indpisker i samfundsdebatten.
Joachim Gaucks løftede pegefinger kommer, netop som forbundskansler Angela Merkels højrehånd, chefen for kanslerkontoret Ronald Pofalla, torsdag i tre timer blev ristet i Forbundsdagens kontroludvalg for efterretningstjenesterne om samme sag.
