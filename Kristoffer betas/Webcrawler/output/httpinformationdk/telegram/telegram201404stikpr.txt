Stikprøve: Hver tredje netbutik tager for høje gebyrer
Foruroligende at en tredjedel i stikprøve tager for høje kortgebyrer, mener Konkurrence- og Forbrugerstyrelsen


 Flere netbutikker har opkrævet for meget i kortgebyr af deres kunder, når der bliver handlet tøj, kosmetik eller elektronik, viser en ny stikprøve.
Det er Konkurrence- og Forbrugerstyrelsen, der har undersøgt 45 netbutikkers opkrævning af betalingskortgebyrer hos deres kunder. 15 af dem har fået tilsendt advarsel om ikke at tage højere gebyrer end tilladt.
Tre netbutikker ud af de 15 har ikke reageret på advarslen og fik efterfølgende påbud om at overholde reglerne. Direktør i Konkurrence- og Forbrugerstyrelsen, Agnete Gersing, siger i en pressemeddelelse, at det er foruroligende:
- Vores undersøgelse indikerer, at de fleste netbutikker ikke tager højere gebyrer, end de må. Men det er foruroligende, at en tredjedel af netbutikkerne i vores stikprøve tager for høje gebyrer. Alle butikker har efterfølgende oplyst, at de nu følger vores anvisninger.
I den groveste af de 15 sager tog netbutikken et gebyr på fire procent af det samlede køb, når kunderne betalte med et internationalt betalingskort.
Den tilladte gebyrstørrelse er dog på 1,25 procent.
I fire af sagerne indgår betaling med dankort, mens de resterende 11 sager alene vedrører betaling med internationale kort.
De 45 netbutikker er tilfældigt udvalgte og sælger produkter som eksempelvis elektronik, hårde hvidevarer, kosmetik, tøj og sko.
Konkurrence- og Forbrugerstyrelsen vil også fremover føre løbende tilsyn med, at netbutikkerne overholder reglerne.
