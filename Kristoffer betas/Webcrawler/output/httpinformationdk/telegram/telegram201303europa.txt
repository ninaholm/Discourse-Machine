Europas vælgere skal komme hinanden mere ved
EU-Kommissionen vil have vælgerne mere med på råd om, hvem der skal afløse kommissionsformand Barroso.


 I erkendelse af, at langt de fleste europæiske vælgere ikke rigtig kender deres europæiske politikere, har EU-Kommissionen tirsdag præsenteret en række idéer, som skal gøre det europæiske samarbejde mere demokratisk og nærværende for vælgerne.
Og dermed også få lokket flere ud og stemme ved valget til Europaparlamentet til næste sommer.
- Vi kan ikke bygge Europa uden europæernes deltagelse.
- Det er afgørende, at borgerne også ytrer sig, når Den Europæiske Union udvikler sig og bevæger sig fremad, siger EU's kommissær for retlige anliggender, grundlæggende rettigheder og unionsborgerskab, Viviane Reding, på et pressemøde i Strasbourg.
Reding mener, at bare en anelse mere fælles fodslag "vil bidrage til at styrke folkets stemme i det europæiske demokrati".
Konkret lyder hendes og kommissionens forslag:
* Europas politiske partier - altså dem i medlemslandene - skal gøre det klart for vælgerne, hvilke europæiske partier, de tilhører.
* De politiske partier - både dem i medlemslandene og dem på europæisk plan - skal gøre det klart, hvilken kandidat de støtter til posten som EU-Kommissionens formand.
* EU's medlemslande skal alle sammen holde valg til Europaparlementet på samme dag i stedet for som hidtil over en periode på fire dage.
Forslaget kommer i forlængelse af, at EU-parlamentet med vedtagelsen af Lissabontraktatens ikrafttrædelse i 2009 fik mere indflydelse på valget af ny kommissionsformand.
Når Barroso skal skiftes ud til næste år, skal parlamentet som noget nyt formelt godkende den kandidat, medlemslandene stiller med.
Barroso selv har allerede tidligere peget på, at det giver parlamentet en god mulighed for også at foreslå kandidater. Og nu vil kommissionen altså også have de nationale partier med i processen.
Foreløbig er der ingen af de politiske grupper i EU-Parlamentet, der formelt har udpeget deres kandidat. De fleste overvejer stadig, hvordan de skal gøre det, blandt andet fordi flere af de potentielle kandidater i dag sidder i andre politiske topjob.
