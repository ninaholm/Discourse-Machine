Byen Sabha falder til de libyske oprørere
En talsmand siger, at man leder efter Muammar Gaddafi efter at have indtaget byen Sabha i Libyens ørken.


 Libyske oprørsstyrker er trængt ind i byen Sabha i den sydlige del af landet og har indtaget alle byens kvarterer.
Det siger en talsmand for det libyske overgangsråd i Tripoli.
Sabha i den libyske ørken var en af de få tilbageværende byer, hvor Muammar Gaddafis soldater har holdt stand mod oprørshæren.
- Vores revolutionære kontrollerer 100 procent af Sabha by, selv om der er modstandslommer bestående af snigskytter, siger talsmanden.
Han oplyser, at man er i gang med at undersøge, om Gaddafi har befundet sig i byen og er flygtet.
- Vi gør vores bedste for at lede efter tyrannen. Der er nogle oplysninger her og der om, at han stak af fra Sabha til et andet sted, men det kan ikke bekræftes, siger han.
Samtidig fortsætter oprørernes offensiv i Sirte ved Middelhavet. Det er Gaddafis fødeby, og her har der også været rygter om, at han har gemt sig her.
Gaddafis talsmand, Moussa Ibrahim, siger over en satellittelefon, at Nato onsdag og torsdag har bombet byen, og at 151 mennesker er døde.
Han siger, at Sirtes hospital ikke længere har strøm og forsyninger.
- Byens hospital er helt ophørt med at fungere, fortæller han.
