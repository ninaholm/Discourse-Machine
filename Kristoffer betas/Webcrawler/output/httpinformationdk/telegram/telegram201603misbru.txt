Misbrugere skal først hjælpes ud af hjemløshed
Ofte er afhængighed af stoffer ikke misbrugeres største problem, siger formand for Rådet for Socialt Udsatte.


 Hjemløshed og psykiske problemer.
Ud over en dyb afhængighed af stoffer har stofmisbrugere ofte mange andre ting af slås med.
Derfor nytter det ikke at misbrugsbehandle, hvis ikke man også gør en indsats for at komme misbrugerens andre store problemer til livs, siger Jann Sjursen, som er formand for Rådet for Socialt Udsatte.
- Ofte er stofmisbruget ikke hovedproblemet, siger han.
- Det er vigtigt, at man tænker helhedsorienteret, så misbrugere får den korrekte støtte til at vinde fodfæste i livet igen. Det handler ikke om behandling for stofmisbruget alene, men at man ser på den hele situation, siger han.
Kommunerne bruger i dag omkring 900 millioner kroner om året på stofmisbrugsbehandling, men realiteten er, at kun omkring en tredjedel har droppet eller begrænset deres misbrug, når de forlader behandlingen.
 Derfor offentliggør social- og indenrigsminister Karen Ellemann (V) torsdag nye nationale retningslinjer til kommunerne i et forsøg på at give misbrugsbehandlingen en bedre effekt.
Det er naturligvis vigtigt at have gode retningslinjer, som sikrer kvalitet i behandlingen - men retningslinjer gør det ikke alene, siger Jann Sjursen.
- De nødvendige behandlingstilbud skal være der, så stofmisbrugere netop kan få de tilbud, de har behov for.
Jann Sjursen mener ikke, at kommunernes har tilstrækkelig kapacitet til at hjælpe narkomaner.
- Det er eksempelvis enormt svært at komme i døgnbehandling, som kan være det bedste tilbud for nogle, hvis man også skal tackle nogle af de andre problematikker, siger han.
- Lige præcis dét tilbud findes faktisk ikke i særlig stor udstrækning og dækker ikke det behov, der er. Og det ændrer de her retningslinjer ikke på.
Socialstyrelsen har samlet retningslinjerne i otte overordnede anbefalinger.
De omhandler netop, at borgere i et stofmisbrug også udredes for sociale, psykiske og fysiske problemer, ligesom det også anbefales, at forhindringer - som eksempelvis hjemløshed og psykiske lidelser - reduceres.
Repræsentanter fra blandt andet Center for Rusmiddelforskning, Centerlederforeningen, Kommunernes Landsforening, KL, Sundhedsstyrelsen, og Rådet for Socialt Udsatte har været med til at udvikle retningslinjerne.
