Holger K: SF er ved at have styr på det igen
Ny meningsmålinger giver SF luft til spærregrænsen. Der er kommet ro på partiet, mener Holger K. Nielsen.


 Lettelse og mere tro på projektet.
Sådan fornemmer man, at reaktionen er i SF, efter at en ny meningsmåling giver partiet luft til spærregrænsen.
For en måned siden stod SF til blot 2,4 procent af stemmerne oven på partiets tumultariske exit fra regeringen. Men i en ny meningsmåling, som Voxmeter har foretaget for Ritzau, står SF til 4,7 procent af stemmerne, hvis der var valg i dag.
Selv om der fortsat er langt op til valgresultatet, så viser målingen ifølge SF's fungerende gruppeformand, Holger K. Nielsen, at partiet er på rette vej med Pia Olsen Dyhr som formand.
- Vi skal stadig gerne lidt højere op, men jeg synes, det afspejler, at vi er ved at have styr på det igen, siger Holger K. Nielsen.
Han forventer, at SF i kraft af kommende udspil og politiske resultater kan vinde endnu flere vælgere tilbage.
Spørgsmål: I fik 9,2 procent af stemmerne ved valget i 2011. Er det målet at komme op på det resultat igen?
- Vi har ikke et mål om, at vi skal op på det resultat. Alle ved, at det har slidt på os at være i regering, og vi har ligget meget under valgresultatet i hele perioden. Målet er, at vi får et stabilt resultat næste gang.
- Om det er ni procent eller syv eller seks, det ved jeg ikke. Det går jeg ikke så højt op i. Vi er meget tilfredse med, at det stille og roligt stabiliserer sig, siger Holger K. Nielsen.
Målingen er indsamlet efter SF's ekstraordinære landsmøde i sidste weekend, hvor Pia Olsen Dyhr for første gang mødte SF-baglandet som formand for partiet.
På landsmødet tog hun afstand til flere af S-R-SF-regeringens beslutninger - blandt andet reformerne af dagpenge og kontanthjælp samt konflikten om lærernes forberedelsestid.
- Pia Olsen Dyhr kom godt i gang som formand. Det tror jeg, de fleste er enige om, og det er meget væsentligt.
- Og så tror jeg også, at Pias melding om dagpengene har spillet en rolle. Der er nogle problemer vedrørende danskere, der falder ud af dagpengesystemet, som vi er nødt til at se på, siger Holger K. Nielsen.
Pia Olsen Dyhr har blandt andet fastslået, at genoptjeningsperioden skal ned på på seks måneder. Dermed vil arbejdsløse efter et halvt år i arbejde have genoptjent retten til at modtage dagpenge. I dag skal de arbejde et helt år.
