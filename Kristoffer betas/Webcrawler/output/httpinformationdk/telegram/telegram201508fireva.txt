Fire varetægtsfængslet i sag om 71 døde flygtninge
Fire mænd, der er mistænkt for at være medansvarlige i 71 flygtninges død, er varetægtsfængslet i en måned.


 Tre bulgarere og en afghaner, som ungarske myndigheder har anholdt i forbindelse med 71 flygtninges død i en efterladt lastbil i Østrig, er indtil videre varetægtsfængslet i en måned.
Det har en domstol i byen Kecskemet i Ungarn afgjort.
De fire mænd var i håndjern, da de blev ført ind i retssalen, hvor anklageren talte for, at de skulle frihedsberøves på grund af "forbrydelsens særlig hårde karakter, de smuglede menneskers efterfølgende død og udførelsen af ulovlig menneskesmugling på en meget organiseret måde".
Ungarsk og østrigsk politi samarbejder om at undersøge omstændighederne ved torsdagens tragedie, hvor østrigsk politi fandt en efterladt lastbil på en motorvej i den østlige del af landet.
I kølerummet fandt politiet ligene af 71 syriske flygtninge, som efter alt at dømme var døde af iltmangel. Af de 71 flygtninge var der fire børn og otte kvinder.
Lastbilen havde ungarske nummerplader. Ifølge en talsmand for anklagemyndigheden var den kørt fra Kecskemet og havde samlet flygtningene op ved den sydlige grænse til Serbien, inden den kørte videre over grænsen til Østrig.
Retsmedicinere vurderer, at flygtningene døde onsdag. Torsdag blev de mange lig fundet bag i lastbilen, som var parkeret i vejkanten på en østrigsk motorvej torsdag.
Ungarsk politi mener, at de fire mænd er en del af en omfattende bulgarsk-ungarsk ring af menneskesmuglere.
Anklageren kan bede om en forlængelse af varetægtsfængslingen hver måned i op til et år, hvorefter en domstol så kan beslutte at forlænge den yderligere, hvis det skønnes nødvendigt.
De mistænkte kan få helt op til 16 års fængsel alene for anklagen om menneskesmugling, siger en embedsmand ved domstolen til Reuters.
De vil ikke blive sigtet for drab i Ungarn. Den sigtelse venter dem ved en separat retssag i Østrig, siger Gabor Schmidt, der er talsmand for anklagemyndigheden.
