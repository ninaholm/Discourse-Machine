Lundbeck kritiseres for skjult reklame



 14.000 månedlige brugere af hjemmesiden depnet.dk bliver ikke oplyst om, at læger og psykiatere i sidens brevkasse betales for deres svar af Lundbeck Instituttet, der står bag hjemmesiden. Det oplyser DR's 21 SØNDAG.
 Instituttet er oprettet af medicinalfirmaet H. Lundbeck A/S, som tjener millioner af kroner på de antidepressive piller Cipramil og Cipralex. Nederst på siden står der med småt, at det er Lundbeck Instituttet, som står bag depnet.dk. 
 21 SØNDAG har undersøgt mere end 500 brevkassesvar fra 15 læger og psykiatere på depnet.dk.
Lægerne nævner Lundbecks piller i 44 procent af svarene. På de næste pladser er pillen Efexor fra Wyeth i 27 procent, og Zoloft fra Pfizer i 11 procent af svarerne.
 Professor Peter Gøtzsche fra foreningen Læger Uden Sponsor, mener, at det ikke god rådgivning fordi der findes præparater på markedet, som kun koster en tiendedel i forhold til Cipralex, men som er lige så gode.
- Hvis de læger, Lundbeck har hyret til det her, konsekvent kun anbefaler et præparat, som kun koster en tiendedel af Lundbecks præparat, så skal man jo ikke være noget geni for at regne ud, at så er de læger ikke ansat ret længe. Så finder man selvfølgelig nogle nye læger, som er mere loyale over for firmaet, siger Peter Gøtzsche til 21 SØNDAG.
Professoren mener, at Lundbeck bør oplyse brugerne om, at lægerne får 300 kroner per svar, de giver til brugerne.
 Lundbeck Instituttet siger til 21 SØNDAG, at man nu vil oplyse brugerne om, hvordan det hænger sammen med aflønning af lægerne.
- Hvis det vil være med til at forbedre troværdigheden endnu mere, er vi selvfølgelig klar til at nævne, at lægerne er betalt af instituttet til at skrive disse breve, siger direktør André Joubert.
