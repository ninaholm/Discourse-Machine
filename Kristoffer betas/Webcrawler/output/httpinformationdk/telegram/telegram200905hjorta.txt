Hjort: Anke vil blokere forhandlinger



 Hvis christianitterne vælger at anke landsrettens afgørelse, udelukker det, at parterne samtidig kan genoptage forhandlingerne om Christianias fremtid.
 Det mener finansminister Claus Hjort Frederiksen (V), som dermed er uenig med christianitternes advokat, Knud Foldschack.
 - Efter min mening, er der kun grundlag for at genoptage forhandlingerne nu, såfremt Christiania ikke anker dommen, lyder det i en skriftlig kommentar fra Claus Hjort Frederiksen efter dagens landsretsdom, som afviste christianitternes påstand om, at de har erhvervet en varig brugsret over området.
 - Jeg er glad for landsrettens klare dom, som bekræfter det juridiske grundlag, som staten hidtil har arbejdet ud fra. Dommen bekræfter, at staten har fuld råderet over området, og vi kan dermed arbejde videre ud fra de målsætninger, som Folketinget vedtog i 2004. Efter min mening, er der kun grundlag for at genoptage forhandlingerne nu, såfremt Christiania ikke anker dommen, accepterer christianialoven og anerkender, at forhandlingerne skal ske med udgangspunkt i den tidligere indgåede aftale, siger finansminister Claus Hjort Frederiksen i en pressemeddelelse. 
 Han hæfter sig i øvrigt ved, at dommen fastslår, at "staten har fuld råderet over området."
 - Der er således intet juridisk til hinder for, at Christianialoven kan gennemføres, siger Claus Hjort Frederiksen.
 Christianialoven, som blev vedtaget i 1989 og justeret i 2004, indebærer, at Christiania skal "lovliggøres". Det betyder bl.a. ifølge loven, at "at der gennemføres en ændring af ejerskabet til bygninger og arealer på området".

