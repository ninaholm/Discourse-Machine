Strøm: Vi har ikke leveret varen
Palle Strøm, der fratræder som programdirektør i TV2, forstår godt behovet for friske kræfter, siger han.


 15 vilde, utrolige og fantastiske år. Sådan beskriver den fratrådte kanalchef Palle Strøm sin tid på TV2.
Som først underholdnings- og siden kanalchef har Palle Strøm stået bag succeser som "Den store klassefest" og "Årgang 0". Han har også været med til at starte TV2 Zulu og TV2 Charlie.
Alligevel udtrykker han forståelse for, at topchef Merete Eldrup har valgt at skifte ham ud.
- Det har været sjovt, men de seneste par sæsoner har vi ikke leveret varen på hovedkanalen. Derfor er det også helt fair, at TV2 vil prøve noget andet på posten, siger han i en pressemeddelelse.
Sammen med Palle Strøm forlader også Keld Reinicke TV2. Han har haft titel af chef for "special forces"-enheden i TV2.
Palle Strøms afløser bliver Anne Engdal Stig Christensen, der har en fortid hos blandt andet TV2, SBS TV og DR.
Palle Strøm har været programdirektør hos TV2 siden 2006.
- Som programdirektør har jeg været med til at forny fladen, senest med fiktionsserien "Dicte" og nytænkning af events som "Knæk Cancer". Undervejs har jeg arbejdet sammen med en masse fantastiske mennesker fra reception til direktion, siger Palle Strøm.
