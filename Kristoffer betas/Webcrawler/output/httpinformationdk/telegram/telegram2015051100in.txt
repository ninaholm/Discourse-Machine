1100 indere omkommer i ekstrem hedebølge på blot en uge
Indien har sat varmerekord i en hedebølge, der har kostet særligt fattige og hjemløse livet de seneste dage.


 Mindst 1118 mennesker er bukket under for en voldsom varme, der klæber sig til Indien i disse dage.
På under en uge har varmen kostet særligt fattige mennesker, tiggere og hjemløse livet. Derudover er også bygningsarbejdere udsat, fordi mange af dem skal arbejde på byggepladserne i den direkte sol, skriver CNN.
Den sydøstlige delstat Andhra Pradesh er hårdest ramt. Myndighederne oplyser, at 852 mennesker er døde i hedebølgen her, mens 266 andre er omkommet i nabostaten Telangana, skriver flere internationale medier.
BBC rapporterer om yderligere 24 dødsfald på grund af de høje temperaturer i Vestbengalen og Orissa
På hospitalerne arbejdes der på højtryk for at behandle patienter med hedeslag, og myndighederne opfordrer alle til at blive indendørs og drikke en masse vand.
Med hedebølgen er der ifølge CNN blevet sat varmerekord i Indien med 47 grader celsius. Den amerikanske tv-station citerer direktøren for Indiens meteorologiske institut, B.P. Yadav, for rekorden, der skulle være sat i delstaten Odisha mandag.
Andre medier - heriblandt BBC - skriver, at termometret har vist helt op til 48 grader i Telangana i sidste uge.
Også den indiske hovedstad, New Delhi, er ramt af den ulidelige varme med temperaturer op til 45,5 grader.
Avisen Hindustan Times har illustreret hedebølgen med et billede af en fodgængerovergang, som er smeltet sammen til et zebra-mønster i solen.
Tirsdag advarede det meteorologiske institut i Indien om, at hedebølgen vil vare ved i to dage endnu, og selvom temperaturen ventes at falde en smule i løbet af den kommende tid, rammer en ny hedebølge formentlig i løbet af kort tid, lød det fra instituttet ifølge CNN.
Indere, mestendels fattige, dør hvert år i hundredvis som følge af sommerens varme.
Den aktuelle hedebølge er dog værre end normalt ifølge en chef i delstatsregeringen i Telangana.
