Syriske oprørere ønsker et nyt Syrien med demokrati
Syriske oprørsgrupper har i fællesskab udsendt en erklæring, hvor de taler om et demokratisk Syrien.


 Demokrati, pluralisme og ikke noget med diskrimination.
De syriske oprørsgrupper har udsendt en sluterklæring fra deres møde i Riyadh i Saudi-Arabien, og her siger de, at de er enige om, at Syrien skal forvandles til et demokratisk land, hvor der ikke diskrimineres af religiøse, sekteriske eller etniske årsager.
Der skal heller ikke være diskrimination mod kvinder.
Videre siger grupperne, at det nye Syrien skal findes via en overgangsperiode. Når denne periode begynder, kan Syriens præsident, Bashar al-Assad, godt være landets leder, men umiddelbart efter, at overgangsperioden er begyndt, skal han gå af.
Assads to nærmeste allierede, Iran og Rusland, siger, at Assads politiske skæbne skal afgøres af den syriske befolkning.
Tidligere torsdag så det ud til, at der var uro i geledderne blandt oprørerne, for nyhedsbureauet Reuters skrev, at den indflydelsesrige oprørsgruppe Ahrar al-Sham havde forladt mødet i utilfredshed.
I en erklæring udsendt på sociale medier forklarede gruppen blandt andet, at den er imod den hovedrolle, der gives til den politiske oppositionsgruppe National Koordinerings Organ for Demokratisk Forandring (NCB).
Men torsdag aften skriver Reuters, at den nu har set sluterklæringen, og her har også Ahrar al-Sharm skrevet under.
Under mødet har oprørsgrupperne forsøgt at sammenstykke et forhandlingshold, der skal forberede forhandlinger med Assad-regimet, siger oppositionskilder til det tyske nyhedsbureau dpa.
Forhandlingerne er planlagt til at begynde i januar.
Reuters skriver, at ledelsen af forhandlingerne i Riyadh siger, at oprørsdelegationen og en delegation fra Assads regime skal mødes inden for de første ti dage af det nye år.
