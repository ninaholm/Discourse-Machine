Alle vil af med årtiers overbelægning men kuren mangler
I et moderne sundhedsvæsen er det uværdigt, at gamle ligger på sygehusgangene. Så langt er politikerne enige.


 At ældre og ofte skrøbelige patienter fortsat ligger på gange og i skyllerum på sygehusene i stedet for at blive færdigbehandlet eller sendt hjem er uværdigt. Det er alle politikerne på Christiansborg enige om uanset partifarve.
- Det har stået på i årtier. Men vi skal i mål på det her område for at have det robuste sundhedsvæsen, som borgerne må forvente i et land med en høj skat, siger den socialdemokratiske sundhedsordfører Flemming Møller Mortensen.
- Regionerne skal blive bedre til at dimensionere antallet af senge. Men kommunerne har også et ansvar for at få det nære sundhedsvæsen til at fungere. Når nogen kan finde ud af det, må resten lære af dem, siger han.
Ifølge både sundhedsminister Sophie Løhde (V) og Danske Regioner har kommunerne et stort ansvar for at sikre den rigtige pleje lokalt, så patienterne kan vende hjem.
- Jeg synes, det er for billigt. Regionerne har de sidste fem år nedlagt hver ottende sengeplads. Vi skal have sikret, at der er det antal senge, vi skal bruge, indtil kommunerne er klar til at tage imod patienterne, siger Stine Brix, sundhedsordfører fra Enhedslisten.
Dernæst skal kommunerne have penge til flere sygeplejersker og efteruddannelse, så man kan tage imod de ældre patienter.
Sundhedsministeren kan ifølge Enhedslisten heller ikke sige sig fri for ansvar.
- Det var den tidligere Venstre-regering, som satte i gang med planen om at have færre sengepladser. Men det skete uden en plan for, hvad der så skulle træde i stedet, siger hun.
Liberal Alliances sundhedsordfører, May-Britt Kattrup, vil have private aktører på banen.
- Vi har før foreslået, at regionerne laver aftaler med private om levering af hotelfunktioner, udskrivelsessygehuse eller udskrivelsesplejehjem for de patienter, der ikke har behov for yderligere behandling, men som det er for tidligt at sende hjem.
- Det kan sundhedsministeren med fordel tage med i sine overvejelser, siger May-Britt Kattrup.
