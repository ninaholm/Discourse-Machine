Heroinsælger melder sig selv efter dødsfald i Holland
Mand, der måske solgte heroin til blandt andet danske turister i Holland, har meldt sig selv.


 En mand, der mistænkes for at have solgt heroin, som han udgav for at være kokain, og som kostede tre britiske turister livet i Amsterdam, har meldt sig selv, oplyser det hollandske politi.
- Den 42-årige mand meldte sig selv i weekenden på en politistation, efter at hollandske medier havde offentliggjort billeder af ham, hvor han var ved at sælge stoffet til danske turister.
- Der er muligvis talte om den mand, der solgte heroin som kokain, siger politiet i en erklæring.
Det stof, som er blevet solgt, har kostet tre mennesker livet og gjort op mod en snes syge - deriblandt tre unge danskere, der kom galt af sted i februar, da de i Amsterdam ville indtage hvidt pulver, som, de troede, var kokain.
Danskerne blev så syge, at de blev bragt til et hospital for at blive behandlet, skrev det hollandske netmedie nltimes.nl i februar.
Både sidste efterår og i vinter har myndighederne ført en intensiv kampagne for at advare mod pushere, der truer turisters helbred ved at sælge dem hvid heroin. Blandt andet har der ved centralstationen været placeret advarsler mod fænomenet på engelsk.
De tre unge briter døde sidste år, efter at de havde sniffet heroin, som kan sætte åndedrætssystemet ud af funktion.
To af mændene, der var 20 og 21 år, blev fundet på et hotel i det sydlige Amsterdam i november. Få uger tidligere var en 22-årig britisk turist død under lignende omstændigheder i storbyen.
 Mange af Amsterdams turister er tiltrukket af byens coffee shops, hvor det er tilladt at sælge hash.
Hårde stoffer er illegale i Holland
Hvid heroin, der almindeligvis er renere og dyrere end brun heroin, bliver produceret i "Den Gyldne Trekant" i det sydøstlige Asien. Området spænder over landene Laos, Thailand og Cambodja.
