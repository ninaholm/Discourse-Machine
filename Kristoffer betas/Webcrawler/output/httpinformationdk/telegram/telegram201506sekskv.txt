Seks kvæstet i ulykke under præsidentbesøg i Sverige
Fire biler i den indiske præsidents bilkortege er stødt sammen i Sverige. Seks er kommet til skade.


 Seks personer er kvæstet, efter fire af bilerne i den indiske præsidents kortege stødte sammen i en rundkørsel under et besøg i byen Uppsala.
Præsident Shri Pranab Mukherjee er ikke kommet til skade, oplyser vagthavende ved politiet i Uppsala til nyhedsbureauet TT.
- Men jeg har ikke oplysninger om, hvem de tilskadekomne er, siger vagthavende Tommy Karlsson.
Præsident Mukherjee var på vej til universitetet i Uppsala, da ulykken skete kort efter klokken 16.30.
Heller ikke det svenske kronprinspar - kronprinsesse Victoria og prins Daniel - som var med i kortegen, er kommet noget til, oplyser hoffet.
Det er endnu uklart, præcis hvordan ulykken skete, siger Tommy Karlsson, der forklarer, at politiet ved præsidentbesøg skal stoppe den øvrige trafik, så kortegen har fri passage.
- Det indtrufne er meget usædvanligt, siger han.
Præsidentens besøg på universitetet blev gennemført som planlagt klokken 17.
Ifølge den svenske avis Expressen er det de sidste fire biler ud af i alt 15 biler i kortegen, der er kørt galt.
Hoffets informationschef, Margareta Thorgren, befandt sig i en af de biler, der var involveret i ulykken, men har ikke selv haft behov for at tage på skadestuen.
Hun fortæller til Expressen, at ulykken skyldes, at en af bilerne foretog en hård opbremsning, hvorefter de tre næste kørte ind i hinanden.
