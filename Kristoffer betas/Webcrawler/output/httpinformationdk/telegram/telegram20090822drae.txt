22 dræbt og 120 såret ved kampe i Gaza
Ildkamp mellem Hamaspoliti og yderliggående islamister har koster 22 livet i Gaza og sårer 120.


 Uroligheder i Gaza fredag og natten til lørdag kostede 22 mennesker livet og efterlod 120 sårede. Urolighederne opstod, da medlemmer af en radikal islamisk sekt trodsede den regerende Hamas-ledelse ved at udråbe et "islamisk emirat" i den sydlige del af Gaza. 
 Selv om bevægelsen Jund Ansar Allah kun samlede et par hundrede mennesker til begivenheden i en moské, så var det en klar udfordring af Hamas' nationalistiske palæstinensiske islam. Gruppen menes at have bånd til al-Qaeda.
 Ceremonien udartede sig til sammenstød mellem bevæbnede medlemmer af Hamas og tilhængere af Jund Ansar Allah i byen Rafah tæt på grænsen til Egypten.
 Hospitalspersonale sagde først, at 16 bevæbnede mænd var dræbt, men opjusterede senere tallet. Blandt de 120 sårede var mange civile og børn. Blandt de dræbte var tre medlemmer af Hamas.
 Hamas-folk stormede Jund Ansar Allahs højborg og moskeen, hvor Abdel-Latif Moussa, også kendt af sine tilhængerne som Abu al-Nour al-Maqdessi, inden fredagsbønnen havde proklameret begyndelsen på et teokratisk styre på Gazastriben med Rafah som første sted. 
 Lørdag morgen oplyste palæstinensiske læger, at Moussa og en nær medarbejder var blandt de dræbte.
 Hamaspoliti stormede efter den timelange konfrontation ved moskéen også Moussas hjem, men fandt ham ikke.
 - Vi proklamerer fødslen af "det islamiske emirat", sagde Maqdessi, som var beskyttet af fire sortklædte, maskerede mænd med automatrifler. En person bar også noget, der mindede om et selvmordsbælte.
