To uger før afgrunden i USA: Det lysner i budgetstriden
Parterne nærmer sig hinanden i USA's budgetforhandlinger, der skal være afsluttet inden nytår.


 USA's præsident, Barack Obama, er villig til at slække på sit krav om beskatning af de mest vellønnede amerikanere for at få en aftale med Det Republikanske Parti om USA's store statsunderskud.
Det siger en person med indblik i mandagens samtaler i Det Hvide Hus anført af Obama og den republikanske formand for Repræsentanternes Hus, John Boehner.
Obamas seneste forslag vil løfte skatteindtægterne med 1200 milliarder dollar og øge skatteprocenten for husholdninger med indkomster på over 400.000 dollar, hvilket svarer til knap 2,3 millioner kroner.
Tidligere har Obama insisteret på at sætte skatterne op for indkomster på over 250.000 dollar.
Ifølge Harry Reid, der er demokratisk flertalsleder i Senatet, kan der komme en aftale om en god uges tid.
- Vi må se, om noget ændrer sig, men det ser ud til, at vi vender tilbage dagen efter jul for at afslutte arbejdet, siger han i Senatet.
Det, der er på spil, er skæbnen for den amerikanske økonomi.
Den første januar træder der automatisk en række store offentlige besparelser og skattestigninger for 600 milliarder dollar i kraft for at hindre, at USA's gæld eksploderer. Det er det, der kaldes "fiscal cliff".
Det svarer til omkring 3500 milliarder kroner, og så hård en medfart kan ifølge økonomiske analytikere betyde, at USA havner i recession og måske trækker andre dele af verden med sig.
Så Obama og Boehner forsøger at indgå en aftale, der sætter automatikken ud af kraft og skaffer indtægter på en måde, som begge partier kan enes om.
Boehner har været de riges fortaler, men han er nu trods intern republikansk skepsis gået med til at lade skatten stige for amerikanere, der har en indtægt på en million dollar eller mere.
En talsmand for Boehner betegner Obamas forslag som "et skridt i den rigtige retning" ifølge Bloomberg News.
Boehner og den republikanske flertalsleder i Repræsentanternes Hus, Eric Cantor, vil onsdag opdatere deres partifæller i forsamlingen om forhandlingerne.
Obama glider også en smule af med hensyn til beskatning af udbytter og kapitalgevinster.
Bloomberg skriver, at præsidenten er villig til at acceptere en topbeskatning på 20 procent mod de 23,8 procent, som automatisk træder i kraft ved årsskiftet, hvis parterne ikke bliver enige om at blande budgetkortene på en ny måde.
