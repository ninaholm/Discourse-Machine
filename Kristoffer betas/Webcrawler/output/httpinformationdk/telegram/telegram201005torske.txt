Torsken er i fremgang i hele Østersøen
Havbiologer er med på, at der fiskes flere torsk i hele Østersøen. Det er en succes for EU's genopretningsplan for bestandene, siger fødevareministeren.


 Torskebestandene i hele Østersøen har det så meget bedre, at de uafhængige havbiologer i Det internationale Havforskningsråd (ICES) finder det forsvarligt, at EU hæver kvoterne for næste års fiskeri, både i den østlige del og i den vestlige del.
Fødevareministeriet oplyser, at ICES er med på at sætte torskekvoten op med 15 procent i den østlige Østersø og med 6 procent i den vestlige Østersø, der strækker sig op til på linje med Djursland.
På det sidste har torskebestanden i den østlige del af farvandet være i fremgang. Nu har havbiologerne også for første gang konstateret en fremgang i den vestlige del.
Torskebestandene i Østersøen har ellers igennem mange år været så overfiskede, at ICES anbefalede et regulært fiskestop for at sikre deres overlevelse. Ligeså har miljøorganisationer opfordret til forbrugerboykot. 
Fødevareminister Henrik Høegh (V) slår på, at det er EU's forvaltningsplan til at redde torskebestandene, der er årsag til fremgangen.
- Torsk fra Østersøen er en sund spise og kommer fra fiskerier, der følger de højeste standarder for bæredygtigt fiskeri, udtaler fødevareministeren i en pressemeddelelse.
