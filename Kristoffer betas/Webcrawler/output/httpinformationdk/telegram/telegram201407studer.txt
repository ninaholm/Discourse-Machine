Studerende om 21.412 afslag: Det er en falliterklæring
Besparelser er skyld i det rekordstore antal afvisninger til de videregående uddannelse, mener DSF-formand.


 Over 21.000 unge har onsdag fået besked om, at de ikke er blevet optaget på den videregående uddannelse, de har søgt ind på. Det svarer til cirka hver fjerde af samtlige ansøgere.
De mange afslag er en "falliterklæring" og skyldes store besparelser, som presser uddannelsesinstitutionerne til at stoppe optaget for ikke at sænke kvaliteten yderligere, mener Jakob Ruggaard, formand for Danske Studerendes Fællesråd (DSF).
- Det er en ærgerlig, men forståelig beslutning, når mange uddannelsesinstitutioner vælger at sige, at de simpelthen ikke har råd til at øge optaget.
- Når universiteterne har 18 procent færre midler til rådighed per studerende i år, end de havde i 2011, da regeringen trådte til, så betyder det, at de ikke har råd til at bygge flere lokaler og ansætte nye undervisere og hermed sikre kvaliteten, siger han.
Som eksempel nævner de studerendes formand handelshøjskolen i København, CBS, der tidligere i år meldte ud, at skolen - trods meget høje ansøgningstal - ikke øger optaget, fordi den ikke har råd.
- Hvis man vil have danmarkshistoriens bedst uddannede generation, som regeringen har meldt ud, så bliver man nødt til at betale, hvad det koster. Det er regeringen desværre ikke parat til, som det ser ud nu, og så ender det med at blive de motiverede unge studiesøgere, der bliver taberne, siger Jakob Ruggaard.
Dansk Industri mener, at DSF-formandens vurdering er "totalt forfejlet". Det er ikke besparelser, men en anerkendelse af at der uddannes for mange akademikere, der er skyld i afvisningerne.
- Det bliver vanskeligt for arbejdsmarkedet at opsluge de mange flere kandidater, især fordi de uddannelser, som de unge læser, ikke matcher de behov, som arbejdsmarkedet har. Samtidig er der behov for uddannelse af flere faglærte.

 - Det er derfor nødvendigt at optage færre studerende på en lang række universitetsuddannelser, siger chefkonsulent i DI Sarah Gade Hansen.
De 21.412 afviste ansøgere svarer til 24 procent af samtlige uddannelsessøgende og er ét procentpoint højere end sidste år, men et stykke fra niveauet i midten af 1990'erne, hvor lige knap 30 procent ikke blev optaget. Der var også flere ansøgere i år end tidligere.
