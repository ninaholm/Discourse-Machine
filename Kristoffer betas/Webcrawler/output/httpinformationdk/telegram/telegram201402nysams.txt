Ny Samsung S5'er fokuserer på brugerbehovet
Samsungs nye smartphone-flagskib, S5'eren, vil være i handlen fra april, oplyser mobilgiganten.


 Samsungs seneste skud på mobilstammen kommer til at hedde Galaxy S5, og det bliver en smartphone, der går tilbage til rødderne og fokuserer på brugerbehovet.
Det er meldingen fra den sydkoreanske mobilgigant Samsung, der mandag har præsenteret femte generation i sin Galaxy S-serie.
- Med Galaxy S5 går Samsung tilbage til det basale for at fokusere på at levere de evner, der betyder mest for vores kunder, siger Jong-Kyun Shin, direktør og ansvarlig for divisionen for it- og mobilkommunikation hos Samsung, i en meddelelse.
S5'eren kommer med et 16 megapixel kamera, der samtidig vil indeholde markedets hurtigste autofokus-funktion, meddeler Samsung.
Dertil vil Galaxy S5-telefonen have en indbygget fingerscanner, så ejeren af telefonen er sikret en bedre sikkerhedsløsning og nemmere og mere sikkert vil kunne foretage eksempelvis mobile transaktioner.
- Galaxy S5'eren repræsenterer et ikonisk design med essentielle og brugbare detaljer, som fokuserer på at levere den mest komplette smartphone i hele markedet, siger Jong-Kyun Shin.
Der er udover alle de mere tekniske detaljer også kommet fokus på at gøre telefonen både støv- og vandtæt, sådan at telefonen egner sig til udendørsaktiviteter eller andre fysiske udfoldelser.
Fra og med april vil det seneste skud på Galaxy-stammen være at finde i butikkerne, oplyser Samsung.
Telefonen er blevet præsenteret på årets største mobilmesse Mobile World Congres, der finder sted i spanske Barcelona.
