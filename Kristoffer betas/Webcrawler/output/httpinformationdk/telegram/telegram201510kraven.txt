Kravene til at få dansk statsborgerskab strammes
Sammen med de borgerlige partier er Socialdemokraterne med i aftale om at stramme krav til statsborgerskab.


 En aftale om at stramme kravene for at få dansk statsborgerskab er i hus, meddeler udlændinge- og integrationsminister Inger Støjberg (V).
Med i aftalen er Venstre-regeringens støttepartier Dansk Folkeparti, De Konservative og Liberal Alliance. Socialdemokraterne er det eneste parti fra rød blok, som er med i aftalen.
- Det er en gedigen opstramning i forhold til tildeling af statsborgerskab i Danmark. Man skal beherske det danske sprog. Man skal holde sig ude af kriminalitet, og man skal være selvforsørgende, siger Inger Støjberg.
Der er lavet stramninger i forhold til sprogkrav, selvforsørgelse, statsborgerskabsprøven, og desuden skal karantænetiden for at søge dansk statsborgerskab forlænges, hvis man har begået kriminalitet.
- Det at få dansk statsborgerskab er noget helt specielt, og derfor er det også rimeligt, at vi nu hæver barren for, hvornår man kan kalde sig dansk statsborger, siger Støjberg.
Astrid Krag, Socialdemokraternes integrationsordfører, er tilfreds med aftalen med de borgerlige partier, selvom den sætter resten af rød blok uden for indflydelse.
- Der er for mange, der har fået statsborgerskab, som ikke kan dansk, siger Astrid Krag.
 Sprogkravene strammes således, at ansøgere fremover skal bestå den skriftlige og mundtlige Prøve i Dansk 3 i stedet for Prøve i Dansk 2. Det svarer til, at man skal mestre dansk på 9. klasseniveau mod tidligere 7. klasseniveau.
Man kan i den forbindelse få dispensation, hvis man har været selvforsørgende i 8,5 af de seneste ni år. Så skal man bestå Prøve i Dansk 2.
Ansøgere skal have været selvforsørgende i 4,5 ud af de seneste fem år. Det er en skærpelse fra de nuværende 2,5 år ud af de seneste fem år. At være selvforsørgende betyder eksempelvis, at ansøgere ikke må have været på kontanthjælp.
 Statsborgerskabsprøven erstattes af en indfødsretsprøve. Den nuværende prøve om blandt andet dansk hverdagsliv og politik udvides fra 32 til 40 spørgsmål, og antallet af rigtige svar skal være 32 mod 22 i dag.
Det svarer til, at ansøgere fremover skal svare rigtigt på 80 procent af spørgsmålene mod i dag godt 73 procent.
Hvis man har begået kriminalitet, skal der i dag afhængigt af straffen gå tre til 20 år, før man kan søge om statsborgerskab. Den tidsramme øges nu med 50 procent.
Herudover indeholder aftalen skærpede krav til indholdet af lægeerklæringer, der kan danne grundlag for dispensation.
- På den måde vil Indfødsretsudvalget fremover have et bedre vurderingsgrundlag, når dispensationssagerne skal behandles, siger Støjberg.
