EU-protester imod Iran



 De 27 EU-lande indkalder de iranske ambassadører til møde for at protestere imod, at Iran tilbageholder to iranere, der er ansat på den britiske ambassade i Teheran.
 Beslutningen om at indkalde de iranske udsendinge blev taget på et møde blandt EU-ambassadørerne fredag, siger en EU-embedsmand.
 EU-ambassadørerne blev desuden enige om en gradvis skærpelse i tilgangen til sagen, afhængig af hvordan situationen udvikler sig, siger embedsmanden.
 Blandt de redskaber, som EU har i værktøjskassen, er visaforbud og tilbagetrækning af EU's ambassadører fra Teheran.
 Fredag meddelte Vogternes Råd i Teheran, at de to lokalt ansatte iranere fra Storbritanniens ambassade bliver retsforfulgt for at opildne til vold under oppositionens demonstrationer efter præsidentvalget den 12. juni.
 Storbritannien har stemplet de iranske beskyldninger som grundløse.

