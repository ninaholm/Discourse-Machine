Nato-chef kritiserer Georgien-aftale



 EU's aftale med Rusland om en fredelig udgang på konflikten i Georgien bliver mødt med kritik fra Natos generalsekretær, Jaap de Hoop Scheffer. Det er specielt udsigten til, at Rusland får lov til at kontrollere de to udbryderregioner Sydossetien og Abkhasien, som falder Nato-chefen for brystet.
 - Muligheden for at fastholde russiske styrker i Sydossetien og Abkhasien er ikke acceptabel, siger Jaap de Hoop Scheffer til Financial Times. 
 Ruslands udenrigsminister, Sergej Lavrov, annoncerede i sidste uge, at 7600 russiske tropper skal blive i udbryderregionerne. Det er dobbelt så mange, som der var placeret i regionerne, før de militære kamphandlinger brød ud den 8. august.
 Den hollandske Natochef rejser i dag til den georgiske hovedstad, Tbilisi, for at deltage i det første møde i en nyoprettet Nato-Georgien-kommission, samtidig med at EU's udenrigsministre mødes i Bruxelles.
