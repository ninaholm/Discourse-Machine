Messerschmidt: Ny gruppe betyder ikke nye DF-holdninger
Morten Messerschmidt er glad for at blive inviteret ind i gruppe, som han for fem år siden ikke ville med i.


 Den konservative ECR-gruppe i EU-Parlamentet - som ifølge Berlingske åbner for, at Dansk Folkeparti kan blive medlem - er ikke så sort-hvid, som den så ud til at være for fem år siden.
Det er meldingen fra Morten Messerschmidt, Dansk Folkepartis spidskandidat til EU-Parlamentet, efter at være blevet konfronteret med sine tidligere kritiske udtalelser om ECR-gruppen, som ledes af de britiske konservative.
Efter det seneste EU-valg i 2009 havde Messerschmidt samtaler om et medlemskab af ECR-gruppen, men han endte med at blive afvist med den begrundelse, at Dansk Folkeparti ikke passede ind i "en mainstream centrum-højre gruppe".
Det fik Messerschmidt til efterfølgende at konkludere, at han slet ikke var interesseret i at være en del af gruppen.
Blandt andet fordi gruppen, så vidt han kunne vurdere, gik ind for tyrkisk medlemskab af EU. Og det var "fuldstændig uspiseligt" for DF, sagde Messerschmidt til Politiken. Derudover kunne han heller ikke lide, at gruppen ville have, at alle altid stemte ens.
Men i dag er Messerschmidt "glad for invitationen fra ECR" og finder den interessant.
- Nu har jeg jo set i fem år, hvordan ECR har fungeret, og har kunnet konstatere, at tingene ikke er så sort-hvide, som de blev fremlagt i 2009, siger Messerschmidt.
Han understreger dog, at en ny gruppe aldrig vil rykke ved hans modstand mod tyrkisk EU-medlemskab.
- Jeg kommer ikke til at ændre holdning på nogen områder. Ikke nogen så væsentlige som spørgsmålet om tyrkisk medlemslab. Det er jeg også sikker på, at vi får talt os til rette om, når vi forhandler grupper efter valget, siger Messerschmidt.
I øjeblikket sidder Messerschmidt i EFD-gruppen (Gruppen for Europæisk Frihed og Demokrati), hvis indflydelse ifølge iagttagere er begrænset.
Han vil dog endnu ikke lægge sig fast på, om han bliver i EFD eller tager imod invitationen fra ECR.
- Når vi har et fuldt overblik over, hvordan parlamentet ser ud, så vil vi tage stilling til, hvordan vi får mest muligt indflydelse for vores mandater. Det er det, det handler om, siger Messerschmidt.
Trods de positive miner fra ECR er der ifølge avisen The Guardian stadig frygt blandt gruppens britisk konservative for, at DF kan være skadelig for den britiske premierminister, David Camerons, omdømme og chancer op til valget.
DF var ikke velkommen i ECR i 2009 - blandt andet på grund af Messerschmidts racismedom fra 2002.
