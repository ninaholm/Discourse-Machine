Grønland vil skrotte dansk rådgivning om råstoffer
Grønlænderne vil overtage det geologiske arbejde fra Danmark, når det gælder udvinding af råstoffer


 
	Grønland vil fremover selv stå for den geologiske rådgivning i råstofmæssige spørgsmål. Det fremgår ifølge fagbladet Ingeniøren af et nyt forslag til Grønlands olie- og mineralstrategi 2014-2018, der netop nu er i høring.

	Ifølge forslaget vil Grønland oprette et nationalt datacenter under navnet GeoSurvey Grønland eller blot GSG.

	Det betyder, at grønlænderne vil overtage det geologiske arbejde fra De Nationale Geologiske Undersøgelser for Danmark og Grønland (Geus), når det kommer til råstofindvinding.

	- Vi har været glade for samarbejdet med Geus, men mener, det vil være bedre, hvis vi har vores egne geologiske undersøgelser her i Nuuk, siger Grønlands råstofminister, Jens-Erik Kirkegaard, til fagbladet Ingeniøren.

	Med forslaget træder Grønland endnu et skridt væk fra Danmark i spørgsmålet om at sikre sig den fundamentale geologiske og geofysiske viden om undergrunden og de naturressourcer, der er til stede på verdens største ø.

	Hvis GSG bliver en realitet, kan det således blive et historisk brud med Geus inden for råstoffer og mineraler.

	Geus har gennem 126 år stået for den geologiske forskning i Grønland, og sidste år fik centret et fast kontor i Grønlands største by Nuuk.

	Administrerende direktør i Geus, Johnny Fredericia, tager udviklingen med sindsro. Han peger på, at Grønland har lagt op til at forlænge den femårige aftale med Geus fra 2015. Og de forhandlinger vil begynde i slutningen af denne måned.

	- Vi ser heller ikke GSG som et farvel til samarbejdet med Geus, men mere som et både-og, hvor Grønland sideløbende styrker sine egne kompetencer på området, siger han til Ingeniøren.

	Geus bruger omkring 100 millioner kroner om året i Grønland. Pengene kommer fra den danske stat, og derfor erstatter eksperter fra Nuuk ikke Geus' arbejde i Grønland lige med det samme, vurderer Johnny Fredericia.

	- Vi leverer en meget stor indsats, som Grønland ikke bare kan overtage uden videre. Men derfor kan de jo godt have ambitioner om at styrke egen viden, siger han.

