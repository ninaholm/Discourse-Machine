S vil afskaffe fradrag for folk i gule fagforeninger
Kun medlemmer af de traditionelle fagforeninger skal kunne trække kontingent fra i skat, siger S-ordfører.


 De cirka 250.000 medlemmer af de gule fagforeninger skal fratages muligheden for at kunne trække deres kontingent fra på selvangivelsen.
Det siger Socialdemokraternes arbejdsmarkedsordfører, Leif Lahn Jensen, til Berlingske.
De gule forbund, som Kristelig Fagbevægelse (Krifa) og Det Faglige Hus, er ikke rigtige fagforeninger, lyder det. De kopierer bare en overenskomst og ændrer lidt på de punkter, de ikke er enige i, begrunder han sit forslag.
- Man bør kun kunne få fradrag, hvis man er medlem af en ordentlig fagforening som 3F, der gør noget i forhold til uddannelse og løndumping. Krifa tager ikke det samme store samfundsansvar som de egentlige fagforeninger, siger Leif Lahn Jensen til avisen.
Han opfordrer regeringen til at samle arbejdsmarkedets parter for at få defineret, hvilke krav en fagforening skal opfylde, for at dets medlemmer kan trække kontingentet fra i skat.
Enhedslisten er enig med ordføreren, og forslaget kan måske også få opbakning hos SF, men De Radikale siger fra.
Og det samme gør Krifas formand, Søren Fibiger Olesen. Han ser forslaget som udtryk for "kammerateri" og "diskrimination"
- Det er ren tilbagebetaling til den skrantende røde fagbevægelse for den hjælp, som Socialdemokraterne fik i valgkampen. Men jeg mener altså, at det er godt, at der er fri konkurrence på det her område, siger han til Berlingske.
Medlemmer af fagforeninger kan maksimalt trække 3000 af deres kontingentkroner fra i skat.
Beskæftigelsesminister Mette Frederiksen (S) holder ferie og har derfor ikke kommenteret forslaget fra sin partifælle.
