12 somaliske pirater på rov - nu venter dommeren
Pirater angriber stadig handelsskibe - 12 er netop udleveret for at blive stillet for en dommer i Mauritus.


 12 somaliske formodede pirater er netop udleveret til retsforfølgelse i Mauritius. Det oplyser EU Navfor - EU's antipiratindsats ved de somaliske kyster.
 Piraterne angreb et handelsskib i begyndelsen af januar 260 sømil ud for Somalias kyst. EU Navfor oplyser ikke identiteten på handelsskibet, der ved egen kraft undgik kapring, men oplyser, at et samarbejde mellem områdets krigsskibe gjorde, at det lykkedes at tage piraterne til fange.
- Jeg glæder mig over, at de tolv mistænkte pirater er overført til Mauritius med henblik på retsforfølgning. Mauritius er en vigtig partner i kampen mod pirateri i regionen.
- Vi har sendt et klart budskab til piraterne. EU Naval Force og Mauritius er kontante og engageret i at retsforfølge dem, der angriber skibe på havet, siger kontreadmiral Bob Tarrant, der er øverstbefalende for EU's flådestyrker i området.
De somaliske pirater er alvorligt stækket, og kapringer af skibe blev halveret sidste år. Det skyldes dels den internationale flådes indsats mod piraterne, og at handelsskibene i stor stil beskytter sig med bevæbnede vagter.
Ifølge EU Navfor har somaliske pirater i øjeblikket kun fire skibe kapret og i alt 108 gidsler taget til fange.
Blandt de kaprede skibe er det malaysisk flagede fragtskib MV Albedo med 15 besætningsmedlemmer. Det er to år og to måneder siden, det blev kapret den 25. november 2010. De øvrige tre skibe bliv kapret i henholdsvis marts og maj 2012.
På land holder pirater en række gidsler tilfangetaget. Blandt dem er syv indere, som piraterne - trods aftaler om det modsatte og en klækkelig løsesum - ikke løslod sammen med skibet Asphalt Venture i 2011. De har nu været gidsler i to år og fire måneder.
De to danskere, kaptajn Eddy Lopéz og styrmand Søren Lyngbjørn blev sammen med deres fire filippinske kolleger kidnappet fra den danske coaster Leopard 12. januar 2011 og har nu været gidsler i over to år.
