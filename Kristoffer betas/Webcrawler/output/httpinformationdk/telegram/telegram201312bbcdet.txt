BBC: Detroit er erklæret konkurs
Den amerikanske by Detroit er erklæret konkurs af en føderal dommer og beskyttes nu mod sine kreditorer.


 Den amerikanske by Detroit er erklæret konkurs, skriver BBC på sin netavis.
Det er den største offentlige konkurs i USA's historie.
Det er den føderale dommer Steven Rhodes, der har truffet afgørelsen, som betyder, at den kriseramte by nu får beskyttelse mod sine kreditorer, mens den forsøger at komme på økonomisk fode igen.
Dommerens afgørelse kommer fire måneder efter, at byens myndigheder indgav konkursbegæring.
Detroit var tidligere en af USA's vigtigste industribyer. Her lå bilindustrien, der sprøjtede dollargrin ud til de kørelystne amerikanere.
Der produceres stadig biler i byen, men langt fra så mange som før.
Men konkurrencen fra blandt andet Japan og den teknologiske udvikling medførte, at der blev skåret ned hos de store bilproducenter, og arbejdsløsheden i Detroit steg.
Der er nu store og dybe økonomiske problemer i Detroit, som også kæmper med en voldsom kriminalitet.
