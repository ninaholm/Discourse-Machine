S: Regeringen sender regningen ud i kommunerne
Mette Frederiksen vil have mere udviklingsbistand, statslige flygtningelandsbyer og asylansøgere i arbejde.


 Antallet af flygtninge er så stort, at det er på sin plads med en diskussion om, hvorvidt lovgivning og beredskab kan klare opgaven. Alligevel har regeringen ramt ved siden af skiven i nogle af de 34 forslag, den fremlagde fredag.
Det siger Socialdemokraternes formand, Mette Frederiksen, til Ritzau.
- Der er et fravær af fokus på nærområderne. Vi skal være ærlige over for hinanden og sige, at landene et efter et strammer op på lovgivningen. Men det løser ikke flygtningekrisen, siger hun.
- Det kan kun en kraftig forøgelse af den danske og særligt den europæiske udviklingsbistand.
Derudover er Mette Frederiksen uforstående over for, at regeringen insisterer på at lade kommunerne håndtere de mange asylansøgere og flygtninge.
- Vi foreslår at tænke nyt og etablere statslige flygtningelandsbyer i stedet for at sende regningen ud til landets kommuner, fordi kombineret med minusvækst, så vil det betyde besparelser på vores velfærdssamfund. Det, synes vi, er en forkert vej at gå, siger hun.
Også Dansk Folkeparti, der er det største parti i blå blok, har tidligere udtalt sig positivt om idéen om et nationalt system til behandling af asylansøgere.
Mette Frederiksen er til gengæld enig i regeringens forslag om, at flygtninge skal visiteres for værdier, der kan bruges til at betale for udgifterne i forbindelse med behandlingen af deres sag.
- At de værdier, man som flygtning bærer på sig, skal bruges først, synes jeg, er et fornuftigt princip. Det er i mine øjne helt almindeligt ret og pligt, siger hun.
Til gengæld udtrykker den socialdemokratiske formand bekymring over en række af de andre rettigheder, som asylansøgere står til at miste med regeringens forslag.
- Jeg har svært ved at forstå, at regeringen vil fjerne muligheden for at tage et arbejde som asylansøger. For det er da bedre, at folk bidrager aktivt, når de er i Danmark, siger Mette Frederiksen.
Socialdemokraterne er også skeptiske over for idéen om at uddelegere myndighedsansvar herunder magtanvendelse til andre end politiet.
