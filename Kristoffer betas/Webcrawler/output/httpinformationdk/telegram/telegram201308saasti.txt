Så stiger renten på F1-lån
Renten stiger på F1-lån. Det må boligejerne vænne sig til, siger chefanalytiker.


 Boligejere, som torsdag fik fastsat renten på deres flekslån, må nu vænne sig til at skulle betale flere penge for deres boliglån. Både hos Nykredit og hos Nordea Kredit steg renten og landede på omkring 0,5 procent.
Selvom rentestigningen kun er marginal det kommende år, er det en påmindelse om, at flekslånenes variable rente går begge veje, vurderer chefanalytiker i Spar Nord Martin Lundholm.
- Vi forventer, at trenden herfra vil være stigende renter, og det er en vigtig påmindelse til boligejerne om, at renten på rentetilpasningslån kan gå både ned og op.
- For vi har jo haft en lang periode, hvor renten på rentetilpasningslån bare er faldet og faldet til et niveau nær 0, og det er selvsagt ikke bæredygtigt i længden, forklarer han.
Torsdag var sidste dag i denne omgangs rentetilpasningsauktioner i Nykredit og Nordea Kredit, som gælder fra oktober.
Hos Nykredit landede F1-renten på 0,49 procent for lån både med og uden afdrag mod 0,38 procent sidste år.
Hos Nordea Kredit er renten på et F1-lån nu 0,56 procent mod 0,38 procent sidste år.
- Hvis man overvejer et fastforrentet alternativ, er det nu, man skal gøre det. Den stigende rente vil fortsat gøre det mindre attraktivt, desto længere tid du venter, siger Martin Lundholm.
Ifølge Nordea Kredit vil en boligejer med et F1-lån på en million kroner skulle af med 3420 kroner om måneden efter skat det kommende år, såfremt lånet er med afdrag. Er lånet uden afdrag, lyder betalingen på 890 kroner.
Det seneste år har tilsvarende ydelser lydt på 3400 kroner for lån med afdrag, samt 770 kroner for lån uden afdrag. Det betyder, at boligejerne har udsigt til en lille stigning i ydelser på 20 kroner for lån med afdrag og 120 kroner om måneden uden afdrag.
