Elbæk og Enhedslisten vil invitere Snowden til høring
Den omstridte amerikanske whistleblower skal i Folketinget fortælle om masseovervågning, mener EL og Elbæk.


 Enhedslisten og løsgængeren Uffe Elbæk havde ikke held med at få Folketingets opbakning til at tilbyde whistlebloweren Edward Snowden politisk asyl i Danmark, da forslaget blev diskuteret fredag.
Men de forsøger alligevel at holde debatten om den amerikanske overvågning af borgere og statsledere i kog ved at invitere den tidligere amerikanske efterretningsofficer til en høring i Folketingets Retsudvalg.
Snowden opholder sig i øjeblikket i Rusland, hvor han har fået etårigt asyl.
- På bagkant af debatten i dag vil Enhedslisten og undertegnede gerne tage initiativ til en høring i retsudvalget, hvor vi vil forøge at invitere Edward Snowden ind i debatten for at få mulighed for at stille ham nogle af de spørgsmål, som mange har på sinde.
- Givetvis kan han jo ikke være der i person, men så må vi se, om vi kan få ham på i kraft af et videolink, siger Elbæk, der er tidligere radikal minister, men i øjeblikket er frontfigur for det nye parti Alternativet.
Han glæder sig på linje med Enhedslistens Nikolaj Villumsen over, at flere partier i større eller mindre grad ville anerkende, at Snowdens læk af dokumenter har skabt vigtig debat om USA's overvågning.
Snowden arbejdede som efterretningsofficer under den amerikanske efterretningstjeneste NSA, da han kopierede tusindvis af hemmelige dokumenter, som han gav videre til udvalgte journalister, som derefter afslørede massiv amerikansk overvågning.
Villumsen påpeger, at Snowden tidligere har stillet op i lignende høringer i EU-Parlamentet og Europarådet.
- Jeg forventer selvfølgelig, at der vil være opbakning til at få en afklaring fra resten af Folketingets partier.
- Der er en god tradition for at afholde høringer i retsudvalget, hvis et parti ønsker det. Den tradition bør selvfølgelig opretholdes - også når det handler om at blive klogere på den amerikanske efterretningstjenestes overvågning i Danmark, siger Villumsen.
