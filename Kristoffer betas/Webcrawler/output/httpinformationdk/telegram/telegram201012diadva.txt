DI advarer regeringen om udlændinge-plan
En optjeningsret for sociale ydelser skal ikke gælde for udlændinge, som kommer til Danmark for at arbejde, advarer DI.


 Dansk Industri advarer regeringen mod at skrue et indgreb mod udlændinges ret til sociale ydelser sammen, så det rammer udlændinge, som kommer til Danmark for at arbejde eller udlandsdanskere, som vender hjem fra job i uden for landets grænser.
- Udlændinge, som kommer her for at arbejde, betaler jo skat. Så det vil ikke være rimeligt at ramme dem, siger arbejdsmarkedspolitisk chef i DI, Steen Nielsen.
Han påpeger, at Danmark har brug for at tiltrække udenlandsk arbejdskraft. Og det kan blive svært, hvis udlændinge både skal regne med at betale den høje, danske skat og samtidig at få ekstraudgifter til lægebesøg eller skolegang for deres børn.
Dansk Industri forudsætter også, at udlændinge, som mister deres job under opholdet i Danmark kan få alle sociale ydelser, mens de leder efter et andet.
- Det er jo folk, som virksomhederne har investeret meget i at få til Danmark for at arbejde, siger Steen Nielsen.
EU-eksperten, professor Marlene Wind, siger til Berlingske Tidende, at regeringens planer om en optjeningsret kun vil være lovligt i EU-retten, hvis også danske statsborgere, omfattes efter arbejdsophold i udlandet, hvor de ikke har betalt dansk skat.
DI siger, at det også er vigtigt at friholde udenlandsdanskere, som vender hjem fra et eventuelt indgreb.
