FAKTA: Læger anklaget for at misbruge forskningskroner
Sager om lægers misbrug og sjusk med forskningsmidler i Region Hovedstaden har sat fokus på området.


 Rigsrevisionen har undersøgt danske lægers brug af forskningsmidler, blandt andet efter at Morgenavisen Jyllands-Posten har afdækket, hvordan fremtrædende overlæger i Region Hovedstaden har brugt forskningsmidler til private og ekstravagante formål.
* Region Hovedstaden har også undersøgt brugen af forskningsmidler, som blev iværksat efter Jyllands-Postens afsløringer i 2013-14.
* Det foreløbige resultat er ifølge Jyllands-Posten, at otte forskere på Rigshospitalet har fået en skriftlig advarsel eller en skriftlig påtale i forbindelse med deres brug af forskningsmidler.
* I januar rejste Københavns Politi desuden tiltale mod en fremtrædende overlæge for bedrageri af særlig grov beskaffenhed og underslæb af særlig grov beskaffenhed for cirka 2,8 millioner kroner.
* Ifølge anklageskriftet brugte lægen blandt andet forskningsmidlerne på dyre middage, mærkevarer og udlandsrejser.
* Yderligere fire overlæger er blevet politianmeldt. Der er tale om fremtrædende hjertelæger, der er sigtet for bedrageri, underslæb, tyveri og dokumentfalsk for i alt omkring 6,5 millioner kroner.
* Sigtelserne mod lægerne blev i sin tid rejst på baggrund af anmeldelser fra Rigshospitalet. Københavns Politi har dog siden valgt at droppe sigtelserne mod én af de fire overlæger.
* De nægter sig alle skyldige, oplyser Københavns Politi ifølge Jyllands-Posten.
Kilder: Morgenavisen Jyllands-Posten, Københavns Politi
