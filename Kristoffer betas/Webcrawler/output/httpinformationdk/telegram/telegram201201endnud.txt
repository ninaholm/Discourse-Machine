Endnu en død person fundet i krydstogtskib
Antallet af døde efter Costa Concordia-forliset er nu oppe på syv personer.


 Eftersøgningen efter døde og eventuelle overlevende personer i det forliste krydstogtskib Costa Condordia er tirsdag morgen genoptaget, og redningsmandskabet har nu fundet endnu en død person i det kæntrede skib.
Dermed er antallet af bekræftede omkomne oppe på syv.
Mandag blev eftersøgningen midlertidigt indstillet, da det 114.500 ton tunge gigantskib begyndte at gynge.
Luca Cari, talsmand for brandvæsnet, fortalte, at der er mange usikkerheder, fordi skibet er begyndt at lække af dets 2300 ton brændstof. Derfor bliver der fra nu af kun udført eftersøgning i dagtimerne.
Over 4200 personer blev evakueret, da skibet gik på grund tre en halv time efter, det var sejlet ud fra kystbyen Civitavecchia. Rederiet har udpeget kaptajnen som den store synder og mener, at grundstødningen skyldes en personlig fejl, fordi han er sejlet for tæt på øen.
Fire danskere var om bord på skibet, men de blev alle reddet i land og meldte hurtigt, at de havde det godt efter omstændighederne.
Mandag blev antallet af savnede personer øget til 29 fra tidligere 15. 25 af de savnede var passagerer på skibet, mens de øvrige fire er besætningsmedlemmer.
Hvorvidt den døde person, der er fundet tirsdag morgen, er turist eller ansat på krydstogtskibet er endnu ikke oplyst.
