SF: Bødetakst skal afhænge af lønnen
Det danske bødesystem skal ændres, så folk med højere indkomst også rammes hårdere, mener SF.


 Bøder skal kunne mærkes lige så hårdt for direktøren som for rengøringskonen. Det mener SF, der vil ændre det bødesystemet herhjemme, skriver JydskeVestkysten tirsdag.
Partiet lægger derfor op til en reformering af det danske bødesystem og en langt større udbredelse af bøder reguleret efter den enkeltes løn. Udspillet kommer samtidig med, at regeringen netop har præsenteret to lovforslag, der forhøjer en lang række bødetakster. 
- Det er klart, at en fartbøde på 1000 kroner ikke har den samme store, præventive effekt for en direktør med masser af penge som for rengøringskonen, siger SF's retsordfører, Karina Lorentzen Dehnhardt.
- Vi vil have mere fairness ind i bøderne og en mere ensartet, præventiv effekt, forklarer hun.
I dag reguleres bøden efter indkomsten blandt andet, når det gælder spirituskørsel, men SF mener, at systemet med fordel kan anvendes på mange flere områder og nævner fiskeriloven, konkurrenceloven og især færdselsloven som eksempler.
Hos bilejernes organisation, FDM, mener direktør Thomas Møller Thomsen, at det er urimeligt, hvis to naboer skal have en vidt forskellig bøde for at køre lige meget for hurtigt.
- Det er mere skatte- og fordelingspolitik, og det støtter vi ikke, at man bruger færdselsreglerne til. Sådan et forslag gavner kun statskassen og ikke trafiksikkerheden, siger han.
Socialdemokraterne vil til gengæld gerne være med til at kigge på forslaget, oplyser retsordfører Karen Hækkerup. Men i første omgang efterlyser hun en grundigere analyse af hele bødekataloget og om retfærdigheden af de enkelte bøder i forhold til hinanden.
