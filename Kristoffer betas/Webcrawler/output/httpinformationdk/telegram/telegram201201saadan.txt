Sådan siger Danmark ja til finanspagt
Danmark er på vej til at skrive under på ny finanspagt, der skal sikre strengere kontrol med budgetter.


 Statsminister Helle Thorning-Schmidt (S) sagde på et EU-topmøde i Bruxelles mandag ja til, at Danmark vil tilslutte sig eurolandenes finanspagt.
* Helle Thorning-Schmidt havde på forhånd været i Udenrigspolitisk Nævn og europaudvalget, hvor hun har fået mandat fra fem partier i Folketinget til, at Danmark kunne tilslutte sig finanspagten.
* Ud over de tre regeringspartier - Socialdemokraterne, De Radikale og SF - står Venstre og De Konservative også bag det danske ja til finanspagten, så længe det ikke overskrider det danske forbehold mod euroen.
* Trods Thornings foreløbige ja kræver tre partier imidlertid fortsat en folkeafstemning om Danmarks tilslutning til finanspagten. Det drejer sig om Dansk Folkeparti, Enhedslisten og Liberal Alliance.
* Spørgsmålet om, hvorvidt der skal udskrives folkeafstemning, afgøres af Justitsministeriets juridiske eksperter.
* De holder finanspagten op mod grundloven for at vurdere, om finanspagten betyder, at Danmark afgiver suverænitet. Hvis det er tilfældet, skal der udskrives folkeafstemning.
* Flere EU-eksperters foreløbige vurdering er dog, at der ikke er tale om suverænitetsafgivelse. Dermed tyder meget på, at det bliver politikerne, der skal afgøre Danmarks tilslutning til finanspagten ved en afstemning i folketingssalen.
* På torsdag møder Helle Thorning-Schmidt igen op i Udenrigspolitisk Nævn for at afrapportere om EU-topmødet og finanspagten. Her vil hun dog næppe nå at kunne have en melding fra Justitsministeriet med.
* Justitsministeriets afgørelse vil dog formentlig ligge klar inden begyndelsen af marts, hvor 25 af de 27 EU-ledere formelt ventes at skrive under på finanspagten på et nyt EU-topmøde.
* Dermed vil Helle Thorning-Schmidt inden topmødet formentligt kunne gå i folketingssalen og få et ja fra et flertal bestående af regeringspartierne og V og K til, at Danmark tilslutter sig pagten.
