K sætter mål for loft over kontanthjælpen
K vil have et kontanthjælpsloft. Der skal altid være mindst 3000 kroner i gevinst ved at arbejde, lyder det.


 De Konservative overhaler nu ifølge Jyllands-Posten Venstre indenom og præsenterer en konkret model for et kontanthjælpsloft, der med partiets ord skal genskabe "respekten for hårdt arbejde".
I fremtiden skal der være en øvre grænse for, hvor meget en kontanthjælpsmodtager samlet kan modtage i kontanthjælp, børnecheck, boligsikring og lignende offentlige ydelser.
Målet er, at der altid er mindst 3000 kroner i forskel mellem at være på passiv forsørgelse og at være i arbejde.
- Kontanthjælpsmodtagere er blevet ofre for et system, der er skruet sammen, så man ofte skal lede længe efter de helt store incitamenter til at gå ud og tage et arbejde, siger De Konservatives formand, Søren Pape Poulsen, til Jyllands-Posten.
Det konservative forslag indebærer, at en enlig på kontanthjælp med tre børn står til at miste 2.956 kroner om måneden efter skat.
På samme måde vil et ægtepar med et barn, hvor begge er på kontanthjælp, samlet miste 4.828 kroner per måned efter skat.
Besparelsen fra kontanthjælpsloftet bliver ifølge De Konservative 1,4 milliarder kroner, som skal bruges på et højere beskæftigelsesfradrag. De Konservatives model giver en skattelettelse på 192 kroner per måned til lavtlønnede.
Socialdemokraterne er glade for, at der nu er et borgerligt parti, der tør sætte tal på kontanthjælpsloftet, fordi det afslører konsekvenserne.
- Det vil ramme børnene, siger finansminister Bjarne Corydon (S) til Jyllands-Posten.
Venstre har selv bebudet en jobreform med et kontanthjælpsloft og skattelettelser til de laveste indkomster.
- Vi har ikke lagt os fast, og hvis blå blok vinder, er det Venstre, som skal stå i spidsen for at forhandle en aftale på plads, lyder det fra finansordfører Peter Christensen (V) til avisen.
