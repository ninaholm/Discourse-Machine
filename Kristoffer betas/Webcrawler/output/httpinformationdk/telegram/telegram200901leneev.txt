Lene E: Vent med at træffe momsbeslutning



 Den konservative formand Lene Espersen mener, at det er for tidligt, at afvise lavere moms på frugt og grønt. På den måde er hun på linje med sin gruppeformand Henriette Kjær, men går samtidig imod statsminister Anders Fogh Rasmussen, der afviser ordningen.
 På nuværende tidspunkt arbejder en forebyggelseskommission med en række forslag, der skal hjælpe danskerne til en sundere livsstil, og her er lavere moms på frugt og grønt på tale. Lene Espersen mener, at man bør afvente kommissionens arbejde, før der tages nogen politiske beslutninger.
 - Jeg vil sige, at vi nu afventer Forebyggelseskommisionens arbejde, så tager vi den politiske diskussion derfra, siger hun til Ritzau.
 Men statsministeren har ikke tænkt sig at vente. Han har allerede truffet sin beslutning, og lavere moms på frugt og grønt kan ikke betale sig.
 - Der er på intet tidspunkt truffet nogen beslutning i regeringen om, at vi skal arbejde for differencieret moms, siger statsministeren.
