Militærjunta afgiver magten i Mali
Militærjuntaen, der kuppede sig til magten i Mali, har accepteret at afgive magten til en overgangsregering.


 Militærjuntaen i Mali er blevet enige med den vestafrikanske samarbejdsunion ECOWAS om en plan om at overdrage magten og gå tilbage til et konstitutionelt styre i landet.
Aftalen mellem militærjuntaen og den vestafrikanske union blev underskrevet i hovedstaden Bamako af lederen af militærjuntaen, kaptajn Amadou Sanogo, og mægler Djibril Bassole, som er udenrigsminister i nabolandet Burkina Faso.
I henhold til aftalen skal juntaen overdrage magten til præsidenten i nationalforsamlingen, Diouncounda Traore, som får fuldmagt til at styre landet i en overgangsperiode og 40 dage til at udskrive et valg.
Ifølge aftalen bliver alle sanktioner mod landet ophævet. Elfenbenskystens præsident, Alassane Outtara, der er leder af ECOWAS siger til tv-stationen ORTM, at sanktionerne skal ophæves øjeblikkeligt.
Han tilføjer, at den demokratisk valgte præsident, Amadou Toumani Toure, der blev væltet ved statskuppet den 22. marts og siden ikke har været set i offentligheden, skal have lov til at bo, hvor han ønsker under hærens beskyttelse.
Aftalen omfatter også en amnesti for kupmagerne.
Overgangsregeringen vil skulle tage hånd om krisen i Nord-Mali, hvor tuareg-oprørere og islamister har taget magten og arrangere "frie, åbne og demokratiske valg".
Aftalen blev indgået kort efter, at ECOWAS afviste en erklæring om uafhængighed for Nord-Mali, som tuareg-oprørerne sendte ud natten til fredag.
Ifølge ECOWAS er Mali en udelelig enhed, og ECOWAS truer med at bruge alle midler - herunder også militær magt - for at holde landet samlet.
