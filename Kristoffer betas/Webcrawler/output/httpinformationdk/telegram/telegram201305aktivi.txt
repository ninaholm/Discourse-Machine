Aktivister: 80.000 er nu døde i syrisk konflikt
Næsten halvdelen af de 80.000, som nu har mistet livet i Syrien ifølge aktivistgruppe, var civile.


 Dødstallet for den blodige konflikt i Syrien har passeret 80.000, vurderer Det Syriske Observatorium for Menneskerettigheder, der er i opposition til præsident Bashar al-Assads styre.
Næsten halvdelen af de døde var civile, siger aktivistgruppen til nyhedsbureauet AFP.
Organisationen, der har kontor i London, får sine oplysninger fra et netværk af aktivister og læger i Syrien.
På grund af den alvorlige sikkerhedssituation og udenlandske mediers begrænsede adgang til Syrien er det vanskeligt at få bekræftet oplysninger om overgreb i landet fra uafhængigt hold.
FN har senest - i februar - opgivet antallet af døde i Syrien til omegnen af 70.000. En måned tidligere vurderede FN antallet til at være cirka 60.000.
Kampene mellem det syriske styre og oprørsgrupper i landet har stået på siden 2011, og de seneste uger har der været en stribe blodige oprør flere steder i landet.
Krigen har også ramt nabolandet Tyrkiet flere gange, og lørdag mistede 46 mennesker livet efter to bilbomber, som de tyrkiske myndigheder har beskyldt Assads efterretningstjeneste for at stå bag.
Siden marts har der internationalt været debat om, hvorvidt der er brugt kemiske våben i Syrien, efter den amerikanske præsident, Barack Obama, havde sagt, at det ville være en rød linje og en "game changer", hvis en af parterne i konflikten benyttede disse.
Storbritannien og USA mener sig sikre på at vide, at det syriske styre har anvendt kemiske våben, mens FN på den anden side har sagt, at det ikke kan bekræftes med sikkerhed.
Et medlem af et FN-arbejdsteam, som undersøger sagen, har imidlertid udtalt, at der helt sikkert er anvendt kemiske våben, men at det er oprørerne, som står bag.
USA og Rusland er enige om at afholde en international konference om, hvordan situationen skal håndteres. De er dog ikke enige om, hvem der skal inviteres med.
