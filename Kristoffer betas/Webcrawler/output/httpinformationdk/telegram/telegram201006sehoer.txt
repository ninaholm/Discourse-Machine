Se og Hør beklager over for Khader
Se og Hør indrømmer nu, at bladet ikke har dokumentation for, at Naser Khader fik udført sort arbejde tilbage i 2007. Bladet vil dog ikke undskylde artiklen.


 Ugebladet Se og Hør indrømmer nu, at bladet ikke har dokumentation for, at Naser Khader fik lavet sort arbejde på sit hus tilbage i 2007.
Det sker, efter at bladet for to uger siden nævnte sagen i en artikel, som bladet har valgt at dementere.
- Vi skrev, at vi under valgkampen afslørede, at der blev bygget for sorte penge. Det er formuleringen "afslørede", jeg gerne vil beklage. Vi burde have brugt ordet "skrev", siger chefredaktør for Se og Hør, Kim Henningsen.
Beklagelsen hænger ifølge ham sammen med, at bladet ikke kan dokumentere historien. Henningsen vil dog stadig ikke undskylde historien eller fortælle, om han mener, at Khader fik udført sort arbejde.
- Det spørgsmål ønsker jeg ikke at svare på i og med, at jeg ikke kan dokumentere det, siger Kim Henningsen til Ritzau.
Naser Khader (K) er glad for bladets indrømmelse:
- Det er jeg utrolig glad for, for jeg har fra starten sagt, at det var løgn. Vi har regninger, men de ville ikke se dokumentation. Den historie skulle bare skrives, og det afsporede valgkampen, siger den nu konservative politiker.
Men fordi Naser Khader ikke får en undskyldning fra bladet, vil han nu overveje, hvad der videre skal ske i sagen:
- På den ene side vil vi gerne videre, men der er også noget principielt i sagen og nogle juridiske overvejelser, vi skal have med vores advokat, for den sag har spøgt i så lang tid, og det er jeg så træt af, siger Naser Khader.
Det var ikke Kim Henningsen, men TV2's politiske redaktør, Henrik Qvortrup, der var chefredaktør på Se og Hør, da artiklen blev skrevet.
Den tidligere chefredaktør vil ikke kommentere på det aktuelle slagsmål om artiklen.
- Men jeg henviser til Pressenævnets afgørelse i sagen, som siger, at der var dækning for overskriften "Sort arbejde hos Naser Khader", og derudover har jeg ikke yderligere kommentarer, siger Henrik Qvortrup til Ritzau.
