RAF-terrorist håber på snarlig frigivelse



 En forhenværende topterrorist i tyske Rote Armee Fraktion kan se frem til snart at blive løsladt efter mere end 25 år bag tremmer.
 Christian Klar har siden 1982 afsonet en livstidsdom for nifoldigt drab, og landsretten i Stuttgart bekræfter at have gennemført en høring om, hvorvidt den 56-årige Klar er egnet til at blive løsladt, når han 3. januar 2009 har afsonet mindstestraffen på 26 år. 
 Den tidligere RAF-terrorists advokat, Heinz-Jürgen Schneider, siger, at hans klient ifølge en ny mentalundersøgelse næppe udgør nogen fare længere.
 For 31 år siden var Christian Klar en af hovedaktørerne i en bølge af terror, som i det såkaldte tyske efterår i 1977 med bortførelser og drab på blandt andre rigsadvokaten Siegfried Buback rystede det daværende Vesttyskland i sin grundvold.  
 Sidste år sagde forbundspræsident Horst Köhler nej til Christians Klars ansøgning om at blive benådet. 
