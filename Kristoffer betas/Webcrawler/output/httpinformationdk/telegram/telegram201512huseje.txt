Husejere blev fattigere i tredje kvartal
Huspriserne faldt i tredje kvartal, viser tal fra Danmarks Statistik. Festen fortsætter dog for lejligheder.


 Det blev en smule mindre sjovt at være boligejer. Det viser tal fra Danmarks Statistik, der spejler tidligere opgørelser fra Realkreditrådet.
Ifølge Danmarks Statistiks opgørelse for tredje kvartal, der er offentliggjort onsdag, faldt priserne på enfamiliehus med 0,3 procent i tredje kvartal. Det tal dækker over en stigning i Region Hovedstaden på 0,7 procent, der dog ikke kunne opveje fald i resten af landet.
- Samlet set bekræfter onsdagens tal de tendenser, vi allerede har været vidne til fra andre statistikker, skriver cheføkonom i Realkredit Danmark Christian Hilligsøe Heining i en kommentar til tallene.
- For det første gik boligmarkedet ned i kadence i tredje kvartal, som følge af rentestigningerne gennem maj og juni, og boligmarkedet kan også være blevet negativt påvirket af, at opsvinget herhjemme tabte momentum.
Mens priserne på huse faldt, fortsatte prisfesten for lejligheder. Her steg prisen med 2,2 procent i kvartalet.
Der er samtidig ingen grund til gråd og tænders gnidsel for boligejerne, der fortsat har oplevet solide prisstigninger det seneste år.
For det gennemsnitlige enfamiliehus er prisen steget med 5,9 procent på et år, mens den gennemsnitlige lejlighed er steget med 11,5 procent i pris.
 Hos Nordea forventer boligøkonom Lise Nytoft Bergmann, at boligpriserne vil stige yderligere næste år.
- Det er helt almindeligt, at boligpriserne tager sig en vækstpause, når sommeren går på hæld, skriver hun i en kommentar og fortsætter:
- Vi forventer, at huspriserne vil være cirka tre procent højere ved denne tid næste år.
På den baggrund kan boligejerne i hvert fald ikke give udviklingen i boligpriserne skylden, hvis de i morgen beskyldes for at have lagt for få eller for små gaver under træet.
