Venstre: Lavere asylydelser har haft effekt på asyltal
Nyhed om lavere ydelse har spredt sig, men det er usikkert, om det er hele årsagen til fald i asyltal, siger V


 Regeringens halvering af ydelserne til asylansøgere har haft en effekt.
Sådan lyder det fra Venstre, efter at Jyllands-Posten lørdag har bragt foreløbige asyltal fra juni og juli.
Venstres integrationsordfører Marcus Knuth ser en sammenhæng med, at regeringen straks efter valget har sænket ydelsen til asylansøgere til SU-niveau. Han mener dog, at det er for tidligt at sige, om stramningen er hele forklaringen:
- Vores indtryk er, at beskeden om lavere ydelser har spredt sig meget hurtigt, og jeg er overbevist om, at det også har haft en effekt. Men om den er 100 procent ansvarlig for det lavere antal asylansøgere, er for hastig en konklusion at drage, siger Marcus Knuth.
Han henviser til, at tallene kan gå lidt op og ned fra måned til måned:
- Men hvis trenden fortsætter sådan her over flere måneder, så tror jeg godt, vi kan begynde at konkludere, at det er et resultat af vores stramninger, siger Marcus Knuth.
Sidste år var det for alvor i sommermånederne, at asyltallet steg i Danmark - formentlig fordi det i disse måneder er lettere at krydse Middelhavet.
I år ser antallet af asylansøgere dog ud til at blive markant lavere, selvom flere flygtninge krydser Middelhavet. Mens der i juli 2014 blev registreret 1733 asylansøgere, vil tallet for juli i år lande mellem 1000 og 1100, skriver Jyllands-Posten.
- Mig bekendt er de markant laverede ydelser den eneste ændring i helhedsbilledet i juli måned. Jeg håber, at det er et meget hurtigt og effektivt tegn på, at vores nye asylpolitik virker, siger Marcus Knuth.
Fra flere sider er der dog tidligere blevet sat spørgsmålstegn ved, om ydelserne spiller en afgørende rolle for flygtninge.
Blandt andre asylforsker Martin Lamberg-Pedersen fra Københavns Universitet har påpeget, at det i højere grad er menneskerettigheder, gode uddannelsesmuligheder, antallet af landsmænd og tilfældigheder, der afgør, hvor flygtninge søger asyl.
Også Dansk Flygtningehjælp har tidligere sat spørgsmålstegn ved sammenhængen.
Marcus Knuth mener dog, at der er tilstrækkelig dokumentation for ydelsernes betydning:
- Vi hører fra Frontex, at folk går målrettet efter de høje ydelser. Når vi sætter dem ned, så bør der være et ret øjeblikkeligt resultat af det, siger Marcus Knuth.
