Skolepigen Malala på 16 år får international fredspris
Malala Yousafzai, der regnes som favorit til at modtage Nobels fredspris, har modtaget børnefredspris fredag.


 Den pakistanske skolepige og børneaktivist Malala Yousafzai, som sidste år overlevede et drabsforsøg fra Taliban, modtog fredag den internationale fredspris for børn i den hollandske by Haag.
Malala blev hædret i Riddersalen i det hollandske parlament for at "have risikeret sit liv i kampen for adgang til uddannelse for piger over hele verden."
- Jeg ønsker at leve i en verden, hvor uddannelse er noget, vi regner for givet over alt på kloden, siger Malala i en tale.
Fredsprisen er stiftet af KidsRights Foundation.
Den yemenitiske modtager af Nobels fredspris Tawakkul Karman overrakte prisen til den pakistanske pige. Med prisen følger 100.000 euro til støtte af uddannelsesprojekter for piger i Pakistan.
I oktober 2012 blev Malala skudt i hovedet på vej hjem fra skole. Hun blev opereret på et hospital i Birmingham i England, hvor hun bor nu.
Malala blev internationalt kendt i 2009 med en blog på BBC. Hun beskrev sit liv i Swat-dalen, som dengang blev kontrolleret af Taliban, der brændte pigeskoler ned og begik overgreb mod befolkningen.
Hun har i flere år kæmpet for pakistanske pigers ret til at gå i skole.
I 2011 modtog hun Pakistans første nationale fredspris.
 Hun er i år blevet nomineret af norske, franske og canadiske parlamentsmedlemmer til Nobels fredspris, og hun betragtes af nogle eksperter som favorit til den prestigefyldte hæder.
