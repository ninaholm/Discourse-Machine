V er klar til at undersøge brugerbetaling
En kommission, der skal se på brugerbetaling, lyder som en god idé, siger Venstre.


 Det er en god idé at nedsætte en kommission, der skal kortlægge muligheden for brugerbetaling i det danske samfund.
Sådan lyder det fra Venstres finansordfører, Jacob Jensen, som dermed støtter et af de første politiske udspil fra Lars Barfoed, efter han fredag blev ny politisk leder for De Konservative.
- Det kunne være et udmærket tiltag. Samfundet udvikler sig, og de ting, som vi indførte gratis for 30 år siden, er ikke nødvendigvis det, som vi stadig skal prioritere. Økonomien ser anderledes ud, og vi bliver måske nødt til at prioritere hårdere blandt det, vi kan tilbyde gratis. Så jeg vil være fordomsfri over for, hvad sådan en gennemgang kan munde ud i, siger Jacob Jensen.
Venstremanden ønsker dog ikke at komme med forslag til, hvad der kunne bliver omfattet af brugerbetaling for fremtiden.
Lars Barfoed ønsker at målrette offentlige ydelser mere til dem, der har behov for det.
- Vi må se kritisk på alle de ydelser, som vi i dag giver gratis til alle og vurdere, om der er mere, som vi selv skulle sørge for.
- Der er steder i sundhedssektoren, hvor det er lidt mærkeligt, at man skal betale flere tusinde kroner for at gå til tandlæge, mens alt andet i sundhedsvæsenet stort set er gratis, siger han til Berlingske Tidende.
Politisk ordfører for De Konservative Henriette Kjær vil på forhånd ikke komme med bud på, hvor det kunne blive aktuelt med øget brugerbetaling.
- Det er netop det, vi vil have en kommission til at se på, siger Henriette Kjær.
