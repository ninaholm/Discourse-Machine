Omstridte øer udløser hårde ord mellem USA og Kina
USA frygter, at magtbalancen i Det Sydkinesiske Hav kan blive forskubbet for meget til Kinas fordel.


 Territoriale stridigheder i Det Sydkinesiske Hav har ført til en ophedet ordstrid mellem USA og Kina.
 Den amerikanske udenrigsminister, John Kerry, der er på besøg i Kina, opfordrede lørdag Beijing til at "reducere spændingerne" i Det Sydkinesiske Hav. Han sagde, at Kinas fremfærd i området vækker bekymring i Washington.
Men Kinas udenrigsminister, Wang Yi, svarede udiplomatisk, at Beijings vilje til at forsvare dets territoriale integritet er "hård som en klippe," og det stod klart, at spændingerne i området vil bestå.
Kina gør krav på omkring 90 procent af det 3,5 millioner kvadratkilometer store hav, hvor både Filippinerne, Taiwan, Malaysia, Brunei og Vietnam også gør krav på større og mindre dele.
Krisen er blevet optrappet ved, at Kina meget abrupt har gjort krav på syv rev i øgruppen Spratly, hvor en række lande gør krav på nogle af de i alt 105 småøer.
 Kineserne har også udtrykt modstand mod USA's planer om måske at sende militærfly og flådefartøjer til Det Sydkinesiske Hav for at sikre fri navigation i området.
USA har ikke valgt side i den territoriale konflikt, men Washington kritiserer Kinas opførelse af landingsbaner i nogle af de omstridte områder, hvilket kan forskubbe magtbalancen i området.
Det Syd- og Østkinesiske Hav har i årtier skabt spændinger i området, der har store olie- og gasrigdomme.
Forholdet mellem Japan og Kina er anspændt på grund af en øgruppe i Det Østkinesiske Hav, der er kendt som Diaoyu på kinesisk og Senkaku på japansk.
Spratly-øgruppen, der udelukkende består af koralrev og småøer, har også interesse, fordi de ligger strategisk godt i forhold til handelssejlruter.
