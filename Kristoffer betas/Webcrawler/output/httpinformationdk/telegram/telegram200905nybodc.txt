Ny bod til Cowi for mangler i skoletest



 Cowi står endnu engang til en økonomisk lussing, fordi folkeskolens nationale test endnu ikke er blevet færdige til tiden. Foreløbig skal leverandøren Cowi betale godt en halv million til Skolestyrelsen, og indtil testene er godkendt, koster det konsortiet bag 15.000 kroner om dagen i bod.
 Cowi skulle ifølge kontrakten levere 5400 opgaver til ti test, men der er kun produceret 5343 opgaver. Blandt andet mangler der opgaver til de dygtigste elever i dansk og læsning, og tekniske løsninger til handicappede elever er heller ikke på plads.
 - Det er ingen hemmelighed, at vi har været stærkt utilfredse og frustrerede undervejs over problemer og forsinkelser, som også skolerne har mærket. Når leverandøren ikke leverer, skal der betales en bod, siger Martin Isenbecker, direktør i Skolestyrelsen. Han åbner dog op for at betale pengene helt eller delvist tilbage, når kravene er opfyldt.
 - Med en aftale, hvor de får mulighed for at genvinde boden, holder vi os stadig inden for vores budget. Den giver samtidig Cowi-konsortiet et ekstra incitament til at sørge for, at vi kommer over målstregen. Det tror vi er den bedste løsning for projektet, siger han.
 Skolestyrelsen glæder sig nemlig samtidig over, at Cowi-konsortiet er nået et pænt stykke. Ti test kører i øjeblikket i et pilotprojekt på 100 skoler over hele landet. Her er de foreløbige meldinger, at testene generelt fungerer godt.
 Cowi-konsortiet fik i juli sidste år en bod på 1,3 millioner kroner, fordi de nationale test måtte udskydes et år. Den samlede aftale for at udvikle og drive testsystemet i tre år indbringer konsortiet 55 millioner kroner.

