Cepos: 74.000 tjener for lidt på arbejde
74.000 danskere tjener under 1000 kroner ekstra om måneden på arbejde i stedet for offentligt forsørgelse


 Lavtlønnede tjener så lidt mere på at arbejde, at en ekstra indsats dårligt betaler sig. 74.000 danskere får ifølge Beskæftigelsesministeriet 50 kroner pr. arbejdsdag eller under 1000 kroner ekstra om måneden i stedet for at blive forsøget af det offentlige.
Det siger Martin Ågerup, som er direktør i den borgerligt-liberale tænketank Cepos. Han peger på, at et par på kontanthjælp med to børn har over 14.000 kroner efter skat hver måned, når skat, el, vand og varme og andet er betalt.
- Det er et beløb, man kan leve for, mener Martin Ågerup.
Han mener, at forskellen slet ikke ansporer lavtlønnede til at tage et job.
- Og dét faktum har været med til at få danskerne op af stolene og tage afstand fra, at politikere og eksperter i årevis har argumenteret for højere kontanthjælpsydelser, siger han.
Martin Ågerup retter skytset mod politikere som SF's socialordfører Özlem Cekic samt organisationer som Arbejderbevægelsens Erhvervsråd, CASA og Rådet for Socialt Udsatte.
De har i årevis forkert kaldt kontanthjælpsloftet for en "fattigdomsydelse", mener han.
Özlem Cekic kom på glatis sidst i 2011, da hun forsvarede fattige "Carina", som har 5.000 kroner om måneden i kontanthjælp efter skat, overfor Liberal Alliances Joachim B. Olsen.
Torsdag afslører Morgenavisen Jyllands-Posten, at Cekic i 2008 henviste "Carina" til to aviser.
- Carina har ikke ført debatten om fattigdom på afveje. Tværtimod har hun og Özlem fået en årelang forfejlet debat tilbage på sporet ved tydeligt at vise, at det har været misvisende at betegne kontanthjælpsloftet som en "fattigdomsydelse", siger Martin Ågerup.
