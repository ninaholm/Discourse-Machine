Alt for få ledige får tilbudt uddannelse
Kun ni procent af ledige er i aktivering i regulære uddannelsesforløb. Systemet har slået fejl, mener minister


 Når en ledig bliver sendt i aktivering, er det ganske sjældent, at han eller hun bagefter kan gå derfra med et papir på nye kompetencer.
Beskæftigelsesministeriet har for første gang lavet en opgørelse over, hvor ofte uddannelse anvendes som aktivering.
Den viser, at blot ni procent af de ledige er i aktivering i regulære uddannelsesforløb som eksempelvis voksenuddannelse, AMU-kursus eller gymnasial uddannelse, skriver Politiken.
Hele 91 procent er aktiveret i andre tilbud og kurser, der har det tilfælles, at de ikke løfter den lediges uddannelsesniveau.
Beskæftigelsesminister Mette Frederiksen (S) fastslår, at systemet har slået fejl.
- Beskæftigelsessystemet er slet ikke gearet til at klæde mennesker på til at kunne klare sig på fremtidens arbejdsmarked. Fra min side bebuder jeg et fundamentalt opgør med den beskæftigelsespolitik, der føres i dag, siger Mette Frederiksen til Politiken.
Ministeren påpeger, at der er et kæmpe behov for at løfte de lediges uddannelsesniveau. Hele 60 procent af de ledige kontanthjælpsmodtagere er ufaglærte. Og de er samtidig dem, der sjældnest modtager uddannelse under aktivering.
 Ifølge ministeriets nye tal sker det kun for tre procent af kontanthjælpsmodtagerne.
Konkret vil ministeren skele til den akutpakke, som regeringen netop har vedtaget som hjælp til de ledige, der risikerer at ryge ud af dagpengesystemet.
Danmark bruger hvert år seks milliarder kroner på den aktive indsats for ledige, og den har ofte været i kritisk søgelys. Især den jungle af kurser, der er blevet døbt pipfuglekurser efter et kursus, hvor ledige skulle finde deres indre fugl.
Og det er pengene til netop aktiveringsindsatsen, som Mette Frederiksen vil bruge til at betale for uddannelse til flere.
Her har regeringen allerede med finanslovsforslaget for 2013 taget et første skridt, hvor der flyttes 500 millioner kroner fra aktivering til uddannelse.
Hovedansvaret for aktiveringen har kommunerne, og i KL advarer formand Erik Nielsen (S) stærkt imod ministerens forslag. Han frygter, at det vil gå ud over de svageste ledige, der ikke bare kan begynde på en uddannelse.
