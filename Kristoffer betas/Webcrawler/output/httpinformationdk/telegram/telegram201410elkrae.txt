EL kræver flere penge til Naturplan Danmark
Der skal flere midler til at beskytte grundvand og natur, end regeringen har afsat, mener Enhedslisten.


  Regeringen skal poste endnu flere penge i Naturplan Danmark, så der kan rejses mere løvskov.
Sådan lyder budskabet fra Enhedslistens miljøordfører, Per Clausen, som kræver flere penge til naturen på finansloven end de 195 millioner kroner, som regeringen har afsat til Naturplan Danmark, der skal skabe en bedre sammenhæng i den danske natur.
- Man skal både satse på mere skov og mere natur i eksisterende skov. Vi vil også beskytte grundvandet bedre. Det kan ske ved at rejse skov, mens man i andre områder bare skal undlade at sprøjte med pesticider og at gøde, siger Per Clausen.
Miljøminister Kirsten Brosbøll (S) præsenterer mandag Naturplan Danmark sammen med statsminister Helle Thorning-Schmidt (S). Regeringen vil ifølge Politiken skabe flere naturkorridorer.
De 98 kommuner skal finde naturområder, hvor der skabes sammenhæng for dyre- og plantearter. Der skal tegnes et kort over landets mest værdifulde naturområder.
 Regeringen vil bruge 10 millioner kroner til at genoprette stenrev i havet eller fjorde. Det skal forbedre dyr og planters liv på havbunden, så der kommer flere arter. Det oplyser De Radikales miljøordfører, Lone Loklindt.

SF savner bindende mål i regeringens naturplan. SF foreslår i finansloven en biodiversitetslov, som forpligter regeringen, oplyser miljøordfører Lisbeth Bech Poulsen.
 Liberal Alliance vil skabe sammenhængende natur ved at lade landmænd og jordejere byde på projekter, siger miljøordfører Villum Christensen.
- Men for os er det helt afgørende, at frivillighed rent faktisk bliver drivkraften, så vi ikke ender ud i en ny randzone-sag, hvor landbrugsjord eksproprieres på må og få, siger han.
