Carl Holst fik dagligt leveret ti aviser til privaten
Advokatundersøgelse afslører, at Carl Holst havde enormt forbrug af aviser som formand for Region Syddanmark.


 Folketingspolitikeren Carl Holst (V) var i sin tid som formand for Region Syddanmark særdeles velforsynet med aviser - både på sit kontor og på sin private adresse.
Det skriver Jyllands-Posten.
Oplysningerne om Venstre-politikerens avisforbrug fremgår af en fortrolig redegørelse fra advokatfirmaet Kromann Reumert, som Jyllands-Posten har fået læst enkelte passager op fra.
- I alt blev 37 avisabonnementer stilet til sekretariatets adresse og ti avisabonnementer stilet til den tidligere regionsrådsformands privatadresse, står der i den foreløbige redegørelse.
Forretningsudvalget i Region Syddanmark skal onsdag behandle redegørelsen.
Egentlig var det planen, at sagen skulle behandles på den åbne dagsorden, men mandag oplyste regionsdirektør Jane Kraglund, at sagen skal drøftes bag lukkede døre.
Ifølge Jyllands-Posten angiveligt fordi Carl Holst skal have mulighed for at udtale sig om kritikpunkterne, før redegørelsen kan skrives endelig færdig.
Et af de punkter, som den tidligere regionsrådsformand sandsynligvis bliver bedt om at forklare, handler om hans avisforbrug.
Ifølge Region Syddanmarks regler kan medlemmer af regionsrådet få dækket udgifterne til to aviser og to tidsskrifter.
Der gælder dog særlige regler for rådets formand.
 "Dog undtaget regionsrådets formand, som efter et konkret skøn har mulighed for at holde flere aviser", står der ifølge Jyllands-Posten i et notat fra rådet i 2009.
Redegørelsen blev oprindeligt bestilt, efter at BT for en god måned siden fortalte, at regionen havde fået ændret en faktura, så det blev skjult, at man betalte en konsulent for at skrive indlæg og taler for Carl Holst.
