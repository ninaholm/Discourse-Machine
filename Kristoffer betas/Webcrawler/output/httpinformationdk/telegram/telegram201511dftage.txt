DF tager flere stramninger med til Støjbergs bord
At Sverige ikke længere kan garantere indkvartering til alle flygtninge får DF til at skrue bissen på.


 Dansk Folkeparti tager nu officielt partiets forslag om at oprette statslige centre til mennesker, som har fået asyl i Danmark, med til forhandlingsbordet hos udlændinge- og integrationsminister Inger Støjberg (V).
Det siger DF's formand, Kristian Thulesen Dahl, til Ritzau.
Det sker som en direkte konsekvens af, at Sverige har meddelt, at man ikke længere kan garantere indkvartering til alle flygtninge, som kommer til landet.
Forhandlingerne om udlændingestramninger har stået stille i en uges tid, og det er til stor frustration for DF.
Den svenske udmelding, som kom torsdag, betyder ifølge Kristian Thulesen Dahl, at forhandlingerne må i gang igen, for Danmark må forvente, at flere flygtninge og migranter nu søger mod Danmark i stedet for Sverige, mener han.
- Det, vi må se i øjnene, er, at selv Sverige kan nu begynde at se, at det her går galt. I takt med, at de gør det, må udgangspunktet være, at så kommer der flere flygtninge til Danmark.
- Det er ikke holdbart. Kommunerne kan ikke magte denne opgave, og det vil sige, at vi får ikke integreret disse mennesker, som kommer hertil. Så må vi finde nye løsninger, siger Thulesen Dahl til Ritzau.
At huse mennesker, som får asyl, i statslige centre og ikke integrere dem gennem kommunerne vil ifølge DF være en understregning af, at man kun skal opholde sig i Danmark midlertidigt og ikke kan forvente en permanent bopæl her i landet.
- Det vil understrege to ting: At vi opfylder vores forpligtelse til at give beskyttelse til de mennesker, der rent faktisk har krav på beskyttelse. Så overholder vi konventionerne, som Støjberg jo er meget optaget af.
- Men vi understreger så også over for disse mennesker, at de ikke kan forvente, at de har fundet en ny permanent bopæl i Danmark, siger Thulesen Dahl.
Tidligere fredag ville Støjberg ikke forholde sig til DF's forslag om statslige centre, da det officielt ikke er kommet på bordet endnu.
- Det har ikke været en del af forhandlingerne indtil videre, og jeg har ikke hørt DF komme med forslaget reelt. Jeg vil gerne se forslaget, inden jeg forholder mig til det, sagde Støjberg.
