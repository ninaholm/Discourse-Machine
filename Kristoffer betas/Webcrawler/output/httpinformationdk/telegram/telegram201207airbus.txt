Airbus udfordrer Boeing med fabrik i USA
Airbus-fabrik i Alabama skal årligt bygge 50 A320- fly. Dermed flyttes produktionen for første gang til USA.


 Den europæiske flygigant Airbus bekræfter, at den har planer om at opføre den første samlefabrik i USA. Trækket anses som et aggressivt fremstød ind på verdens travleste flymarked, som er hjemland for den rivaliserende flyproducent Boeing Co.
Verdens største producent af kommercielle jetfly siger, at fabrikken bliver placeret i Mobile i delstaten Alabama. Her skal der bygges op til 50 A320-fly årligt, inden der er gået to år efter åbningen i 2016.
Fabrikken vil beskæftige 1000 personer, og det bliver den næststørste Airbus-fabrik uden for Europa. Den største ligger i Kina.
 Iagttagere siger, at beslutningen kan føre til gennemgribende ændringer i den amerikanske rum- og luftfartsindustri.
Airbus og Boeing er involveret i den største strid nogensinde i Verdenshandelsorganisationen WTO. De to giganter beskylder hinanden for at have modtaget milliarder af euro i illegale subsidier.
Airbus kontrolleres af den europæiske sammenslutning af flyproducenter i EADS.
