Hjort til EU: Vi vil afskaffe efterlønnen
Regeringen har opgivet at droppe efterlønnen. Men det tæller med, når EU tager temperaturen på dansk økonomi.


 I de hjemlige forhandlinger om 2020-planen har regeringen erkendt, at der ikke er politisk flertal for at sende efterlønnen på pension.
Alligevel spiller regeringens udspil om at afskaffe efterlønnen en central rolle i det såkaldte konvergensprogram, som finansminister Claus Hjort Frederiksen (V) med 10 dages forsinkelse har sendt til EU-Kommissionen i Bruxelles.
- I konvergensprogrammet viser vi, hvordan regeringen vil løse de finanspolitiske udfordringer, dansk økonomi står over for, siger finansminister Claus Hjort Frederiksen (V) i en pressemeddelelse.
Det skal blandt andet ske ved en tilbagetrækningsreform, der indeholder "en fremrykning af forhøjelserne af efterløns- og folkepensionsalderen (...) og en gradvis afvikling af efterlønnen", fremgår det af programmet.
EU-Kommissionen skal i de kommende uger bruge konvergensprogrammet til at vurdere, om Danmark er tilbage på ret kurs i forhold til at overholde EU's regler om underskud på statsbudgettet.
Men den store økonomiske redegørelse på 132 sider er nærmest forældet, inden den kommer EU-Kommissionen i hænde.
Endnu engang tirsdag understreger statsminister Lars Løkke Rasmussen (V), at der ikke er udsigt til en afskaffelse af efterlønnen.
- I ved jo lige så godt som jeg, at jeg har foreslået efterlønnen væk. Enhver der iagttager forhandlingerne og de tilkendegivelser, der er kommet, ved jo også, at det kan ikke ende der. Det er der ikke flertal for, siger Løkke på sit ugentlige pressemøde.
Regeringen har været under tidspres fra EU for at indsende konvergensprogrammet, som egentlig skulle have været sendt til Bruxelles inden udgangen af april.
Derfor har det været nødvendigt at bruge regeringens udspil til en 2020-plan uden at kunne vente på slutresultatet af de igangværende forhandlinger.
 Regeringen skal også indsende danske målsætninger i forbindelse med den nye euro-plus-pagt. Det vil dog først ske, når forhandlingerne om 2020-planen er afsluttet, oplyser Finansministeriet.
