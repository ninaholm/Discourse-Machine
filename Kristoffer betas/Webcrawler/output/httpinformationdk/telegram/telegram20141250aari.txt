50-årig dansker er sigtet for knivdrab i Norge
En mand med dansk statsborgerskab har erkendt drabet på en 35-årig nabo lørdag aften i Bergen.


 En 50-årig dansk statsborger er sigtet for at have knivdræbt en 35-årig kvinde lørdag aften i Bergen i det vestlige Norge, skriver Bergensavisen.
Den dræbte og den sigtede var naboer. Knivstikkeriet foregik ifølge politiet i et fælleskøkken.
Politiet rykkede ud til en adresse i bydelen Fyllingsdalen i Bergen, hvor den 50-årige blev anholdt klokken 23.50.
Kvinden blev erklæret død kort tid efter af sine skader.
- Kort før midnat fik vi en melding om et knivstikkeri. Vi rykkede ud med det samme. Den sigtede blev pågrebet uden dramatik. Den forurettede blev erklæret død på stedet, oplyste politiadvokat Trond Eide på et pressemøde ifølge Bergensavisen.
Efterforskere har fundet en kniv, som de mistænker for at være drabsvåbnet, og manden har tilstået drabet ifølge sin forsvarer.
- Han erkender handlingen, siger forsvarer Kaj Wigum ifølge Bergensavisen, hvilket politiet også bekræfter.
- Han har erkendt at have stukket forurettede flere gange, siger Trond Eide.
Ifølge Ekstra Bladet stammer den 50-årige fra Sri Lanka, men har boet i Danmark i mange år.
Han flyttede til Norge for et par år siden, hvor han arbejder som social- og sundhedsassistent.
