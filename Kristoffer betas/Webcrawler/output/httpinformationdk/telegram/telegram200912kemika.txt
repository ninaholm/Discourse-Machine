Kemikalier forurener østjysk grundvand



 Et drikkevandsområde ved den lille østjyske by Boulstrup, der ligger syd for Odder, er forurenet med opløsningsmidler fra et renseri. Det afslører en undersøgelse fra Region Midtjylland.
 Regionens undersøgelse, der er foretaget over de seneste tre år, viser, at to magasiner med grundvand er kraftigt påvirket af forurening med opløsningsmidler. Den kraftige forureningen befinder sig i de øverste grundvandsmagasiner, mens mængden af opløsningsmidler holder sig under grænseværdierne i de nedre magasiner, hvor drikkevandet pumpes op fra. Derfor er boringer endnu ikke lukket, men Region Midtjylland følger udviklingen, og det lokale vandværk har sikret sig, at vandforsyningen hurtigt kan kobles fra og i stedet sluttes til Odder Vandværk.
