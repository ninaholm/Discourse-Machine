Syriens opposition siger ja til fredsmøde i Genève
Den nationale koalition i Syrien er klar til længe ventet fredskonference. Men på flere betingelser.


 Syriens opposition vil gerne deltage i en international fredskonference i den schweiziske by Genève, så den over to år lange borgerkrig kan få en ende.
Syriens Nationale Koalition opstiller dog en række betingelser, der skal være opfyldt, før at fredsforhandlingerne kan blive en realitet. Det fremgår af en erklæring fra koalitionen efter et møde i Istanbul.
Oppositionen kræver blandt andet, at hjælpeorganisationer får adgang til de belejrede områder, at politiske fanger bliver løsladt og at præsident Bashar al-Assad bliver fjernet fra magten.
Præsidenten for Syriens Nationale Koalition, Ahmad Jarba, har tidligere sagt, at oppositionen ikke vil forhandle, med mindre der foreligger en deadline for Assads tid som præsident.
I sidste uge blev den længe ventede internationale fredskonference om den syriske borgerkrig udskudt, og kort tid efter fortsatte blodsudgydelserne for fuld styrke på landjorden i det hårdt ramte land i Mellemøsten.
Formålet med konferencen er at bringe de stridende parter til forhandlingsbordet, så man kan sætte punktum for borgerkrigen, der har kostet flere end 100.000 mennesker livet og sendt millioner af syrere på flugt.
USA og Rusland bebudede allerede tilbage i maj en fredskonference, men uvilje hos stridens parter og et intermezzo med kemiske våben, hvor USA truede med et militært angreb på Syrien, har forhalet processen.
Syriens regime blev beskyldt for at have angrebet en forstad til Damaskus i august med kemiske våben. Siden er der indgået en aftale i FN om at eliminere alle de kemiske våben i Syrien senest i 2014. Assads regering har tilsluttet sig aftalen.
