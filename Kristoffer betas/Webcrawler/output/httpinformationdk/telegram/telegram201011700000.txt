700.000 står uden for arbejdsmarkedet
Efterløn og førtidspension lægger beslag på en stor del af arbejdsstyrken. Næsten ligeså mange som for 15 år siden er uden for arbejdsmarkedet.


 699.025 danskere i den erhvervsdygtige alder står ikke til rådighed for arbejdsmarkedet, viser en opgørelse i KL's nyhedsbrev Momentum. Det er kun 3500 færre end i 1995, selv om perioden bød på højkonjunktur og faldende ledighed.
- Det er deprimerende lidt, det er lykkedes at forandre størrelsen af denne gruppe. Der er jo både lavet betydelige reformer, ligesom vi har haft en bragende højkonjunktur, siger Jørgen Søndergaard, direktør for SFI, Det nationale Forskningscenter for Velfærd.
Ifølge Torben M. Andersen, professor i økonomi og tidligere formand for regeringens Velfærdskommission, er de nye tal problematiske, fordi der med stadig flere ældre bliver mangel på arbejdskraft.
- Alle prognoser fortæller os, at vi om få år får brug for alle de ledige hænder på arbejdsmarkedet, som vi overhovedet kan opdrive. Hvis det ikke lykkes, giver det problemer for velfærdsstaten, siger Torben M. Andersen.
Hos De Konservative, som har siddet i regering over halvdelen af undersøgelsesperioden, er politisk ordfører Henriette Kjær stærkt utilfreds med udviklingen.
 - Jeg forstår det simpelthen ikke. Måske er der en tendens til at opgive folk lidt for nemt, siger hun.
Blandt de knap 700.000 uden for arbejdsmarkedet i 2009 var 214.000 på førtidspension, mens 131.000 modtog efterløn.


