De Radikale vil rundbarbere efterlønnen
Efterlønnen skal være væk om10 år. Ellers skal der flere besparelser til, siger næstformand Morten Østergaard


 Efterlønnen må fjernes. Ellers skal der skæres asocialt dybt med færre pædagoger i daginstitutioner, flere elever i skoleklasser og mindre bad og rengøring i hjemmehjælpen.
Det siger Morten Østergaard, som er næstformand i De Radikales folketingsgruppe. 
- Vi siger krystalklart: Vi vælger børnene, skolen og de ældre fremfor efterlønnen, siger han. 
55 procent af danskerne vil fjerne efterlønnen for personer under 40 år ifølge Rambøll/Analyse Danmarks meningsmåling i Morgenavisen Jyllands-Posten.
- Målingen viser, at befolkningen er moden til en efterlønsdiskussion. Kredsen bag efterlønsforliget (fra 2006) bør revidere aftalen, der først træder i kraft fra 2019. Med de næste ti års udfordringer batter det ikke, at reformer først virker om 30 år, siger Morten Østergaard.
Blandt forligspartierne står De Radikale alene med kravet om en efterlønsreform sammen med De Konservative. Kravet afvises af Socialdemokraterne, Dansk Folkeparti og Venstre samt SF, som ikke er med i forliget.
- Hvis almindelig sund fornuft og økonomernes råd ikke kan gøre tricket, så kan målingen påvirke de store partier, siger Morten Østergaard.
Han afviser, at 21,7 milliarder kroner, som efterlønnen koster, blot sluges af udgifter til førtidspension og dagpenge til syge og arbejdsløse til efterlønnere.
- Fire af fem kan forsørge sig selv. Det viser Finansministeriets tal, siger Morten Østergaard. 




Morten Østergaard afviser, at 21,7 milliarder kroner til efterløn i år sluges af udgifter til førtidspension samt dagpenge til syge og arbejdsløse, hvis ordningen fjernes. Fire af fem efterlønnere ville ifølge Finansministeriet forsørge sig selv, hvis ordningen ikke fandtes. Kun seks procent ville ifølge Arbejdsmarkedskommissionen have ret til  førtidspension, påpeger han.
