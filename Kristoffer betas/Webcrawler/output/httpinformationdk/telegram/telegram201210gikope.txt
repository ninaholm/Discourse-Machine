Det gik Operation Green Desert i Irak ud på
Nye oplysninger om fangemishandling under Operation Green Desert er kommet frem. Se fakta om operationen her:


 En netop lækket video viser danske soldater under operation Green Desert i Irak i 2004 se til, mens irakiske civile bliver slået og sparket af de irakiske sikkerhedsstyrker, uden at de danske soldater griber ind.
* Operation Green Desert er kodeordet for en operation, som løb af stablen i morgentimerne den 25. november 2004 i provinsbyen Al-Zubair, fem kilometer fra den danske lejr Camp Danevang i Irak.
* Omkring 1000 soldater fra Danmark, Storbritannien og Irak deltog i operationen, som blev iværksat efter en anmodning fra de irakiske sikkerhedsstyrker.
* Operationen var en hus- og område-ransagning af fire målområder udpeget af irakiske sikkerhedsstyrker.
* De irakiske sikkerhedsstyrker havde planlagt operationen med støtte fra den danske bataljon. De danske styrkers opgave gik ud på at overvåge operationen, støtte de irakiske sikkerhedsstyrker i opgaven og være synligt til stede i operationsområdet.
* Områderne var under mistanke for at huse våben og sprængstoffer til brug mod de irakiske sikkerhedsstyrker og de multinationale styrker i området. Samtidig "skulle nogle af de elementer, der kæmper mod demokratiseringen af Irak, opholde sig i husene".
* Resultatet af operationen var 36 tilbageholdte irakere i irakisk varetægt, og der blev beslaglagt 15 håndvåben med ammunition, diverse våbendele blandt andet to kikkertsigter til snigskyttegeværer, sortkrudt og cirka 325 kilo hash.
(Kilde: Hærens Operative Kommando)
