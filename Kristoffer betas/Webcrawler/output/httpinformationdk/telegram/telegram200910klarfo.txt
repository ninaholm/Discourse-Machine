Klar til forhandlinger om sygehustakster



 Regionerne og de private sygehuse har grundlaget klar, så de kan gå i gang med at forhandle de aftaler under det udvidede frie sygehusvalg, som skal have virkning fra januar. 
 Aftalernes omdrejningspunkt er de såkaldte referencetakster, og Sundhedsministeriet oplyser i en pressemeddelelse, at der er beregnet tre af disse takster for hver type behandling. 
Taksterne tager udgangspunkt i, hvordan de mest effektive offentlige sygehuse løser en opgave.
 Sundhedsminister Jakob Axel Nielsen (K) ser de nye takster som et nyttigt værktøj for parterne i de kommende forhandlinger.
 - Regeringen har skabt en unik rettighed, der giver patienterne et udvidet frit valg. Samtidig har vi hele tiden arbejdet for fair takster, siger ministeren til ministeriets hjemmeside.
 Også privathospitalernes brancheorganisation, BPK, er tilfreds med de referencetakster, som ministeriet har fastsat efter at have gennemgået de offentlige takster for i alt 187 behandlinger.

