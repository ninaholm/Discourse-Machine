Anmeldere: Coldplay lagde Parken ned
Fire og fem stjerner til Engelske Coldplay, der tirsdag aften spillede foran 50.000 mennesker i København.


 Foran godt 50.000 skrigende fans leverede Coldplay varen i Parken tirsdag aften.
Det mener i hvert fald anmelderne fra landets to største tabloidaviser, Ekstra Bladet og BT.
- Coldplay - klynk rimer ikke længere på ynk. Måske nærmere pønk. Mage til massivt angreb på samtlige sanser er sjældent set i Parken. Her til aften var Coldplay en forrygende hedetur, skriver B.T's Jan Eriksen.
- Selv vejrguderne var overbevist, da koncerten sluttede klokken 23.20. Månen lyste ned fra en næsten skyfri nattehimmel. Som ville den sige 'Viva la Coldplay', tilføjer han og kvitterer med fem ud af seks stjerner.
Også Ekstra Bladets kritiker Thomas Treo gav det britiske poprockband rosende ord med på vejen, om end lyden i Parken i hans øjne trak helhedsoplevelsen af koncerten en smule ned.
 - Frontmanden er som resten af Coldplay vokset op i superligaen af showbusiness, og i skikkelse af noget så sjældent som en sympatisk popstjerne svedte, spjættede og spænede han, så det smittede mere end kyssesyge på en rustur, skriver Treo.
Han er lidt mindre generøs med stjernerne, men finder dog fire frem til kvartetten fra England.
- Man fik fornemmelsen af, at alene Chris Martins positive energi kunne lyse nattehimlen op over København, og selv månen så med, da klokken rundede 23. Hvis taget havde været på Parken, var det nok blæst af til Viva la Vida', lyder det fra anmelderen.
Samme antal stjerner kommer fra Berlingskes Jeppe Krogsgaard Christensen, men med forbehold.
- Hverken det energiske band eller det store effektudtræk, der var en OL-åbning værdig, kunne dog holde følelsen af tomgang stangen, og sangenes skabelonpræg var indimellem for tydelig i den buldrende betonkulisse, skriver Berlingskes anmelder.

