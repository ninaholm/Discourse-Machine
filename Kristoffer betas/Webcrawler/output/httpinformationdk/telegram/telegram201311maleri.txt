Maleri sætter ny rekord: Solgt for over 790 millioner
Francis Bacon-værk blev solgt efter seks minutters heftig handel og slog let Edvard Munch-rekord.


 Et maleri af den britiske kunstner Francis Bacons har slået rekorden for det dyreste kunstværk, der er blevet solgt på en auktion.
Værket fra 1969 blev solgt for 142,4 millioner dollar hos auktionshuset Christie's. Det svarer til omkring 790 millioner kroner.
Det tredelte maleri, et såkaldt triptykon, med titlen "Tre Studier af Lucian Freud" blev købt af et galleri i New York.
Den seneste prisrekord for malerier solgt på auktion blev sat i maj sidste år, da en af de fire versioner af Edvard Munchs "Skriget" blev solgt for 119,9 millioner dollar hos auktionshuset Sotheby's.
Bacon-maleriet er aldrig tidligere blevet solgt på auktion, og det var forinden blevet vurderet til at koste i omegnen af 85 millioner dollar.
Buddene åbnede ved 80 millioner dollar, men i løbet af få sekunder havde kunstsamlere fra tre kontinenter allerede øget prisen til over 100 millioner dollar.
- Et historisk øjeblik, sagde auktionarius Jussi Pylkkanen ved 126 millioner dollar, før han pressede prisen på værket yderligere i vejret.
Det blev solgt efter seks minutters heftig handel til en køber over telefonen.
Den tidligere rekord for et maleri af Francis Bacon, der levede fra 1902 til 1992, lød på 86 millioner dollar.
Lucian Freud, der var barnebarn af psykoanalysens skaber Sigmund Freud, blev født i Berlin i 1922 og døde i London i juli 2011. Han anses selv for have været en betydelig kunstner.
Verdensrekorden for et maleri blev sat i 2011, da et værk af den franske Paul Cézanne ved en privat handel skiftede ejermand for 259 millioner dollar eller næsten 1,5 milliarder kroner.
Christie's satte flere andre verdensrekorder på tirsdagens auktion i New York.
En kæmpemæssig skulptur - "Balloon Dog" - af Jeff Koons røg således for 58,4 millioner dollar. Ifølge auktionshuset er det den højeste pris nogensinde for et værk af en nulevende kunstner. Samt det største beløb for et nutidigt kunstværk.
Rekorden for et Koons-værk lød indtil i går på 33,7 millioner dollar.
