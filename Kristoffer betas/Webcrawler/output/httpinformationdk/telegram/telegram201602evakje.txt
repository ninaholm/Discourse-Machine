Eva Kjer Hansen: Nogle forskere tager fejl
Miljø- og fødevareminister Eva Kjer Hansen (V) taler med kritiske miljøforskere, men nogle fejler, mener hun.


 Selv om miljø- og fødevareminister Eva Kjer Hansen (V) fredag mødte miljøprofessor Jørgen E. Olesen og chefkonsulent Poul Nordemann Jensen fra Aarhus Universitet, er hun ikke enig med alle de forskere, som har kritiseret landbrugspakken.
Det siger Eva Kjer Hansen til Ritzau.
De Konservatives tidligere klimakommissær, Connie Hedegaard, opfordrer imidlertid hende i Berlingske til at lytte til forskerne. De kritiserer, at det i beregningerne til landbrugspakken ser ud, som om det ikke skader vandmiljøet, når landmænd udleder mere kvælstof.
- Jeg havde et møde med forskerne i går, hvor vi gik i dybden med, hvad deres kritik går ud på. Men der er jo også forskere, hvis kritik jeg er fuldstændig uenig i, siger Eva Kjer Hansen.
- Når de beder mig regne ting med, som ikke findes i virkeligheden, så må jeg sige: Det kan jeg ikke.
Miljøprofessorerne Jørgen E. Olesen og Stiig Markager har kaldt beregningerne "vildledende" og "misinformation". Flere forskere fra Københavns Universitet har også skarpt kritiseret, hvordan landbrugspakken beregnes.
Læs også: Minister slører landbrugspakkens klimaeffekt
Spørgsmål: - Er nogle forskere gået for langt i denne sag? Fornemmer du, at de mere er ude i et politisk end i et fagligt ærinde?
- Jeg kan i hvert fald konstatere, at der er stor uenighed blandt forskerne. Nogle forskere har indleveret et høringsnotat, som, jeg synes, er helt skævt. De kritiserer, at jeg skulle have taget nogle ting med, som slet ikke findes i virkeligheden, siger Eva Kjer Hansen.
Hun mødes søndag med forligspartierne bag landbrugspakken - De Konservative, Dansk Folkeparti og Liberal Alliance. De Konservatives formand, Søren Pape Poulsen, kræver flere miljøtiltag. Hun vil ikke kommentere forhandlingerne.
