Danske styrker rykker frem mod Taliban



 Der er for tiden "et meget højt aktivitetsniveau" hos den danske kampgruppe i Afghanistans Helmandprovins, der er indsat i en operation under den Nato-ledede Isaf-styrke, som skal presse Taliban yderligere tilbage. Det oplyser Hærens Operative Kommando (HOK) på sin hjemmeside.
 Den danske kampgruppe leder en operation, der har til formål at bekæmpe Taliban i den nordlige del af ansvarsområdet. Ud over bekæmpelse af Taliban har den til formål at tage kontakt med den lokale befolkning i området, hvilket også er et af hovedpunkterne i strategien, som chefen for Isaf-styrken senest har formuleret. 
 Operationen, der blev indledt i sidste uge, omfatter hovedparten af kampgruppens enheder. Operationen har også omfattet helikopterlandsætning af danske og udenlandske enheder.
Siden årets start er 15 udenlandske soldater blevet dræbt under kampe i Afghanistan.
 Blandt de dræbte er en dansk soldat, der fredag mistede livet i Helmandprovinsen, da den patrulje, han deltog i, blev ramt af en vejsidebombe.
 HOK kan på nuværende tidspunkt ikke "give yderligere detaljer om operationen, men vil komme med flere oplysninger", når den er afsluttet, hedder det på hjemmesiden.
