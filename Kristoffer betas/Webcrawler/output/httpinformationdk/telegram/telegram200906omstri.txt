Omstridt præsident truer EU-traktat



 Mens EU's politiske ledere intensivt forsøger at forhandle sig ud af unionens kroniske traktatkrise på ugens topmøde i Bruxelles, melder nye hovedpiner sig på banen.
 Den euroskeptiske tjekkiske præsident, Vaclav Klaus, insisterer nu på, at hans nationale parlament skal godkende de såkaldte "irske garantier", der skal bane vejen for et irsk ja til Lissabontraktaten til efteråret.
 Det skriver Financial Times.
 Regeringen i Irland kræver et sæt garantier om suverænitet, der sikrer militær, skatter og abortspørgsmål på irske hænder og 
dermed dulmer bekymringerne hos de irske vælgere, som forkastede traktaten sidste sommer.
 Men uanset, om de irske forbehold skrives ind som tillæg til EU-traktaten i form af en såkaldt protokol eller "bare" bliver en international aftale mellem landene, kræver Klaus, at det tjekkiske parlament skal ratificere garantierne.
 Det kan forsinke ratificeringen af Lissabontraktaten, og EU-lederne frygter, at en forsinket traktat kan ende som en død traktat. Det hænger sammen med, at de britiske konservative bebuder en folkeafstemning om traktaten, hvis den fortsat står uratificeret hen, når de en skønne dag kommer til magten i London.
