Avis: Contador får et års karantæne
Den spanske avis El Pais skriver, at Alberto Contador får en dopingkarantæne på et år.


 Det spanske cykelforbund giver Alberto Contador et års karantæne for hans positive dopingprøve under Tour de France 2010.
Det skriver den spanske avis El Pais onsdag aften. 
Ifølge avisens hjemmeside fik Contador omkring middagstid onsdag besked om, at den kommission under cykelforbundet, som har behandlet sagen, var blevet enig om, at hans positive dopingsag fra sommerens Tour de France skal udløse et års karantæne. 
Med den beslutning er der også lagt op til, at han bliver frataget sommerens sejr i Tour de France. Det skete senest i 2006, hvor Floyd Landis blev frataget sin sejr.
Avisen skriver, at Contador nu har 10 dage til at komme med indsigelser mod denne afgørelse. Dermed er der lagt op til en mere definitiv afgørelse den 9. februar.
Dermed skal man dog ikke nødvendigvis regne med, at sagen er ovre. 
For både den internationale cykelunion (UCI) og det internationale antidopingagentur (Wada) kan appellere den spanske afgørelse. Det sker i så fald til den internationale sportsdomstol, hvortil også Contador kan appellere det spanske forbunds endelige afgørelse.
Hvis straffen på et år ender med at blive det endelige udfald af sagen, er Contador ikke i stand til at køre Tour de France for Bjarne Riis' Saxo Bank-Sungard mandskab til sommer.
I øjeblikket er Contador med holdet på træningslejr på Mallorca. Der er indkaldt til et pressemøde på fredag, men man har varslet, at Contador på grund af sagen ikke vil være til stede her.
Den trefoldige spanske Tour-vinder hævder at være uskyldig, selv om både A- og B-prøve af en test foretaget under sommerens Tour de France viste spor af stoffet clenbuterol. 
Mængden er dog forsvindende lille, og spanieren siger, at det stammer fra et stykke kød, der har været inficeret med stoffet, som nogle steder anvendes i dyreindustrien.
Der har tidligere været eksempler på, at sportsfolk har overbevist om denne sammenhæng mellem kød og en positiv dopingprøve og derved undgået normal straf, som er på to år. 
