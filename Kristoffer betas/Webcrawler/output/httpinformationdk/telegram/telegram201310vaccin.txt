Vaccine mod malaria kan snart været en realitet
Britisk firma håber at kunne vaccinere afrikanske børn mod den frygtede tropesygdom i 2015.


 Verdens første vaccine mod malaria kan komme på markedet i 2015.
Det britiske medicinalfirma GlaxoSmithKline (GSK) regner næste år med at ansøge de europæiske myndigheder om markedsføringstilladelse til at sælge vaccinen, der foreløbig kendes som RTS,S.
Selskabets kliniske undersøgelser med vaccinen viser, at den kan nedbringe antallet af sygdomsramte.
Men vaccinen beskytter ikke fuldstændig mod malaria, som årligt dræber næsten 700.000 personer - hovedsageligt babyer og mindre børn i de fattigste lande i Afrika.
GSK offentliggjorde tirsdag nye data på en konference i Durban i Sydafrika.
Forsøget med vaccinen omfatter 15.500 børn fra syv afrikanske lande. Det er den største test nogensinde af et lægemiddel i Afrika.
18 måneder efter vaccinationen var antallet af smittede blandt børn mellem fem og 17 måneder halveret. For nyfødte blev risikoen for at få malaria mindsket med cirka en fjerdedel.
- Baseret på disse resultater, regner GSK nu med i 2014 at indsende en ansøgning til European Medicines Agency (EMA), oplyser selskabet.
Ifølge GSK anbefaler FN's sundhedsorganisation, WHO, at vaccinen allerede i 2015 kan tages i brug i Afrika, hvis de europæiske myndigheder godkender midlet.
- Millioner af malaria-patienter fylder vores hospitalsafdelinger. Der bliver gjort fremskridt med myggenet og andre ting, men vi har brug for flere værktøjer i kampen mod denne frygtelige sygdom, siger Halidou Tinto, en af forskerne bag studiet.
Tidligere data fra studierne har vist, at virkningen af vaccinen forsvinder over tid.
GSK har arbejdet med at finde en vaccine mod malaria i tre årtier. Men selskabet kommer ikke til at tjene penge på en godkendelse.
Det britiske firma har lovet, at vaccinen vil blive solgt til produktionsprisen plus fem procent. Og tillægget vil blive geninvesteret i yderligere forskning om malaria.
