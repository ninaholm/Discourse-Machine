Tusinder flygter fra afghansk krigsområde



 Omkring 2000 mennesker er flygtet fra deres hjem i et urohærget distrikt i det sydlige Afghanistan forud for en militær offensiv, der har til formål at komme Taliban i området til livs. Det oplyser flygtningemyndigheder.
Tusinder af soldater fra Nato og den afghanske hær, der ledes af nyligt indsatte amerikanske marineinfanterister, ventes at gennemføre offensiven i Marjah-området i Helmand-provinsen. Området betegnes som Talibanbevægelsens sidste højborg.
Der er forlydender om, at offensiven sættes i værk allerede inden for de nærmeste dage. Den vil i givet fald være den største af sin slags, siden krigen i Afghanistan blev indledt i 2001.
Af frygt for deres sikkerhed har hundreder af krigstrætte familier pakket deres ejendele og er forladt det urolige område. De er søgt mod mere sikre områder, som eksempelvis provinshovedstaden Lashkar Gah, siger embedsfolk.
- Omkring 400 familier er blevet fordrevet fra områderne Nad Ali og Marjah, siger Ghulam Farouq Noorzai, leder af Helmand-provinsens flygtninge- og genhusningsministerium.
Nogle af familierne, der i gennemsnit består af fem personer, er taget til Lashkar Gah, mens andre er flygtet til andre steder i Helmand-provinsen, siger han.
