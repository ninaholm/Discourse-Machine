Liberisk ebolapatient i USA er død
Den første person, der er diagnosticeret positiv med blodfeberen ebola, er død på et sygehus i Texas i USA.


 Liberieren Thomas Eric Duncan, der blev behandlet for ebola i Texas, er død, oplyser en sygehustalsmand.
Han var den første, der fik konstateret sygdommen i USA.
- Det er med dyb sorg og inderlig skuffelse, at vi er nødt til at oplyse jer om Thomas Eric Duncans død her til morgen kl. 07.51, hedder det i en erklæring fra Texas Health-talsmanden Wendell Watson.
- Hr. Duncan er bukket under for den snigende sygdom, ebola. Han udkæmpede modigt kampen, hedder det videre i erklæringen ifølge nyhedsbureauet AFP.
Duncan var den første patient, der blev diagnosticeret med ebola uden for Vestafrika, hvor den smitsomme virus har kostet flere end 3400 mennesker livet siden begyndelsen af året.
Han fløj fra Liberia til Texas for at besøge sin familie og ankom til Dallas 20. september. Fire dage senere begyndte han at føle sig dårlig, men han blev ikke indlagt på sygehuset før 28. september.
- Den seneste uge har været en enorm test af vores sundhedssystem, men for en familie har det været usædvanlig personligt. I dag har den mistet et kært medlem af familien, siger David Lakey fra de texanske sundhedsmyndigheder.
- Vi sender vor dybe kondolence, og vi har dem i vores tanker, tilføjer Lakey.
Myndighederne siger, at op til 48 personer har været udsat for smittemulighed på grund af Duncan, og at de 10 mest udsatte samarbejder med sundhedsmyndighederne ved frivilligt at være i karantæne. De resterende 38, som kan være smittet, tjekkes rutinemæssigt for feber.
Direktøren for USA's Center for Smittekontrol og -forebyggelse (CDC), Dr. Thomas Frieden, siger, at han er overbevist om, at sygdommen ikke vil komme til at sprede sig i USA. De amerikanske myndigheder øger også deres indsats i Vestafrika.
Myndighederne i USA har besluttet, at rejsende, der fra weekenden ankommer til De Forenede Stater fra de ebolaramte lande Liberia, Sierra Leone og Guinea, skal igennem en obligatorisk undersøgelse for at sikre, at de ikke bærer på virus.
Det kan også komme på tale at tjekke rejsende fra ikke-ramte lande, lyder det.
