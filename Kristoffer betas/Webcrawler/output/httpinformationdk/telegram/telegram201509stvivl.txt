S tvivler på DF's værdighedsgaranti for ældre
Det begynder at blive lidt hyklerisk, lyder det fra Socialdemokratiet, efter at DF vil sikre værdig ældrepleje


  Dansk Folkeparti vil have værdigheden tilbage i ældreplejen. Fra sit årsmøde i Herning oplister partiformand Kristian Thulesen Dahl flere krav på ældreområdet forud for forhandlingerne om finansloven.
Dansk Folkeparti har allerede meddelt at man vil kæmpe for en "ægte" ældremilliard, som går direkte til ældreområdet frem for til at udfylde huller i kommunekasserne.
- Vi vil gerne kalde det for en værdighedsmilliard. Værdighedsmilliarden skal sikre flere varme hænder og mere tid til den enkelte ældre, siger Kristian Thulesen Dahl.
Men hos Socialdemokraterne er der stor skepsis over forslaget.
- At finde på et nyt begreb - en værdighedsgaranti - lyder jo meget godt. Men når man har peget på en statsminister, hvis økonomiske politik giver færre penge til den nære omsorg i kommuner, så begynder det at blive lidt hyklerisk, siger Astrid Krag.
- Hvis det skal være andet end floromvundne vendinger, skal der noget helt andet på bordet, siger hun.
- Jeg vil forbeholde mig retten til at se, hvad der kommer af konkret af indhold.
Socialdemokraterne er ikke tilhængere af at nedfælde specifikke retningslinjer eller minimumrettigheder for den enkelte. Astrid Krag mener, at det er bedre, hvis plejen bliver tilrettelagt efter den enkelte ældres behov.
- Jeg tror ikke på, at man kan sætte på formel, men jeg tror på, at man skal holde kommunerne op på omsorg til den enkelte, siger hun.
- Det kræver, kommunerne har pengene til det. Der skal bruges flere penge på de ældre i de år der kommer, ikke færre, siger Astrid Krag.
Som konsekvens af den økonomiaftale, regeringen og kommunerne indgik i sommer, skal kommunerne levere et såkaldt omprioriteringsbidrag - altså besparelser
Bidraget betyder, at kommunerne årligt skal finde én procent, som regeringen kan omprioritere til andre initiativer. Penge skal tilbage til kommunerne, siger Thulesen:
- Øvelsen skal netop bruges til at prioritere kernevelfærden, men meget af kernevelfærden finder jo netop sted gennem kommunerne. Derfor afviser vi minusvækst i kommunerne, som omprioriteringsbidraget ellers kunne medføre, siger Thulesen Dahl.
