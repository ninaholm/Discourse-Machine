Svensk atomkraft truer vindmøller
Sveriges beslutning om at tillade nye atomreaktorer kan få elprisen i Danmark til at rasle ned. Det vil ødelægge økonomien for vindmøller, mener Dansk Energi.


 Sveriges beslutning om at tillade byggeriet af op til 10 nye atomreaktorer kan påvirke elpriserne i Danmark i negativ retning. Det skriver Morgenavisen Jyllands-Posten. 
Ifølge direktør i Dansk Energi, Lars Aagaard, vil de svenske atomkraftværker ødelægge økonomien i både vindmøller, biogasanlæg og andre former for vedvarende energi.
- 10 nye atomreaktorer vil give et overskud af el på størrelse med hele Danmarks årlige forbrug. Det vil få elprisen til at falde - og smadre økonomien i den vedvarende energi, siger Lars Aagaard. 
- Resultatet kan blive, at vi enten må drosle vores ambitioner om vedvarende energi ned eller være indstillet på at betale et væsentligt højere tilskud til vindmøller, biomasse og lignende.
Christian Ege, sekretariatschef i Det Økologiske Råd, er også bekymret for atomkraftens fremmarch.
- Mere atomkraft sætter vores vedvarende energi under pres, siger Christian Ege til Jyllands-Posten.
- Men dels kan man håbe på, at den svenske regering taber næste valg, så beslutningen kan blive gjort om. Dels tror jeg ikke, at danskerne vil være indstillet på at lægge den vedvarende energi i graven. Jeg tror, at der vil være enighed om at hæve tilskuddene, så vind og biomasse kan konkurrere med atomkraft. 
Alternativt håber Christian Ege, at man vil nedlægge nogle af de kulfyrede danske kraftværker. 
- Fordi atomkraft, rent klimamæssigt, er en bedre løsning end kulkraftværker. Energistyrelsen forventer, at et større udbud af el vil få prisen til at falde. Når Finland i 2013 åbner sit næste atomkraftværk, ventes elprisen i hele Norden at falde med 2,5-6,5 pct.
