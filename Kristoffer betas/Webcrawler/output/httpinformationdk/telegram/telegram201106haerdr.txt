Hær dræber 15 civile i Syrien
"Sig til verden, at Bashar ikke har nogen legitimitet", råber mange tusinde demonstranter i Syrien.


 Syriske sikkerhedsstyrker skød og dræbte mindst 15 mennesker fredag, efter at titusinder var gået på gaden for at kræve præsident Bashar al-Assad fjernet fra magten, siger øjenvidner og aktivister.
 - Sig til verden, at Bashar ikke har nogen legitimitet, råbte tusindvis af demonstranter i Damaskus-forstaden Irbin.
 En lokal aktivistgruppe siger, at den har navnene på 14 civile, som blev dræbt i byen Homs og forskellige dele af Damaskus. Endnu en demonstrant blev dræbt i byen Qusair.
- Sikkerhedspolitiet anvendte først tåregas og begyndte så at skyde fra hustagene, siger en indbygger i Damaskus-forstaden Barzeh.
Politi og soldater har slået hårdt ned på de aktivister, der kræver demokratiske reformer af præsident Bashar al-Assads styre. Men protestaktioner fortsætter.
 I byerne Homs, Hama og Deraa, der hidtil har været vigtige byer for protestbevægelsen, var tusindvis af demonstranter på gaden efter fredagsbønnen.
Også i flere kystbyer, i østlige provinser og i byen Deir al-Zor ved grænsen til Irak meldes om protester.
Demonstrationerne er indkaldt via Facebook-gruppen "Den Syriske Revolution 2011", som er en vigtig drivkraft i modstanden mod Assads styre.
Ifølge siden foregår dagens protester under temaet "Bashar er ikke længere min præsident, og hans regering repræsenterer mig ikke længere".
