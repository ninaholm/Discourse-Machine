Myanmar smider Læger uden Grænser ud af landet
Den lægelige bistandsgruppe er beordret til at indstille alle aktiviteter i Myanmar efter hjælp til muslimer.


 Den lægelige bistandsgruppe Læger uden Grænser (MSF) har fredag fået marchordre i Myanmar.
Regeringen i det tidligere Burma har beordret gruppen til at indstille alle dens aktiviteter i landet. Det betyder, at vigtig sundhedshjælp til tusinder af mennesker må opgives.
- MSF er dybt rystet over denne ensidige beslutning og overordentlig bekymret for de titusinder af patienter, der er under vores behandling i landet, siger gruppen i en erklæring.
Læger uden Grænser tilføjer, at det vil have en katastrofal betydning for flere end 30.000 af gruppens hiv- og aidspatienter og flere end 3000 tuberkulosepatienter i det asiatiske land.
Organisationen har klinikker i Rakhine, Shan, Kachin og Yangon, men de er fredag blevet lukket af myndighederne. Konsekvensen er, at tusindvis af patienter ikke har fået den medicin, de har behov for.
I Rakhine har MSF arbejdet for dele af befolkningen, som er fordrevet, og som lever i isolerede landsbyer. En talsmand for de regionale myndigheder bekræfter, at MSF's virksomhed er suspenderet, fordi organisationens licens er udløbet.
- Der er tale om en midlertidig pause. Det kan være, at gruppen genoptager sit arbejde, siger talsmanden Win Myaing til nyhedsbureauet AFP.
Han nægter, at beslutningen har forbindelse med den seneste tids protester mod Læger uden Grænser.
Presset mod organisationen kom efter MSF's oplysning om, at man havde behandlet tilskadekomne i nærheden af det sted, hvor der tales om, at der er begået en massakre på mennesker, som tilhører det muslimske rohingya-folk.
Myndighederne i Myanmar afviser, at der er begået en massakre.
Rohingya-folket lever under vanskelige og diskriminerende forhold i Rakhine-staten, som grænser op til Bangladesh.
Myndighederne betragter de 800.000 statsløse rohingyaer i landet som udlændinge, og mange myanmarere betragter dem som ulovlige indvandrere fra Bangladesh.
