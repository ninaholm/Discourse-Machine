Tidslinje: Her er alle Muhammed-sagerne
Den amerikanske ambassade i Yemen er blevet stormet i protest mod en kontroversiel film om Muhammed.


 Filmen "Innocence of Muslims", der angiveligt gør grin med profeten Muhamed, har udløst vrede flere steder i den muslimske verden.
Torsdag meldes der om demonstrationer i blandt andet Kairo og Teheran, og den amerikanske ambassade i Yemen er kortvarigt blevet stormet.
Men det er langtfra første gang. Få overblik over de seneste års Muhammed-sager her:
* 2012: I februar afbrændes flere udgaver af muslimernes hellige bog på den amerikanske Bagram-base i Afghanistan. Det fører til flere hævnaktioner og voldsomme optøjer rundt om i landet, hvor omkring 40 mennesker mister livet.
 11. september udløser den amerikanske film "Innocence of Muslims" stor vrede, fordi Muhammed angiveligt portrætteres som homoseksuel. Den amerikanske ambassadør i Libyen dræbes ved et angreb på konsulatet i Benghazi.
* 2010: Den amerikanske præst Terry Jones skaber international furore med sine planer om at brænde muslimernes hellige bog af på årsdagen for terrorangrebene mod USA 11. september 2001.
Stort politisk pres får dog præsten til at droppe planerne. I marts 2011 deltager Terry Jones i afbrændingen af koranen i sin kirke i Florida. Det udløser blodige uroligheder i Afghanistan, hvor blandt andet syv FN-ansatte mister livet.
* 2008: I januar laver den højreorienterede hollandske politiker Geert Wilders den islamkritiske kortfilm "Fitna" for at dokumentere sine anklager mod islam.
Årene efter modtager han en række dødstrusler. To andre fremtrædende hollandske islamkritikere er tidligere blevet dræbt ved attentater: Politikeren Pim Fortuyn i 2002 og filminstruktøren Theo van Gogh i 2004.
* 2007: En svensk avis bringer tegninger af Muhammed, der skildres som hund.
Det er den svenske kunstner Lars Vilks, der står bag karikaturtegningerne, og han bliver efterfølgende udsat for dødstrusler og drabsforsøg. Terrornetværket al-Qaeda udlover en dusør på 150.000 dollar til enhver, der skærer halsen over på Vilks.
* 2005: Jyllands-Posten vælger at trykke 12 tegninger af profeten Muhammed, som skaber stor virak i både ind- og udland.
I begyndelsen af 2006 bliver de danske ambassader i Libanon, Teheran og Syrien udsat for brandattentater, og i mange andre muslimske lande bliver dannebrog brændt af under store demonstrationer.
Muhammed-tegningerne er 1. januar 2010 også anstødssten til, at en dansk-somalisk mand angriber tegneren Kurt Westergaard i dennes hjem.
I en anden terrorsag fra 2008, hvor to pakistanskfødte mænd planlagde et angreb mod Jyllands-Posten, var tegningerne den centrale årsag til terrorplottet. Ligesom de har været det ved to andre terrorsager med tråde til USA og Sverige.
