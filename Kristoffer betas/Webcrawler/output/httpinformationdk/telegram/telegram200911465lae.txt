465 lærere stiller op til kommunalvalg



  Lærere går målrettet efter at få indflydelse på den kommunale politik. Ifølge KMD's kandidatoversigt stiller 465 lærere op til kommunalvalget, og dermed er lærere den faggruppe, der er størst repræsenteret blandt kandidater til kommunalvalget, skriver folkeskolen.dk.
Til sammenligning er der 61 politibetjente, 99 pædagoger og 119 sygeplejersker og sygehjælpere. Af de 465 lærere, stiller 124 op for Socialdemokraterne, 97 for Socialistisk Folkeparti og 58 for Radikale Venstre, mens der er færre kandidater fra de øvrige partier. 
Tallene fremgår af it-virksomheden KMD's liste over kandidater. Da det er kandidaterne selv, der indberetter oplysninger, tager KMD forbehold for ufuldstændigheder og mulige fejlindberetninger.
