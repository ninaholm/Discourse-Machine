Borgerlige kræver uvildig udredning af Friis-farvel
Det er forkert, at Udenrigsministeriet skal undersøge egne rækker, efter at Friis Bach har trukket sig.


 En række borgerlige partier kræver en ekstern undersøgelse af det forløb, der torsdag fik Christian Friis Bach (R) til at trække sig som udviklingsminister, skriver Politiken.
Friis Bach gik af, fordi han selv har godkendt de omstridte rejseregler i klimaorganisationen GGGI, der har tilladt Venstres formand, Lars Løkke Rasmussen, at rejse verden rundt på første klasse som GGGI-formand.
 - Det skal være en uvildig advokatundersøgelse. Det er meget vigtigt, hvis man skal frigøre sig fra mistanken om, at man har siddet på sagen og besluttet først at offentliggøre det efter valget, siger Venstres chefstrateg Claus Hjort Frederiksen med til Politiken og henviser til tirsdagens kommunalvalg.
Christian Friis Bachs afgang kom i kølvandet på, at han gentagne gange har afvist, at han har haft noget som helst med rejsereglerne at gøre i sin funktion som GGGI-bestyrelsesmedlem.
Han var ifølge sin egen forklaring ikke bevidst om, at han sagde ja til reglerne.
Først onsdag gjorde embedsmændene i Udenrigsministeriet ham opmærksom på sammenhængen, og nu har ministeriet iværksat en intern undersøgelse af forløbet for Folketinget.
Udviklingsforfører Hans Kristian Skibby (DF) mener, at der skal andre end embedsmænd til at granske det, han i Politiken kalder "en skandale".
Også Liberal Alliances udenrigsordfører Mette Bock kalder det "utrolig vigtigt" med en ekstern udredning af sagen, hvilket Enhedslisten heller ikke er afvisende over for.
En central kilde oplyser til Berlingske, at Udenrigsministeriets embedsmænd kan have kendt til godkendelsen allerede 6. november i år, og at de af uforklarlige årsager har ventet to uger med at orientere Christian Friis Bach.
Udenrigsministeriets departementschef, Ulrik Vestergaard Knudsen, sagde torsdag efter ministeroverdragelsen, at han også "hører", at flere i ministeriet havde kendt til sagens sammenhæng siden 6. november.
- Det er ikke godt nok, hvis det er rigtigt, som jeg hører, at vi åbenbart har ligget inde med oplysningen i noget tid, sagde han til pressen.
Den nye udviklingsminister Rasmus Helveg Petersens (R) første opgave bliver at overtage ansvaret for den redegørelse, der skal undersøge, om der er sket fejl i embedsmandsværket.
- Mit ønske er, at den bliver færdig hurtigt. Har vi den færdig før jul, bliver jeg glad for det, siger han til Ritzau.
