Børnepasning ferielukker overalt i landet
I år vil langt flere børneinstitutioner være lukket i sommerferien end sidste år.


 Over halvdelen af landets kommuner lukker i år de fleste børneinstitutioner i sommerferieperioden. Det fremgår af en rundspørge foretaget af Politiken Research. 
Det er væsentligt flere end sidste år, hvor godt 40 procent af kommunerne ifølge en tidligere undersøgelse holdt ferielukket.
Den øgede brug af ferielukning for at spare penge får socialminister Benedikte Kiær (K), forældre i flere kommuner samt blandt andet de store arbejdsgiverorganisationer til at rase, skriver Politiken fredag. 
De mener, at kommunerne dikterer, hvornår forældre og personale skal afvikle deres sommerferie, og at den neddroslede børnepasning i ferieperioden skaber en masse problemer på arbejdspladserne.
- Hov, hov, siger jeg. Jeg skal have stoppet den systematiske brug af ferieuger dikteret fra rådhuset og uden hensyntagen til forældrenes behov og ønsker, siger Benedikte Kiær efter at have set de nye tal fra Politiken Research. 
De viser, at ud af 80 kommuner holder 49 kommuner børnepasningen lukket i 1-3 sommeruger bortset fra enkelte nødinstitutioner. 
I snit har alle kommunerne lukket 13,2 dage på hverdage - herunder også enkelte spredte lukkedage i forbindelse med helligdage. Men flere kommuner har 20-25 lukkedage inklusive ferielukning.
Formanden for børne- og kulturudvalget i Kommunernes Landsforening, Jane Findahl (SF), der også er udvalgsformand i Fredericia Kommune, siger, at hun er spændt på, hvordan socialministeren vil stoppe det, som Jane Findahl selv kalder en »pædagogisk fordelagtig og økonomisk relevant« ordning med ferielukning.
