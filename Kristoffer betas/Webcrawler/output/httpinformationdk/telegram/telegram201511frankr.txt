Frankrig: Belgier beordrede Paris-angreb
En belgisk statsborger er under mistanke for at være hjernen bag fredagens blodbad i Paris.


 Den belgiske statsborger Abdelhamid Abaaoud mistænkes for at have beordret attentatet i Paris, siger kilde tæt på efterforskningen.
Ifølge oplysningerne opholder han sig i øjeblikket i Syrien.
Den britiske tv-station Sky News rapporterer, at den mistænkte tidligere er sat i forbindelse med attentater, der blev forhindret, i en kirke og i et tog til Paris.
Avisen The Guardian skriver, at den 27-årige Abaaoud er nævnt i forskellige politirapporter sammen med Ibrahim Abdeslam, der gennemførte et selvmordsattentat i fredags ved caféen Comptoir Voltaire i den franske hovedstad.
Angrebet i toget fandt sted i august. Toget kørte fra Amsterdam til Paris, og her åbnede Auoub el-Khazzani ild, men blev hurtigt overmandet af passagerer.
Radiostationen RTL rapporterer ifølge avisen The Independent, at Abdelhamid Abaaoud skal være en af de mest aktive skarprettere, som Islamisk Stat har.
Videre skriver avisen, at han kommer fra Molenbeek-kvarteret i den belgiske hovedstad, Bruxelles, og det er netop her, at politiet siden attentatet i Paris har foretaget flere ransagninger.
Charlie Winter, sikkerhedsanalytiker og specialist i Islamisk Stat, mener, at Abaaouds profil passer fint ind i Paris-attentatet.
- Han er præcis en type, som man kunne forvente ville planlægge sådan noget, siger han til The Independent.
- Man går ikke fra at være en person, der aldrig har forsøgt noget, til så at være bagmanden til et angreb, der involverer flere attentatmænd, flere mål og flere våben.
