Kerry og Lavrov flyver til Schweiz for at mødes
Udenrigsministrene fra USA og Rusland mødes i Zürich for at drøfte kriserne i Ukraine og Syrien.


 John Kerry, den amerikanske udenrigsminister, mødes i næste uge i Zürich i Schweiz med sin russiske kollega, Sergej Lavrov.
Mødet finder sted den 20. januar, og det er kommet i stand, efter at ministrene torsdag talte i telefon sammen.
De to ministres chefer, præsident Barack Obama i USA og præsident Vladimir Putin i Rusland, talte i telefon onsdag om kriserne i Ukraine og Syrien.
Det russiske udenrigsministerium siger, at Kerry og Lavrov blandt andet også skal drøfte de store kriser i Syrien og Ukraine på deres møde.
Ministrene mødtes også i december. Det skete, da Kerry var i Ruslands hovedstad, Moskva, hvor han i øvrigt også sagde goddag til præsident Vladimir Putin.
Konflikten i Ukraine står mellem landets militær og prorussere, der prøver at rive den østlige del af Ukraine løs.
Konflikten synes dog at være taget betydeligt af i intensitet, efter at Rusland i september begyndte sin militærkampagne i Syrien for at støtte præsident Bashar al-Assad.
Det tyske nyhedsbureau dpa skriver, at Ruslands økonomi er meget presset af de lave oliepriser og vestlige sanktioner, der er indført på grund af Ukraine-konflikten.
Men, skriver dpa, Rusland synes at have drejet opmærksomheden væk fra Ukraine og mod Syrien, hvor det har en mulighed for at bygge bedre bånd til Vesten.
