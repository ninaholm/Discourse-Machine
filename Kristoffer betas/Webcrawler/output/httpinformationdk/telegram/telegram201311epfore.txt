EP foreslår bøderabat til forurenende biler
Efter en langstrakt forhandling foreslår EU-Parlamentet en ny idé til en aftale om CO2-grænser for biler.


 Sagaen om officielle EU-grænser for bilers CO2-udledning er allerede markant længere end planlagt, og tirsdag aften besluttede EU-Parlamentet at bringe et helt nyt forslag på bordet.
EU-Parlamentet har blankt afvist medlemslandenes forslag om at forsinke nye, officielle EU-grænser for bilers CO2-udledning.
Noget, der ifølge medlemslandene skulle ske ved at tilføje en fireårig indfasningsperiode for CO2-grænserne fra 2020 til 2024.
I stedet vil forhandlerne fra EU-Parlamentets miljøudvalg nu tage et splinternyt forslag med til forhandlingsbordet, når parterne mødes igen senere på måneden.
Udvalget foreslå at optrappe straffene for at bryde reglerne over fire år, i stedet for at nedtrappe den tilladte CO2-udledning.
Dermed vil bilproducenternes bøder for at overtræde grænseværdierne løbende stige i de fire år, der følger grænsernes ikrafttræden i 2020.
Med forslaget vil de officielle grænseværdier fortsat kunne træde i kraft i 2020 som planlagt.
Behovet for nytænkning kommer efter, at forhandlingerne gik i hårdknude, da den tyske forbundskansler, Angela Merkel, i sidste øjeblik sørgede for at få trukket stikket på en aftale, der ellers var faldet på plads.
Aftalen stod til at gå hårdt ud over tyske bilproducenter som BMW, der generelt laver større og mere benzinslugende biler.
Efterfølgende har Merkels nødbremse fordret en række haste-forhandlinger mellem medlemslandene og EU-Parlamentet i forsøget på lave en veritabel feberredning af forslaget.
I den oprindelige tekst fra juni står, at nye biler i 2020 højst må udlede 95 gram CO2 per kørt kilometer.
Tidligere kompromisforslag har blandt andet indeholdt at give bilproducenterne "rabat" for udledningskravene, hvis der samtidig produceres flere miljøvenlige el-biler.
Derudover har der været forslag om at sætte bøderne ned.
Parterne mødes igen den 26. november, hvor der forhandles videre. Hvis det lykkes at nå et kompromis, skal aftalen endegyldigt godkendes hos det samlede parlament og hos medlemslandene.
