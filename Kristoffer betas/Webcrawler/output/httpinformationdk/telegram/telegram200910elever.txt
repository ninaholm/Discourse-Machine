Elever vil give skolen karakterer
Den danske folkeskole skal bedømmes af dens brugere for at blive et bedre sted at være, mener elevorganisation. Ekspert bifalder elevernes forslag.


 Dårlig rengøring, elendigt indeklima og hullede vægge. 
 Skoleelever bør have mulighed for at give deres skole karakterer, mener elevorganisationen Danske Skoleelever. Derfor foreslår elevorganisationen, at kommunerne indfører obligatoriske spørgeskemaundersøgelser, som vil give eleverne mulighed for at udtrykke, hvad der ikke fungerer på skolerne.
 - Resultaterne skal ligge på skolernes hjemmesider og stå i kvalitetsrapporterne. På den måde kan forældre bedømme skolerne på andet end fagligheden, og ledelsen og kommunerne får værdifulde oplysninger til at forbedre skolerne, siger Troels Boldt Rømer, formand for Danske Skoleelever, til DR Nyheder. 
 Han håber, at kommunalpolitikerne vil tage elevernes forslag til sig. Og det har rådmand for Magistratsafdelingen for Børn og Unge i Århus Kommune, Gert Bjerregaard (V), tænkt sig at gøre. Han kalder elevernes forslag fremragende. 
 - Det er glad rådmand, der tager imod forslaget, og når vi i Århus Kommune næste gang laver kvalitetsrapporterne, så skal elevernes holdning naturligvis med. De skal høres, når det gælder de fysiske rammer, undervisningsmateriale og andre centrale ting, siger rådmanden.  
 Per Fibæk Laursen er professor på Danmarks Pædagogiske Universitet, og han er enig i, at man bør lytte mere til eleverne, hvis skolerne skal blive bedre. 
- Skolerne er i dag i en konkurrencesituation, fordi der er frit skolevalg og private skoler. Så det at skabe en skole, som eleverne er tilfredse med at gå på, er man nødt til at være optagede af på skolerne. 
