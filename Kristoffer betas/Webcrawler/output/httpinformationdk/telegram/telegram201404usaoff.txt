USA offentliggør fotobeviser af russere i Ukraine
Amerikansk talskvinde fremlægger "yderligere" beviser for forbindelser mellem Rusland og separatister.


 Det amerikanske udenrigsministerium har offentliggjort fotos, som det har modtaget fra Ukraine, der skulle være bevis for, at væbnede separatister i det østlige Ukraine i virkeligheden er fra det russiske militær eller fra Ruslands efterretningsvæsen.
Det er det seneste amerikanske forsøg på at imødegå Ruslands forsikringer om, at det ikke har noget at gøre med de prorussiske separatister i nabolandet.
Talskvinden for det amerikanske udenrigsministerium, Jen Psaki siger, at både fotos fra de ukrainske myndigheder og i den internationale presse og på Twitter indikerer, at der er russiske soldater i det østlige Ukraine.
- Det er billeder, der viser personer eller tegn på forbindelser mellem Rusland og nogle af de væbnede militante i det østlige Ukraine, siger Psaki og tilføjer:
 - Så dette er blot yderligere beviser på forbindelserne mellem Rusland og de væbnede militante.
The New York Times skrev mandag, at der er fotodokumentation for, at russiske soldater og efterretningsfolk opererer i det østlige Ukraine og er aktive i forsøget på at skabe uro.
Det er billeder af maskerede og velbevæbnede mænd i fuld uniform, som peger på, at Rusland spiller med. Avisen bruger ukrainske kilder, fotos og beskrivelser, der "støttes af Obama-regeringen", til at påvise, at en del af de uniformerede er russiske soldater.
New York Times viser blandt andet billeder af en person, der optrådte under Ruslands offensiv i Georgien i 2008, på Krim tidligere på året og senest i byen Slavjansk i Østukraine.
En serie af fotos fra Ukraine, der er sendt til USA gennem Organisationen for Samarbejde og Sikkerhed i Europa (OSCE), viser en russer med et karakteristisk langt. rødt skæg i Georgien i 2008 iført en uniform fra de russiske specialstyrker.
Samme mænd ses på et nyligt foto fra en politistation i den ukrainske by Kramatorsk og igen i Slavjansk den 14. april.
Samme mand er også fotograferet på Krim.
På sin officielle blog skriver Nato-generalen Philip Breedlove, der er alliancens øverstbefalende i Europa, at våbnene på billederne øjensynligt stammer fra den russiske hær.
