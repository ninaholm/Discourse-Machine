S efter Vestagers ligheds-opgør: Intet er ændret
Regeringen ændrer ikke politik, selvom de Radikale ønsker et opgør med "lighedsmageri", understreger S.


 Regeringens kurs ligger fast, selvom de radikales leder, Margrethe Vestager, fredag varslede et opgør med det, hun kalder "ligheds-mageriet" i det offentlige.
Det understreger Socialdemokraternes socialordfører, Maja Panduro, som partitoppen henviser til i spørgsmålet.
I et interview i Berlingske Tidende gør Margrethe Vestager og hendes højre hånd, uddannelsesminister Morten Østergaard, sig til talsmænd for et opgør med tanken om, at alle skal have ret til de samme ydelser, selvom deres udgangspunkt er forskellige.
Blandt andet skal det være slut med ældres universelle ret til billig offentlig transport, ligesom partiet ønsker et opgør med lediges ret til seks ugers selvvalgt uddannelse - et ønske, som deles af Venstre, og som Socialdemokraterne tidligere har stemplet som "tudetosset".
- Alle partier kommer jo nogle gange med ideer og markeringer, det synes jeg også der skal være plads til i politik, men lad mig også bare slå fast, at der ikke er ændret ved regeringens politik, siger Maja Panduro.
Også SF har i weekenden afvist de radikales opgør.
- Vi synes ikke, at lighed er et dårligt ord. I SF mener vi, at det er fundamentet for vores velfærd. Den universelle velfærdsmodel sikrer opbakningen til det samfund, vi har, og som vi gerne vil blive ved med at have, sagde SF's finansordfører, Lisbeth Bech Poulsen, lørdag til Ritzau.
 - Den universelle velfærdsmodel, at man betaler skat, og så bliver man behandlet ligeligt på en lang række punkter, det vil vi ikke af med, understregede hun.
 Vestager kaldte i interviewet med Berlingske "tankegangen med universalistiske rettigheder" for "old school".
Forhandlingerne om næste års finanslov med Enhedslisten faldt til jorden på grund af partiets ufravigelige krav om at indføre garantier til ældre om, at de havde ret til to ugentlige bade og rengøring hver fjortende dag.
