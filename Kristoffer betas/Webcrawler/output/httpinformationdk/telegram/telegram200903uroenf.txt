Uroen fortsætter i Madagaskar



 Azurblåt vand, hvide strande og vajende palmer. Det lyder som et ferieparadis, men på øen Madagaskar sydøst for Afrika er tilstandene alt andet end idylliske. Den langvarige magtkamp mellem landets præsident Marc Ravalomanana og den tidligere borgmester i hovedstaden Antananarivo, Andry Rajoelina, har medført voldsom uro og vold i landet. 
 Fredag meddelte oppositionen, at den var tæt på at overvinde den siddende demokratisk valgte regering. Og da militæret afviser, at beskytte præsidentpaladset og ministerier, har præsidenten måttet bede den civile befolkning om at gøre det.
 Siden begyndelsen af 2009 har oppositionslederen Rajoelina udfordret præsident Ravalomanana, som han beskylder for at være en diktator, der sulter folket.
 Madagaskar hører til blandt verdens fattigste lande, og det kan ifølge Jens Thorsen, der er dansker og selv har boet i Madagaskar, være en forklaring på, hvorfor indbyggerne gør oprør.
 - Størstedelen af befolkningen har det virkelig dårligt, fordi priserne på fødevarer er steget så meget gennem de seneste år. For nogle fødevarer er prisen nærmest fordoblet, siger han til Ritzau.

