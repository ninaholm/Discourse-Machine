25 demonstranter og en politimand meldes dræbt i Kijev
26 mennesker rapporteres dræbt i nye sammenstød i Kijev, hvor kampene er eskaleret massivt i løbet af torsdag.


 26 personer meldes nu dræbt i Kijev, efter at urolighederne i den ukrainske hovedstad torsdag er spidset til time for time.
Ifølge nyhedsbureauet AFP er mindst 25 demonstranter døde, mens det ukrainske indenrigsministerium tidligere torsdag har oplyst, at en politimand er blevet dræbt i optøjerne.
De voldsomme sammenstød mellem politi og demonstranter er blusset op igen, og tusindvis af demonstranter kæmper med bevæbnede politistyrker i Kijev, efter at en våbenhvile mellem oppositionen og regeringen kun formåede at holde i få timer.
Ifølge en udtalelse fra Janukovitjs kontor er demonstranternes mål at slå ihjel.
- De (demonstranterne, red.) er gået til angreb. De arbejder i velorganiserede grupper. De bruger våben og snigskytter. De skyder for at dræbe. Dusinvis politibetjente er dræbt eller såret, står der ifølge Reuters på præsidentens hjemmeside.
Tirsdag døde 28 mennesker i de voldsomme sammenstød. Torsdag er det tal steget til omkring 50 personer.
Midt i den dramatiske udvikling er udenrigsministrene fra Polen, Frankrig og Tyskland gået til møde med den ukrainske præsident, Viktor Janukovitj, i dennes totalt afspærrede præsidentpalads få hundrede meter fra, hvor gadekampene udspiller sig.
Udenrigsministrene Frank-Walter Steinmeier, Laurent Fabius og Radoslav Sikorski vil forsøge at få Ukraines præsident og opposition til at tale sammen.
Torsdag morgen mødtes de med oppositionslederne Vitalij Klitsjko og Arsenij Jatsenjuk, og på mødet erkendte Klitsjko ifølge nyhedsbureauet dpa, at situationen er ude af kontrol.
Senere torsdag rejser de tre udenrigsministre til Bruxelles for at mødes med deres EU-kolleger til et hastemøde om mulige sanktioner mod Ukraine fra EU.
Her vil Danmark med udenrigsminister Martin Lidegaard (R) i spidsen sammen med flere andre EU-lande foreslå sanktioner mod personer med direkte ansvar for blodsudgydelserne.
Chefen for præsidentkontoret i Ukraine, Andrej Kljujev, advarer dog EU på det kraftigste om at indføre sanktioner.
- Sanktioner vil forværre situationen, det vil være at hælde benzin på bålet, siger han ifølge nyhedsbureauet dpa og tilføjer:
- Hvis der indføres sanktioner, er der risiko for, at landet bliver delt i to.
