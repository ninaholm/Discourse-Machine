Søren Gade forlader Landbrug og Fødevarer
Søren Gade stopper som direktør. Han vil ikke fortsætte i ny ledelsesstruktur, oplyser Landbrug og Fødevarer.


 Søren Gade stopper som administrerende direktør i Landbrug og Fødevarer. Det oplyser den store interesseorganisation i en pressemeddelelse.
Den tidligere forsvarsminister og Venstre-politiker blev direktør i selskabet tilbage i maj 2012.
Han stopper, fordi han ikke har "ønsket at fortsætte i en ny ledelsesstruktur", som det hedder i pressemeddelelsen. Den nye struktur har betydet en ansættelse af en viceadministrerende direktør, som skal stå for organisationens interne udvikling.
Formand for Landbrug og Fødevarer, Martin Merrild, beklager, at Søren Gade ikke længere skal være organisationens chef og ansigt udadtil.
 - Søren Gade har både som lobbyist og offentlig talsmand givet Landbrug og Fødevarer en endnu mere synlig placering i det danske samfund. Det vil jeg gerne sige Søren Gade stor tak for.
- Både landmænd og virksomheder har haft stor glæde af Søren Gades altid aktive arbejde for fødevareklyngens mange mærkesager. Det er derfor med beklagelse, at vores veje nu skilles, siger Martin Merrild i pressemeddelelsen.
Hvad Søren Gade skal lave nu, står endnu ikke klart.
Tidligere på sommeren var han på vej mod et overraskende politisk comeback i forbindelse med den interne Venstre-ballade om formand Lars Løkke Rasmussen og det efterfølgende opgør om ledelsen i partiet.
Søren Gade var pludselig i spil som Løkke-støtternes bud på en ny formand, hvis opbakningen til den nuværende formand smuldrede. Han var tilsyneladende parat til at stille op.
Men hans comeback blev aldrig til noget, da oprøret mod Løkke fusede ud, fordi næstformand Kristian Jensen fik tilsagn om en større rolle i ledelsen af partiet.
Søren Gade sad som forsvarsminister fra 2004 til 2010 og var en populær skikkelse både internt i VK-regeringen og hos folk i forsvaret.
I februar 2010 trådte han tilbage som følge af den såkaldte jægerbogsag, hvor en it-chef havde fabrikeret en falsk oversættelse af bogen "Jæger - i krig med eliten", som forsvaret mente afslørede forhold i forsvaret, som kunne udnyttes af Danmarks fjender.
I maj 2012 blev han så direktør i interesseorganisationen Landbrug og Fødevarer, men han kan altså ikke se sig selv i den nye struktur.
- Jeg synes, at Landbrug og Fødevarer gennem de seneste år har formået at få endnu større gennemslagskraft som repræsentant for et af Danmarks vigtigste væksterhverv. Det arbejde er jeg glad for at have bidraget til, siger Søren Gade.
