Flere små biblioteker lukker



 Bølgen af bibliotekslukninger i landets 98 kommuner fortsætter også næste år, frygter Danmarks Biblioteksforening, der har regnet på kommunernes budgettal for 2009.
  Foreningen siger, at der er udsigt til cirka 20 filiallukninger i syv kommuner næste år, ligesom en rundspørge til kommunerne viser, at cirka 60 procent af bibliotekerne får reelt færre penge til driften næste år.
 Værst ramt bliver bibliotekerne i Dragør, Furesø, Halsnæs, Lyngby-Taarbæk og Nordfyn kommuner. De får alle en reduktion på mere end seks procent i budgettet, oplyser formanden for biblioteksforeningen, Vagn Ytte Larsen.
 - Tallene er måske ikke i sig selv alarmerende. Men det er meget beklageligt, at de foregående års budgetreduktioner ser ud til at fortsætte. Vi har i 2006 og 2007 gang på gang fået at vide, at forklaringen på reduktionerne skal ses i sammenhæng med en effektiviseringsgevinst afledt af kommunesammenlægningerne. Jeg tvivler stærkt på dette, siger formanden.
 Efter strukturreformen drejede omkring 20 procent af landets biblioteker nøglen om, men lukningerne satte sig ikke dybe spor i udlånsstatistikken. i 2007 faldt det samlede udlån nemlig kun med 1,7 procent. 
