Iran: Kræftsvulsten Israel vil forsvinde
Israel er en kræftsvulst, der snart er forsvundet, siger Irans præsident i lyset af trusler om israelsk angreb


 Irans kontroversielle præsident, Mahmoud Ahmadinejad, langede fredag atter ud efter Israel, da han talte i forbindelse med afslutningen på muslimernes fastemåned, ramadanen.
Ahmadinejad betegner Israel som en "kræftsvulst", som en dag ikke eksisterer længere.
- Nationerne i regionen vil snart gøre det af med zionisterne i det palæstinensiske land, siger den iranske præsident.
- Et nyt Mellemøsten vil helt sikkert blive dannet. Med Guds nåde og hjælp fra nationerne vil der ikke være noget spor af amerikanerne og zionisterne i det nye Mellemøsten, tilføjer Ahmadinejad.
Den tv-transmitterede tale blev holdt på den årlige Jerusalem-dag, der ligger på den sidste fredag i ramadanen og er til støtte for palæstinenserne.
Ifølge statsligt iransk tv ventes millioner af iranere at deltage i dagens arrangementer, som blandt andet omfattede Ahmadinejads tale i hovedstaden Teheran.
Forholdet mellem Israel og Iran er for tiden særligt spændt, fordi der har været øget debat i Israel i de seneste uger om muligheden for at bombe de iranske atomanlæg.
Vesten og Israel er dybt bekymrede for, om Iran er i færd med at udvikle atomvåben, men Iran fastholder, at dets omstridte atomprogram udelukkende tjener fredelige formål.
Det iranske militær har advaret om, at det vil gå til modangreb mod Israel, hvis israelerne angriber.
- Hvis de begår en fejl, vil vor nations reaktion føre til det zionistiske regimes endeligt, siger en talsmand for Irans udenrigsministerium.
Præsident Ahmadinejad blev mødt af international fordømmelse i 2005, da han sagde, at Israel burde slettes fra landkortet.
Året efter holdt Iran en konference om Holocaust, hvor Ahmadinejad igen provokerede mange lande, da han satte spørgsmålstegn ved, om seks millioner jøder blev udryddet under Anden Verdenskrig.
