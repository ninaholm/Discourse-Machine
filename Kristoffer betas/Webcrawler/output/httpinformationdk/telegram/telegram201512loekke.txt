Løkke erkender: Jeg kunne ikke overbevise danskerne
Statsministeren ærgrer sig, men siger, at han har fuld respekt for danskernes beslutning i EU-afstemning.


 - Valgets tale er klar. Det er et betydeligt nej.
Det siger statsminister Lars Løkke Rasmussen (V) efter folkeafstemningen om EU-retsforbeholdet, hvor det ender med et nej.
- Jeg skal ikke lægge skjul på, at det her selvfølgelig ærgrer mig. Jeg har fuld respekt for danskernes beslutning, siger Løkke på et pressemøde i Statsministeriet.
Fra på mandag bliver Folketingets partier ét for ét kaldt til møde med Løkke i forsøget for at få en parallelaftale om Europol - det europæiske politisamarbejde - på plads, lyder det fra statsministeren i nederlagets stund.
- Det er mit klare indtryk, at det ikke er så meget det, vi har stemt om, som danskerne har vendt ryggen til, men måske snarere det, vi ikke har stemt om: Frygten for, at man ved et ja til en tilvalgsordning ville glide ud af en bane, hvor danskerne tabte kontrol.
- Og stor respekt for det, siger Løkke, som tilføjer:
- Det er vigtigt at lægge øre til det, nej-partierne siger.
Med vælgernes nej bevares det danske retsforbehold i EU.
Ja-partierne består af Venstre, Socialdemokraterne, De Konservative, SF, De Radikale og Alternativet.
Fra Enhedslisten, DF og Liberal Alliance har opfordringen lydt til et nej. Det samme mener Folkebevægelsen mod EU.
Allerede fredag mødes regeringens ministre for at tage fat på det fremadrettede arbejde efter vælgernes nej.
Det vil ifølge Lars Løkke Rasmussen først og fremmest være udenrigsminister Kristian Jensen (V) og justitsminister Søren Pind (V), som vil få et ansvar for at hjælpe med at finde en løsning for Danmark.
Lars Løkke Rasmussen har allerede torsdag aften forsøgt at gøde jorden for en parallelaftale.
Endnu mens stemmerne blev talt op - og det længe pegede på et nej - talte Lars Løkke Rasmussen i telefon med EU-Kommissionens formand, Jean-Claude Juncker, og EU-præsident Donald Tusk.
- Havde vi stemt ja, var beslutningen om at blive i Europol vores egen. Med et nej er vi afhængige af andre, siger statsministeren og understreger vigtigheden af, at resultatet af den danske folkeafstemning bliver forstået rigtigt i de øvrige EU-lande.
Derfor har han indkaldt alle EU-landenes ambassadører i København til møde tirsdag i næste uge.
