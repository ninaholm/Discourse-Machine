Forlanger afsat præsident udleveret



 Lederen i Honduras, Roberto Micheletti, vil nu have Brasilien til at udlevere den afsatte præsident, Manuel Zelaya, så han kan stilles for retten.
 Manuel Zelaya blev for tre måneder siden væltet ved et kup, men et vendt tilbage til Honduras, hvor han har søgt tilflugt på Brasiliens ambassade i hovedstaden Tegucigalpa. Tusinder af Zelayas tilhængere omringede ambassaden, og omkring 100 kampklædte politifolk blev udstationeret i nærheden. Det fik regeringen til at indføre udgangsforbud.
 - Regeringen har indført udgangsforbud i hele landet fra kl. 16.00 til kl. 06.00 for at bevare roen i landet, siger regeringens talsmand Rene Zepeda.
 Zelaya var blevet advaret om, at han ville blive anholdt, hvis han vendte tilbage.
 - Jeg er her i Tegucigalpa. Jeg er her for at genoprette demokratiet og for at opfordre til dialog, sagde Zelaya tidligere til Honduras' Canal 36. 
 Kuppet i Honduras 28. juni er blevet fordømt af USA, EU og ledere rundt om i Latinamerika.
