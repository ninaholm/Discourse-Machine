Magtfuld pakistansk leder anholdt i London
Frygt for uro efter anholdelse af den omstridte pakistanske leder Altaf Hussain i London.


 Den magtfulde leder af det pakistanske parti Mojahirs Nationale Bevægelse (MQM), Altaf Hussain, er tirsdag blevet anholdt i London, hvor han er mistænkt for hvidvaskning af penge.
Hussain flygtede fra Pakistan i 1992, efter en militær operation vendt mod etniske uroligheder i Karachi. Han siger, at han frygter for sit liv, hvis han vender tilbage til sit land.
Det etniske parti MQM repræsenterer millioner af urdutalende muslimer, hvis familier indvandrede til Pakistan ved dets oprettelse i 1947.
Anholdelsen af Hussain i London kan udløse uroligheder i Pakistan.
Hussain er en af Pakistans mest omstridte ledere. Han er efterlyst for drab i sit hjemland, og han er kendt for stærkt opflammede taler til sine tilhængere gennem en telefon forbundet til en højttaler.
Iagttagere siger, at han reelt styrer store dele af Karachi, der har 18 millioner indbyggere, fra sit hjem i London.
Det siges, at han kan reelt få lukket hele bydele ned.
Hans tilhængere kalder ham en forretningsminded leder af Pakistans middelklasse, men hans modstandere kalder ham en tyran, der står bag drab og vold.
I dele af Karachi er sikkerheden blevet skærpet efter anholdelsen af Altaf Hussain. Mindst seks busser og flere andre køretøjer blev stukket i brand, da nyheden om anholdelsen i London blev kendt.
Mohammad Moosa, der bor i Karachi, siger til Reuters:
- Alle forretninger og markeder er lukkede. Selv små cigaretkiosker er lukket, ligesom benzinstationer er lukket på grund af frygt for vold.
