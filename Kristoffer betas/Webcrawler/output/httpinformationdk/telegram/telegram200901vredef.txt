Vrede forældre anholdt i Kina



 Myndighederne har angiveligt forsøgt at bremse en gruppe forældres pressekonference i Kina. En mindre gruppe af forældrene, hvis børn er blevet syge af at drikke inficeret mælk, er blevet anholdt og sendt til en arbejdslejr, fortæller en af fædrene fra gruppen.
 Mindst seks børn i Kina er døde af nyreproblemer, og flere end 290.000 børn er blevet syge af at drikke mælk, der var forurenet med det kemiske produkt melamin, som normalt bruges i fremstillingen af plastik.
 En af fædrene, hvis 13 måneder gamle barn lider af alvorlige nyreproblemer, siger, at en række forældre, heriblandt ham selv, blev kørt til en arbejdslejr uden for Beijing.
 - Vi er i husarrest nu, og de har ikke fortalt os, hvorfor vi bliver holdt fanget her, oplyser faderen over telefonen til nyhedsbureauet Reuters.
 I alt fem forældre blev anholdt, mens det lykkedes for resten af gruppen at afholde en pressekonference, hvor de lagde vægt på regeringens løfter om gratis medicin til børnene.
