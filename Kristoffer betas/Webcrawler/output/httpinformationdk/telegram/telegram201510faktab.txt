FAKTA: Brande hærger asylansøgeres midlertidige hjem
I Sverige er en række bygninger, der var udset til at huse asylansøgere, brudt i brand den seneste tid.


 Et tidligere plejehjem i svenske Oderljunga øst for Helsingborg brød i brand natten til torsdag.
Bygningen var på tegnebrættet til at blive omdannet til et midlertidigt hjem for asylansøgere, der strømmer til landet.
Politiet formoder, at branden var påsat, og det er ikke første gang i løbet af bare de seneste to måneder, at kommende eller allerede oprettede asylcentre bryder i brand i Sverige. Indtil videre er der kun meldinger om materiel skade.
* 22. oktober: Det tidligere plejehjem i Oderljunga bryder i brand.
* 21. oktober: En bygning, hvor man ville huse flygtninge i Upplands Väsby nord for Stockholm udsættes for hærværk og forsøg på brandstiftelse.
* 20. oktober: Et asylcenter i Munkedal får omfattende brandskader, og politiet arbejder ud fra en teori om, at der er tale om mordbrand, da der allerede boede asylansøgere på centret.
* 18. oktober: En tidligere skolebygning i Kungsbacka brænder ned. Bygningen var udset til at give asylansøgere tag over hovedet.
* 17. oktober: En skole i Kånna ved Ljungby brænder ned til grunden. Bygningen var sat i stand til at huse flygtninge.
* 13. oktober: Der udbryder brand i en kaserne i Arløv, Skåne. Lokalerne skulle dagen efter være taget i brug som hjem til uledsagede flygtningebørn.
* 29. september: Et lager på en campingplads, der delvist bruges som flygtningelejr, står i flammer. Campingpladsen ligger ved Stenungsund.
* 15. september: En lejlighed i en bygning til uledsagede flygtningebørn hærges af ild i Boden.
* 16. august: Alle beboere i en flygtningelejr i Arboga bliver flyttet til andre bygninger, efter at to poser fyldt med brandfarlig væske bliver fundet på stedet. Samme dag bliver et brændende trækors sat uden for et asylcenter i Malung.
* 14. august: En brand bryder ud i en bygning, der huser uledsagede flygtningebørn i Värnamo.
Kilde: Nyhedsbureauet TT
