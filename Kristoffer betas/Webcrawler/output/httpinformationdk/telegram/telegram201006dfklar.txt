Nu er DF klar til at gå i regering
Ved at lægge stemmer til regeringens spareplan har Dansk Folkeparti vist, at man er klar til ministerposter, siger gruppeformand Kristian Thulesen Dahl.


 En borgerlig regering med flere ministre fra Dansk Folkeparti er tættere på end nogensinde før. Partiets chefstrateg, gruppeformand Kristian Thulesen Dahl, slår i Politiken Søndag fast, at partiet nu endegyldigt er klar til at gå i regering efter næste valg. Og partiet kommer selv til at bestemme, om det sker. 
Thulesen Dahl siger, at partiet efter ti år som trofast støtte for VK-regeringen bestod den endelige prøve som regeringsduelig, da DF i sidste måned sikrede regeringens spareplan med en upopulær halvering af dagpengeperioden.
- Vi har vist, at vi kan være med i alle sammenhænge. Vi er klar til at påtage os det ultimative ansvar. Derfor vil det ikke være muligt for Venstre og Konservative at sige nej til, at vi indtræder i regeringen. Det er op til os selv, siger han til Politiken. 
Dermed tager partiet et afgørende skridt videre i forhold til tidligere udtalelser om, hvor partiet har understreget, at det vil gå i regering, "når tiden er moden".
Højt placerede regeringskilder siger til Politiken, at de to regeringspartier ikke vil kunne sige nej til et DF-krav om ministerbiler. 
- Hvert enkelt parti må gøre op med sig selv, hvor man kan få størst indflydelse. Men mit gæt er, at der også er en VK-regering efter næste valg, siger Venstres politiske ordfører, Peter Christensen til Politiken.
De konservatives formand, Lene Espersen, er skeptisk over for DF i regering: - Vi har en god arbejdsdeling med V-K i regering og DF som støtteparti. Der er jo også en række områder, hvor vi stadig er uenige, blandt andet EU, siger hun til Politiken. 
