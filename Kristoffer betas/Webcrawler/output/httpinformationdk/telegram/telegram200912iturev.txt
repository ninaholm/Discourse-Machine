Iturevet foto udløser anholdelser i Iran



 Iran har anholdt adskillige personer, som myndighederne sætter i forbindelse med et ødelagt billede af Den Islamiske Republik Irans grundlægger, ayatollah Ruhollah Khomeini, under regeringsfjendtlige demonstrationer i Teheran i sidste uge.
 Myndighederne fortalte om anholdelserne, dagen efter at Irans øverste leder, ayatollah Ali Khamenei, udstedte en alvorlig advarsel til den reformvenlige opposition. Khamenei beskyldte oppositionen for at fornærme mindet efter den afdøde revolutionsleder Khomeini.
 - De personer, der var til stede, (hvor Khomeini blev fornærmet, red.), er alle blevet identificeret, siger Teherans anklager, Abbas Jafari Dolatabadai, ifølge nyhedsbureauet Isna.
 - De befinder sig alle i fængsel, og de har erkendt sig skyldige, siger Dolatabadai.
 Khomeini stod i spidsen for Den Islamiske Revolution i 1979. Han døde i 1989.
 Spændingerne er vokset i Iran, siden tilhængere af oppositionslederen Mirhossein Mousavi for en uge siden udkæmpede gadekampe med de iranske sikkerhedsstyrker bevæbnet med tåregas og stave i sidste uge.
 Der var tale om de mest omfattende demonstrationer i hovedstaden Teheran i flere måneder.
 Irans statslige tv har vist optagelser af det, som blev betegnet som oppositionstilhængere, der river et billede af Khomeini i stykker og tramper på det. 
