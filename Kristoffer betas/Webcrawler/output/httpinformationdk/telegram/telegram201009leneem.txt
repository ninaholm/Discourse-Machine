Lene E. møder muslimske ambassadører
Onsdag morgen mødtes udenrigsminister Lene Espersen med ambassadører fra 17 muslimske lande for at forebygge en ny Muhammed-krise mod Danmark


 - Det var et godt og konstruktivt møde.
Sådan lød beskeden fra udenrigsminister Lene Espersen (K), som onsdag morgen mødtes med 17 muslimske ambassadører fra Organisationen af den Islamiske Konference (OIC) i Eigtveds pakhus i København.
Mødet skulle ifølge B.T. forebygge en ny Muhammed-krise. Ministeren orienterer onsdag formiddag Folketingets Udenrigspolitiske Nævn om sagen. Det sker fem år efter, at Morgenavisen Jyllands-Posten publicerede tolv tegninger af profeten Muhammed, som i januar-februar 2006 udløste den største udenrigspolitiske krise for Danmark siden den 2. verdenskrig. 
Det affødte blandt andet afbrænding af flere danske ambassader og konsulater i Mellemøsten, samt voldsomme demonstrationer med afbrænding af Dannebrog og fotografier af daværende statsminister Anders Fogh Rasmussen (V).
Han afviste dengang at mødes med ambassadører fra flere muslimske lande, hvilket affødte kritik fra dem samt flere politiske partier i Danmark. Torsdag udkommer bogen "Tavshedens tyranni" af Jyllands-Postens kulturredaktør Flemming Rose. Heri beskriver han sagen og optrykker blandt andet den forkætrede tegning med bomben i turbanen af avisens nu pensionerede tegner Kurt Westergaard. 
Tegneren har været udsat for et attentatforsøg i sit eget hjem i Århus, ligesom avisen har skærpet sin sikkerhed, fordi Politiets Efterretningstjeneste (PET) og udenlandske efterretningstjenester har afdækket og forhindret flere forsøg på at angribe avisen.
