Venstre: Sådan får du et ekstra års SU
Studerende med iværksættergener skal belønnes med kolde kontanter, mener Venstre.


 Studerende med gode idéer bør kunne få uddannelsesstøtte i et år ekstra. Det foreslår Venstre før tirsdagens SU-forhandlinger med regeringen ifølge metroXpress.
Studerende, der har fået en god idé til en virksomhed under studierne, skal have økonomisk hjælp til at udvikle idéen, når de er færdige med deres uddannelse.
Venstre vil indføre et nyt iværksætter-stipendiat, så op mod 100 unge årligt kan forsøge at realisere målet om at blive selvstændige.
Pengene vil betyde, at unge i en periode på op til et år kan koncentrere sig om at udvikle deres forretningsidé. Beløbet skal modsvare en SU.
Forslaget - som SU-ordfører Mads Rørvig (V) har med til dagens SU-forhandlinger med regeringen - vil koste omkring syv millioner kroner årligt.
- Danmark har brug for nye iværksættere og vækstvirksomheder, og det her forslag er en billig måde at understøtte det på. Det er et beløb, som burde være let at finde inden for rammen af SU-reformen, siger han til metroXpress.
Forslaget bliver modtaget positivt i Dansk Folkeparti, som er SU-forligspartner, og også Dansk Iværksætterforening og DI tror på idéen.
Helle Neergaard, professor ved Aarhus Universitet med speciale i iværksætteri, er derimod skeptisk.
- Det er ikke nok, og det rammer ikke bredt nok. Jeg så hellere, at man gav de studerende mulighed for at komme på et intensivt kursus (i iværksætteri, red.) i et halvt år sammen med studerende fra alle mulige studieretninger, siger Helle Neergaard til metroXpress.
Hun mener, at 100 stipendier er forsvindende få - og at pengene kunne bruges langt bedre på at lære dimittenderne at samarbejde med folk fra andre studier.
