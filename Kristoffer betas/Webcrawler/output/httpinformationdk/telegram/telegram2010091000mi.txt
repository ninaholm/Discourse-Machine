1000 milliarder kan være sendt i skattely
Skat er på sporet af den måske største danske skatteskandale nogensinde. 1000 milliarder kroner kan være sendt i skattely af virksomheder og rige danskere.


 Danske virksomheder og velhavende privatpersoner har sendt over 1000 milliarder kroner frem og tilbage mellem Danmark og 55 skattelylande. Det viser helt nye data fra Skat ifølge TV Avisen.
Skatteminister Troels Lund Poulsen (V) lover ekstra ressourcer til Skat, der nu går i gang med at kulegrave, hvad der kan blive den største danske skatteskandale nogensinde.
- Beløbene overstiger langt, hvad jeg havde frygtet, siger Troels Lund Poulsen til DR Nyheder.
Det er Skats projekt Money Transfer, der har hevet de enorme pengeoverførsler til skattelylande frem i lyset. Trods modvilje fra landets banker har Skat fået alle data om transaktioner mellem danske konti og skattelylande fem år tilbage.
- Vi kan se, at der bliver indført og udført over 1000 milliarder kroner mellem Danmark og skattelylande. Det ville undre mig meget, hvis det var legalt alt sammen. Men jeg vil også understrege, at en stor del vil være legalt, siger Preben Buchholtz Hansen, afdelingschef i Skats enhed for økonomisk kriminalitet til DR Nyheder.
Ifølge både Skat og skatteministeren kan ikke alle overførslerne stemples som svindel trods suspekte destinationer som Bahamas og Caymanøerne.
Troels Lund Poulsen fremhæver positive erfaringer med Skats store kreditkortprojekt, som blandt andet fældede den professionelle golfspiller Søren Hansen og andre velhavere. Ifølge Skats seneste opgørelse ventes disse sager at indbringe skatten omkring en halv milliard kroner.
- Jeg forventer, at det nye projekt vil være langt større i omfang end kreditkortprojektet. Det betyder, at det er rigtig mange penge, vi potentielt er gået glip af, siger Troels Lund Poulsen.
