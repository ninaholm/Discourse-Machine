Psykiatri: Ny garanti kan ramme de sygeste
På papiret ser det godt ud, at psykisk syge garanteres udredning inden for 30 dage. Men taberne kan blive de mest alvorligt syge.


 Mennesker med depressioner, angst og andre psykiske lidelser skal behandles på lige fod med patienter, der er fysisk syge.
Derfor får psykisk syge fra 1. september samme ret til at blive udredt inden for 30 dage.
Både hos Sind og i Psykiatrifonden er der tilfredshed med, at psykiske sygdomme efter mange års tilløb ligestilles med somatiske.
 Men begge advarer mod, at der kan blive langt fra løfterne til virkeligheden.
- Det er en stor indsats, regionerne skal levere, uden at der er sat ekstra penge af, siger Anne Lindhardt, speciallæge i psykiatri og formand for Psykiatrifonden til Ritzau.
- Principielt er det mægtig godt, at alle skal udredes inden for måned. Men med regionernes stramme økonomi, risikerer der er at ske en skjult omprioritering, hvor nogle patienter vil opleve, at deres behandlingsforløb afkortes, eller at de sjældnere kommer til samtale, siger hun.
Det vil især ramme syge med psykoser, svære depressioner og personlighedsforstyrrelser, som har brug for højt specialiseret behandling.
I foreningen for psykisk syge patienter og deres pårørende, Sind, er formand Knud Kristensen især bekymret for, at den reelle ventetid bliver længere end 30 dage.
Han siger, at det i flere regioner kniber med at leve op til den nuværende udredningsret på to måneder.
Samtidig oplever en del patienter, at selv om de indkaldes rettidigt til udredning, så er det ingen garanti for, at de får en diagnose og sættes i behandling.
- I vores rådgivninger hører vi om mange, der bliver indkaldt til den første samtale, som de skal, men at de derefter må vente, måske i flere måneder, på at blive behandlet, siger Knud Kristensen.
Formand for Danske Regioner Bent Hansen (S) medgiver, at regionerne er pressede, fordi flere psykisk syge henvises til behandling.
Men hos de mest syge sættes behandlingen i gang med det samme, siger han til Ritzau.
- Derimod vil der være nogen knap så syge, og det vil være dem, der vil blive holdt lidt hen.
