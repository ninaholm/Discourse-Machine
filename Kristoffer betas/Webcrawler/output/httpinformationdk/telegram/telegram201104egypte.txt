Egypten hylder Coca-Cola
Læskedrik-giganten medvirker til at stabilisere Mellemøsten. Egypten opfordrer andre til at følge trop.


 Coca-Cola slukker ikke bare tørsten hos millioner af mennesker verden over.
Sodavands-mastodonten har også en stabiliserende effekt på de lande, hvor selskabet er tilstede. Det siger den egyptiske finansminister Samir Radwan.
I et halvt århundrede har Coca-Cola investeret i Egypten, og Radwan opfordrer andre amerikanske selskaber til at følge efter. Det sagde ministeren torsdag i en tale i det amerikanske handelskammer torsdag foran en stor forsamling af erhvervsledere.
- Jeg ønsker at forsikre jer om, at vi er i gang med at gøre det rigtige, sagde Radwan, som blev udnævnt til at styre finanserne i Egypten i januar kort tid før, den mangeårige præsident gav efter for de folkelige demonstrationer mod styret og trak sig.
- Den politiske uro er ved at lægge sig, landet er igen trukket i arbejdstøjet, og vi lægger planer for tiden efter krisen, sagde han til de mere end 100 topchefer.
- Vi har behov for at stimulere økonomien, men hvad der virkelig er behov for, er partnere, fortsatte han og fremhævede Coca-Colas mangeårige tilstedeværelse.
- I er også mere end velkomne, mine damer og herrer, sagde han og blev suppleret af planlægningsminister Fayza Mohamed Aboulnaga:
- Investeringer i Egypten stopper ikke ved landets grænser, men åbner horisonter til hele den arabiske verden og Afrika, som hele verden flirter med, fordi det har en overflod af energi, vand og land.
Aboulnaga advarede om konsekvenserne af mangel på udenlandske investeringer. Bliver Egypten ikke hjulpet nu, vil resultatet være ustabilitet. Og det vil sprede sig til hele regionen.
- Hvis, Gud forbyde det, Egypten træder ved siden af, så vil hele regionen fejle, og den ustabilitet vil hurtigt påvirke Europas og USA's strategiske interesser, sagde hun.
