Nordkorea afbryder samarbejde



 Nordkorea trækker sig ud af sekspartsdrøftelserne, vil genoptage et omstridt atomprogram og hindrer FN-inspektører i at besøge atomanlæg.
 Alt sammen sker meget pludseligt og får Det Hvide Hus til at advare om, at det er "et alvorligt skridt i den forkerte retning".
 - Vi opfordrer Nordkorea til at afstå fra de provokerende trusler og respektere det internationale samfunds vilje og opfylde internationale løfter og forpligtelser, sagde Det Hvide Hus' pressesekretær, Robert Gibbs, i dag.
 Reaktionen fra det nordkoreanske styre kommer efter en resolution i FN's Sikkerhedsråd i aftes, hvor Nordkoreas prøveaffyring af et langtrækkende missil fordømmes.
 Det Internationale Atomenergiagentur oplyser, at FN-inspektørerne har fået ordre til at forlade Nordkorea hurtigst muligt.
 Inden den aktuelle atomkrise havde Nordkorea accepteret en afvikling af sit atomprogram mod at få økonomiske og politiske indrømmelser af de andre deltagere i sekspartsdrøftelserne. Det er USA, Kina, Rusland, Japan og Sydkorea.

