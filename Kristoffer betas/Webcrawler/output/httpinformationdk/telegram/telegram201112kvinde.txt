Kvinde dræber sin ældre kæreste i Odense
En kvinde har dræbt sin kæreste i hans lejlighed i Odense. Kvinden ringede selv om drabet og er anholdt.


 Årets sidste dag endte fatalt for en 64-årig mand fra Birkeparken i Vollsmose i Odense.
Manden blev tidligt lørdag morgen dræbt i sin lejlighed med flere knivstik i kroppen og stump vold.
Den dræbtes 34-årige kæreste ringede selv til politiet og fortalte, at hun havde slået ham ihjel.
- Hun ringede og sagde, at hun havde slået en mand ihjel med en kniv, og da vi kom til stedet, ventede hun uden foran ejendommen, hvor hun blev anholdt, siger vicepolitikommissær Jack Liedecke ved Fyns Politi.
Kvinden vil nu blive fremstillet i et grundlovsforhør med krav om varetægtsfængsling.
Trods anholdelsen af den 34-årige kvinde er politiet ikke sikre på, at sagen er fuldt opklaret.
- Vi har talt med nogle vidner i området, der har hørt flere stemmer fra lejligheden i løbet af natten, så vi mangler fortsat at afklare, om der kan have været andre til stede, da han blev dræbt, siger Jack Liedecke.
Den dræbte mand var i første omgang i live, da politi og ambulancepersonale kom til stedet.
- Men mens man forsøgte at stabilisere ham, afgik han ved døden, siger Jack Liedecke.
Ifølge politiet tilhører både offer og drabskvinde tilsyneladende et misbrugsmiljø i Vollsmose.
Kvinden ringede klokken 05.48 lørdag morgen og fortalte om drabet.
