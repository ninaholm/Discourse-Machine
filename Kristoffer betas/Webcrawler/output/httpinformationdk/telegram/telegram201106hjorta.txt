Hjort afviser afstemning om forbehold nu
Finansminister Claus Hjort Frederiksen afviser det konservative krav om en afstemning om de danske forbehold.


 Mens formanden for den konservative regeringspartner, justitsminister Lars Barfoed, gør sig til talsmand for en afstemning om de danske EU-forbehold inden årets udgang, tøver finansminister Claus Hjort Frederiksen.
Tiden er ikke moden, mener han.
- Det synes jeg måske timingsmæssigt er lidt problematisk.
Han ser både problemer med at nå det inden nytår, og så ser han også et problem i, at opbakningen til at afskaffe forbeholdet imod den fælles europæiske mønt, euroen, er lav blandt danskerne.
- Jeg tror, at vi skal have skabt sikkerhed for, at vi er kommet godt igennem krisen, og så kan vi vende tilbage til sagen, siger han.
Finansministeren understreger dog, at han principielt gerne vil af med forbeholdene og at det vil være i Danmarks interesse at komme med i euroen.
- Personligt mener jeg, at vi skal med i euroen og erfaringen fra den krise vi har været igennem er, at vi skal med i euroen. Man skal huske, at det ikke er euroen, der har udløst krisen, det er en europæisk gældskrisen, siger han og fortsætter:
- Det er lande, der har ført en uansvarlig økonomisk politik. Men jeg tør næsten ikke tænke på, hvor vi havde været henne, hvis ikke vi havde haft euroen og hele det setup til at disciplinere politikken, siger han.
Barfoeds budskab om en hurtig afstemning får ellers opbakning fra Venstres gruppeformand, Kristian Jensen, og fra Venstres Eva Kjer Hansen, der er formand for Udenrigspolitisk Nævn og næstformand i Europaudvalget.
Men Hjort understreger, at der ikke er truffet nogen beslutning i regeringen om en afstemning.
- Det har vi ikke taget stilling til, siger han.
En måling fra Danske Bank viser, at 56,7 procent af danskerne vil stemme nej eller måske stemme nej til euroen. Kun 40,2 procent vil stemme ja eller måske ja.
