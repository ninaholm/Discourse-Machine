Don Ø er i udlandet når Parken-dom bliver afsagt
Københavns Byret sætter foreløbigt punktum i sagen om påstået kursfup i Parken tirsdag eftermiddag uden Don Ø.


 En af de absolutte hovedpersoner i sagen om påstået kursmanipulation i Parken vil ikke være til stede, når Københavns Byret afsiger dom i sagen tirsdag klokken 16.
Tidligere bestyrelsesformand i Parken, Flemming Østergaard, opholder sig tirsdag i udlandet i forbindelse med et vigtigt forretningsmøde, oplyser han til Ritzau.
Meget står på spil for Flemming Østergaard, som også er kendt som Don Ø. Han risikerer sammen med tidligere Parken-direktør Jørgen Glistrup to års fængsel, hvis de kendes skyldige i kursmanipulation med Parkens aktier.
Samtidig kræver anklagemyndigheden millionfortjenester fra aktieoptioner konfiskeret. Flemming Østergaard risikerer at miste 15,5 millioner kroner, hvis han bliver fundet skyldig, mens Jørgen Glistrup i givet fald må aflevere 2,2 millioner kroner.
 Begge nægter sig skyldige i anklagerne, som gælder opkøb af Parken-aktier for 113 millioner kroner i en periode i 2007-2008. Samlet opkøbte Parken egne aktier for 284 millioner kroner i perioden.
Anklagemyndighedens påstand er, at de mange opkøb skulle holde en hånd under kursen, men ifølge de tiltalte blev der kun opkøbt Parken-aktier for at afdække reel efterspørgsel til virksomhedsopkøb og optioner til ledende medarbejdere.
Sagen om påstået kursfup i Parken blev indledt i august 2010, hvor Finanstilsynet anmelder Parken Sport & Entertainment til Bagmandspolitiet for ulovlig kursmanipulation.
I november 2013 er Bagmandspolitiet klar med tiltaler i sagen, og i december 2014 indledes retssagen i Københavns Byret.
I alt fire personer er tiltalt i sagen, og der er yderligere rejst tiltale mod de to selskaber, Parken Sport & Entertainment A/S og FIH Erhvervsbank.
Anklagemyndigheden har krævet bøder i omegnen af 50 millioner kroner til Parken Sport & Entertainment A/S og 25 millioner kroner til FIH Erhvervsbank. Alle tiltalte nægter sig skyldige.
