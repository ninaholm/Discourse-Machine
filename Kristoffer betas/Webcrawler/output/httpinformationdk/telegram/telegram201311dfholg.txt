DF: Holger K. begrænser boligejeres klager
Retssikkerheden udhules, når skatteministeren begrænser boligklager, siger DF's skatteordfører.


 Det er "dybt urimeligt", at skatteminister Holger K. Nielsen (SF) begrænser boligejeres ret til at klage til Landsskatteretten over værdiskøn af deres ejendomme. Så kan boligejerne kun klage til lokale vurderingsankenævn.
Det siger Dansk Folkepartis skatteordfører, Dennis Flydtkjær.
- Det er en stor forringelse af retssikkerheden for boligejerne. Det er dybt urimeligt. Man har måske betalt for meget skat i 10 år. Når man så finder ud af, at der er en skandale på vej, så ændrer man klageadgangen for boligejerne, siger Dennis Flydtkjær.
- Det er som at træde på en mand, der ligger ned. Det kan man virkelig ikke være bekendt fra Skatteministeriets side.
Han er enig med skatteekspert Claus Pedersen, revisionsfirmaet KPMG, og skatteadvokat Torben Bagge, som i Jyllands-Posten kalder forslaget "yderst kritisabelt og rystende" og "et historisk lavpunkt for retssikkerheden".
Forslaget er så meget desto værre, som Landsskatteretten sidste år ændrede vurderingsankenævnenes afgørelser i otte af 10 tilfælde, påpeger Dennis Flydtkjær.
- I dag omgør Landsskatteretten 78 procent af afgørelserne fra vurderingsankenævnene, fordi kvaliteten ikke er god nok. Man skal have to skud i bøssen: At kunne klage til ankenævnet og Landsskatteretten, siger han.
Venstres skatteordfører, Torsten Schack Pedersen, kalder i Jyllands-Posten forslaget "helt ubegribeligt og dybt bekymrende". De Konservatives skatteordfører, Brian Mikkelsen, finder forslaget helt i strid med dét, VK i foråret aftalte med Holger K. Nielsen.
Skatteministeren forsvarer sit forslag.
- Når det er vurderingsankenævnene, der skal behandle klagesager vedrørende værdiskøn, er det, fordi de er bedre egnede hertil, da de er lokalt forankrede, siger Holger K. Nielsen til avisen.
