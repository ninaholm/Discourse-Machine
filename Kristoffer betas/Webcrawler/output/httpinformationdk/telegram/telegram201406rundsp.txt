Rundspørge: Mange plejefamilier indrømmer brug af magt
Plejefamilier befinder sig i dag i et juridisk ingenmandsland, siger formand for Socialpædagogerne.


 Hver fjerde af de adspurgte plejefamilier med et plejebarn under syv år fortæller i en undersøgelse, at de fysisk fastholder barnet månedligt eller oftere.
Men i modsætning til døgninstitutioner og andre opholdssteder har familieplejere ikke pligt til at indberette magtanvendelse til myndighederne, skriver Kristeligt Dagblad.
Undersøgelsen, som Rambøll har lavet for Socialministeriet, tæller 138 familieplejere, og blandt dem svarer 62 procent, at de har anvendt magt, hvis plejebarnet optrådte voldeligt over for andre i familien.
38 procent af de adspurgte siger, at de har fastholdt et barn, der gjorde skade på husinventar, og 40 procent har fastholdt et barn, der ville gøre skade på sig selv.
Ifølge Benny Andersen, forbundsformand i Socialpædagogerne, befinder familieplejerne sig i dag i en gråzone.
- Reglerne bør også gælde for familieplejeområdet, for det vil give en fundamental beskyttelse og retssikkerhed for familierne og børnene. I dag bevæger de sig i ingenmandsland, fordi de handler på et juridisk usikkert grundlag, siger han til Kristeligt Dagblad.
Han mener samtidig, at familierne vil anvende mindre magt, hvis de bliver omfattet af samme regler som opholdssteder. Familierne kan på den måde blive mere bevidste om andre pædagogiske metoder, siger han.
Familieplejer Signe Schou Welling fra Tappernøje fortæller, at hun flere gange fysisk har været nødt til at stoppe et af de børn, som hun har haft i familiepleje, fordi barnet gjorde skade på sig selv eller ting i huset.
- Jeg har oplevet, at jeg måtte stoppe et barn, der bed og kradsede sig selv og bankede hovedet ind i væggen. Det var forfærdeligt, siger Signe Schou Welling, der har været familieplejer i 15 år.
Hun forstår ikke, hvorfor der er forskel på familieplejerne og opholdsstederne. For de har samme tilsyn, og derfor burde familieplejerne også have et officielt indberetningsskema, mener hun.
