Vestager: Det er også vores krise
Økonomiministeren tror ikke, at weekendens EU-møder får løst euroens krise. Men der arbejdes på sagen.


Danske banker vil ikke i særlig stor grad komme til at mærke de nye skrappe krav til Europas banker og en markant nedskrivning af Grækenlands gæld, som debatteres på weekendens EU-møder, mener økonomi- og indenrigsminister Margrethe Vestager (R).Men krisen er stadig dybt alvorlig for Europas banker og også for Danmark, siger ministeren, der lørdag morgen er kommet til Bruxelles og sin del af de næste dages mange krisemøder for at redde Grækenland og euroen.- Krisen er dybt alvorlig. Hvis vi ikke har banker, der fungerer, så får virksomhederne ikke de kassekreditter og lån, de har brug for. Og så skaber de ikke beskæftigelse. Så uanset hvad man mener om banker, så er det her en krise for os, siger Vestager.På lørdagens møde blandt alle 27 EU-lande skal hun blandt andet være med til at søge en aftale, der vil stille skærpede krav til alle europæiske bankers kapitalgrundlag. Det skal ske for at sikre, at de er bedre polstret mod fremtidige kriser.De helt store stridspunkter kommer først op på søndag eftermiddags topmøde mellem de 17 eurolande.Her skal de skal blandt andet diskutere at lette den græske gældsbyrde ved at nedskrive værdien af græske statsobligationer med måske så meget som 50-60 procent.Men det er især uenighed mellem Tyskland og Frankrig om anvendelsen af euroens krisefond, EFSF, der blokerer for fremskridt.Tysklands forbundskansler, Angela Merkel, og Frankrigs præsident, Nicolas Sarkozy, holder formøde lørdag aften. Men Margrethe Vestager regner ikke med, at weekendens møder fører til en samlet løsning.- Jeg tror ikke, det bliver i denne her weekend. Men så længe der arbejdes på en løsning, så er det jo sådan set gode nyheder, siger Vestager.Der er allerede planlagt et nyt topmøde blandt eurolandene på onsdag.ritzau/
