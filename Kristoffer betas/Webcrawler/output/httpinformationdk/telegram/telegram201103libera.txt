Liberal tesemager bliver ny skattefar
Peter Christensen blev kaldt "skadelig" for Venstre med sine 10 liberale teser. Nu avancerer han til minister.


 Venstres politiske ordfører, Peter Christensen, bliver ny førstemand for landets skattepolitik.
Han overtager ministertaburetten efter partifællen Troels Lund Poulsen.
Peter Christensen, der kendes under kaldenavnet "PC" på Christiansborg, hører til blandt regeringspartiernes mere liberale holdningsmænd.
Den 35-årige Venstreløve gnubber skuldre med vennen og værdifællen Søren Pind, som også får et nyt ministerium i tirsdagens større regeringsrokade.
Christensen, som har et loyalt og nært forhold til statsminister Lars Løkke Rasmussen, har længe stået på spring til en ministerpost.
Han meldte sig ind i Venstre i 1992 og tog den slagne vej op gennem Venstres politikerskole, VU, indtil han blev formand for foretagendet i 1999.
To år senere kom han i Folketinget.
I 2003 var Peter Christensen en af bagmændene bag de 10 liberale teser, som blandt andet råbte på mere frihed og lavere skat.
Teserne faldt i alt andet end god jord hos den daværende partiledelse, som prompte gik i kødet på de liberale rebeller. Venstres stærke mand, beskæftigelsesminister Claus Hjort Frederiksen, kaldte tesemagerne "skadelige" for partiet.
Peter Christensen gjorde sig også bemærket med en udmelding om topskat, der stred mod partiets linje. I et interview i sommeren 2008 med Ritzau sagde Peter Christensen:
- Da jeg i det allerførste interview som nyvalgt folketingsmedlem og skatteordfører udtalte mig om topskatten, var jeg lige ved at blive fyret.
Privat er Peter Christensen gift med Nanna Hjorth Christensen, som han har to døtre med. Familien bor i Svejrup ved Aabenraa.
