PORTRÆT: Økonomisk popstjerne vil genforhandle sparekrav
Den nye græske finansminister, Yanis Varoufakis, har kaldt EU's sparekrav for "finanspolitisk waterboarding".


 De fleste er nok enige om, hvordan en popstjerne ser ud.
Derfor virker det næppe oplagt at bruge betegnelsen om Grækenlands nye finansminister, Yanis Varoufakis, der tirsdag har fået tildelt rollen som de trængte grækeres redningsmand.
Men Varoufakis kaldes "økonomiens popstjerne". For han har rejst jorden rundt, bliver ofte interviewet og er yderst aktiv og klar i mælet på de sociale medier.

Den 53-årige venstreorienterede økonomiprofessor får til opgave at forhandle med Grækenlands internationale kreditorer fra IMF og EU om landets kriselån, og han er kendt for at være temperamentsfuld og for at provokere sine modstandere.
Den kronragede professor flyttede i sin ungdom til England for at studere matematik og økonomi i Essex og fik sin ph.d., før han rejste til Cambridge, Sydney og Glasgow for at undervise.
I 1988 flyttede han til Australien, og han har både græsk og australsk statsborgerskab, men efter 12 år vendte han tilbage til Grækenland for at undervise på et universitet i hovedstaden, Athen, mens han også fortsat har undervist i blandt andet Texas.

Den driftige professor bliver hyppigt citeret for sin kritik af EU's sparekurs i udenlandske medier, og han er meget aktiv på de sociale medier og sin blog, hvor han skriver på engelsk, hvad han også vil fortsætte med.

For at få et indtryk af manden, som Europas ledere nu nærstuderer, kan det derfor være en idé at læse profilteksten på hans Twitter-profil:
- Økonomiprofessor, har stille og roligt i årevis skrevet obskure, akademiske tekster, indtil jeg blev tvunget ind på den offentlige scene på grund af Europas åndsforladte håndtering af en uundgåelig krise.
Alligevel er Varoufakis modstander af, at grækerne bør forlade eurogruppen, hvis landet ikke vil tilbagebetale dets lån.

Dog mener han, at EU udøver "finanspolitisk waterboarding", altså en form for tortur.
- Europa har i sin uendelige visdom besluttet at håndtere konkursen ved at losse det største lån i menneskehedens historie over på de svageste skuldre, den græske skatteyders, sagde han mandag til BBC om den afværgede statsbankerot i 2010.

Trods skarpe holdninger er det første gang, at Varoufakis går ind i politik.
Og det er noget af en debut, da en eventuel genforhandling af kreditterne venter forude, og den nuværende lånepakke udløber med udgangen af februar.
Selv sammenligner han Grækenlands medlemskab af eurozonen med den legendariske sang "Hotel California" af The Eagles. Den sidste linje af sangen lyder:
- Du kan tjekke ind, når du vil, men du kan aldrig tjekke ud.

