60 millioner liter vand pumpet væk
Vandmængder, der svarer til 45 svømmebassiner, er blevet pumpet væk efter weekendens skybrud.


 Der blev brug for pumper fra Beredskabsstyrelsen i Haderslev, da styrtregn i weekenden førte til omfattende oversvømmelser i Københavnsområdet.
Flere steder lå villahaver og motorveje under vand, efter at op imod 90 millimeter regn var faldet på omkring tre timer.
Der blev pumpet vand væk, der svarer til, hvad der kan være i 45 svømmebassiner, oplyser Beredskabsstyrelsen.
Usserød Å i Kokkedal løb over sine bredder og oversvømmede et villakvarter, og Holbækmotorvejen og Helsingørmotorvejen lå visse steder under vand.
Københavns Politi afspærrede desuden trafikken tre steder i begge retninger på Lersø Parkallé, på Grøndals Parkvej ved Flintholm Station og på Lyngbyvej ved Ryparken Station.
Kraftige lænsepumper fra Beredskabsstyrelsens center i Haderslev og slanger fra styrelsens center i Herning blev i løbet af lørdagen transporteret til København for at supplere hele styrelsens pumpekapacitet på Sjælland, der var rekvireret af de lokale brandvæsener for at pumpe vandet væk. 
 I alt deltog 115 befalingsmænd, værnepligtige og frivillige samt 13 køretøjer fra Beredskabsstyrelsen i weekendens indsats. 
Samlet set anslås det, at op mod 60 millioner liter vand foreløbigt er blevet pumpet vand fra de oversvømmede områder i København og Nordsjælland - svarende til indholdet af ca. 45 almindelige 25-meters svømmebassiner. Enkelte steder pumpes der stadig mandag formiddag.

