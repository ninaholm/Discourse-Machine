Negative USA-tal giver fald på børserne
Negative tal for amerikansk industri giver fald på flere børser. Italien falder med over tre procent.


 Det amerikanske ISM-indeks, der måler tilstanden i landets industri, falder mere, end analytikere havde forventet. Det førte til bratte fald på en række europæiske børser.
Det tyske Dax-indeks faldt med 2,86 procentpoint, og i Italien og Spanien gik det en grad værre med fald på mere end tre procentpoint. Tendensen bredte sig til de øvrige dele af Europa.
USA's Dow Jones-indeks var kort efter klokken 18 dansk tid faldet med mere end et procentpoint.
ISM-indekset for den amerikanske industris tilstand, der var medvirkende til ravagen, faldt til 50,9 i juli fra 55,3 i juni.
Det var forventet, at indekset ville være havnet på 54,9, fremgår det af en analyse fra nyhedsbureauet Reuters.
Tallet for nye ordrer faldt til 49,2 fra 51,6 måneden før, ligesom beskæftigelsesindekset faldt fra 59,9 til 53,5.
- Det er problematisk i forhold til de amerikanske forbrugere, der allerede er begyndt at holde mere på pengene og har set deres købekraft blive udhulet af høje benzinpriser, siger chefanalytiker Allan von Mehren fra Danske Bank i en pressemeddelelse.
Han konkluderer samtidig, at tallene viser, at opsvinget i USA taber hastigt styrke i øjeblikket.
- Det kan muligvis skyldes usikkerhed i virksomheder og hos forbrugere i forbindelse med gældskrisen, og det får dem til at holde på pengene. Effekten fra lavere oliepriser er stadig ikke for alvor slået igennem på forbruget, siger han.
Allan von Mehren forventer dog en "moderat bedre vækst" i andet halvår.
Det danske C-20 indeks, som tidligere på dagen gik i plus, havnede i et minus på knap et halv procentpoint.
