Hypokondere skal tages alvorligt
Ny dansk forskning slår fast, at hypokondere er syge og bør behandles. Århus Sygehus begynder snart at behandle 80 patienter med hypokondri.


 Hypokondere har ofte været mistænkt for at pjække eller for at pive unødigt, men nu viser dansk forskning, at de rent faktisk er syge.
- Helbredsangst, som jeg foretrækker at kalde det, er en klinisk sygdom, hvor symptomerne er overdreven interesse for sygdomme. Patienterne tør for eksempel ikke at give hånd eller at sidde på toilettet af angst for at blive smittet med sygdomme, siger professor og overlæge Per Fink fra Århus Sygehus.
Per Fink står bag en ny dansk undersøgelse, hvor han i to år har fulgt 81 hypokondere og sammenlignet dem med almindelige patienter, som opsøger den praktiserende læge på grund af en fysisk sygdom.
Undersøgelsen viser, at hypokonderne efter to år har det både fysisk og psykisk dårligere end patienterne med en almindelig fysisk sygdom.
Samtidig viser undersøgelsen, at hypokondere er en stor belastning for sundhedsvæsnet. De opsøger lægen 78 procent hyppigere end andre patienter.
På baggrund af undersøgelsen går Århus Sygehus nu i gang med at behandle 80 patienter med svær helbredsangst eller hypokondri. Professor Per Fink henviser til, at man i udlandet har gode erfaringer med at helbrede hypokondri.
