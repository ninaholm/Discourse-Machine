Tyskland arrangerer konference om syriske flygtninge
Syriens nabolande er under et enormt pres fra de mange flygtninge, siger Tysklands udenrigsminister.


 Tyskland skal i næste måned være vært for en stor konference om at mobilisere hjælp til de mange syriske flygtninge, som er fordrevet på grund af borgerkrigen i landet.
Udenrigsminister Frank-Walter Steinmeier sagde lørdag på FN's Generalforsamling i New York, at Syriens nabolande har et stort behov for hjælp.
- Nabolandene gør et kæmpe arbejde, men de er under et enormt pres, siger Steinmeier.
Millioner af syrere er tvunget på flugt af borgerkrigen og den militante bevægelse Islamisk Stats offensiv i landet.
Tyrkiets præsident, Recep Tayyip Erdogan, har opfordret europæiske lande til at gøre mere for at hjælpe de omkring 1,5 millioner syrere, som er flygtet over grænsen til Tyrkiet.
Alene i sidste uge strømmede titusindvis af syrere ind i Tyrkiet, efter at krigere fra Islamisk Stat indledte en offensiv i det nordøstlige Syrien.
Libanon er med over én million flygtninge fra nabolandet også hårdt presset af den syriske konflikt. Irak og Jordan har også modtaget mange syrere på flugt.
Ifølge FN er omkring 2,5 millioner flygtet til Syriens nabolande siden borgerkrigen startede i foråret 2011. Det svarer til cirka 10 procent af landets befolkning.
Donorkonferencen finder sted i Berlin den 28. oktober. Tyskland har allerede besluttet at modtage 20.000 flygtninge fra Syrien. Indtil videre er cirka 8000 flygtninge rejst ind i landet.
EU har ydet omkring 2,8 milliarder euro i støtte til for ofrene for krigen i Syrien og nabolandene.
