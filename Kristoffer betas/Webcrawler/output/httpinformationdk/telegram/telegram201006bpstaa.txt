BP står fortsat stærkt på trods af udslip
Selvom forureningskatastrofen i Den Mexicanske Golf belaster olieselskabet BP, så mener dets bestyrelsesformand, at der ikke er nogen økonomiske problemer.


 Energigiganten BP forbliver finansiel stærk på trods af usikkerhed på markedet som følge af det store olieudslip i Den Mexicanske Golf. Det siger selskabets bestyrelsesformand Carl-Henric Svanberg.
I et interview med Sky News tv bekræfter Svanberg, at BP's topchef, Tony Hayward, vil overdrage det daglige arbejde med olieudslippet til administrerende direktør Bob Dudley, når selskabet får styr på lækken.
- Virksomheden står stærkt, ligesom selskabet har en stærk underliggende ydeevne og et stærkt cash flow, siger Svanberg. 
Men han siger også, at det er umuligt at vide, hvad de endelige omkostninger ved udslippet bliver, før det er bragt til ophør. 
En højtstående London-baseret bankmand siger til Reuters, at BP har ansøgt om syv milliarder dollar i lån fra banker i et forsøg på at rejse mere kapital samtidig med, at selskabet kæmpede for at få styr på udslippet fra brønden i Den Mexicanske Golf.
Olieselskabet, som har set sin aktiekurs styrtdykke med en fjerdedel alene i juni, har besluttet at etablere en fond på 20 milliarder dollar (190 milliarder kroner) til at imødekomme erstatningskrav fra virksomheder og borgere langs dem, amerikanske golfkyst.
Lækken har pumpet millioner af liter råolie ud i havet og betegnes som det værste olieudslip i USA's historie. 
