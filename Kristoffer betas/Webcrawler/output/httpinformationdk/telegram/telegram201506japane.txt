Japanere tilbagekalder yderligere tre millioner biler
Farlige airbags betyder, at flere japanske biler må en tur på værksted for at få rettet problemet op.


 En fejlbehæftet airbag betyder, at tre japanske bilproducenter sammenlagt må tilbagekalde yderligere tre millioner biler på verdensplan.
Allerede i maj meddelte Toyota og Nissan, at man ville have 6,5 millioner biler kigget efter på et værksted for at få skiftet airbaggen.
Og nu er turen altså kommet til yderligere et antal bilejere, som risikerer at få plastik- og metalsplinter i hovedet, hvis ikke airbaggen bliver skiftet ud med en mere sikker model.
Toyota tilbagekalder af den grund yderligere 2,9 millioner biler, mens Nissan i denne omgang har kig på 198.000 biler.
Ifølge nyhedsbureauet AFP vil Mitsubishi desuden tilbagekalde 120.000 biler.
Hos Toyota Danmark fortæller pressechef Anders Tystrup, at man er ved at danne sig et overblik over, hvor mange danske biler, der er omfattet af den seneste tilbagekaldelse.
Det skulle blandt andet dreje sig om Toyota Avensis-biler årgang 2003-2007, ligesom man har føjet nogle årgange til nogle af de tidligere berørte modeller.
- Vi vil hurtigst muligt få samlet en database over stelnumrene på de biler, der bliver berørt af det her.
- Listen sender vi til Skat, som har ansvaret for Motorregistret, og ad den vej vil ejerne af bilerne på direkte besked om, at de skal kontakte deres nærmeste Toyota-værksted, siger han.
Toyota Danmark vil også lægge en søgemaskine op på sin hjemmeside, hvor man kan taste sit stelnummer ind og se, om ens bil er omfattet af tilbagekaldelsen.
 Det er underleverandøren Takata, der er ansvarlig for den fejlbehæftede airbag, som flere japanske bilproducenter altså har brugt i en årrække.
