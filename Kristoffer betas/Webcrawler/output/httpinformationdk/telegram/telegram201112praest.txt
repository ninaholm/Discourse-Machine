Præster kom i slagsmål i Fødselskirken
50 ortodokse og 30 armenske præster gik løs på hinanden i Fødselskirken i Betlehem.


 En julerengøring af Fødselskirken i Betlehem førte onsdag til et voldsomt håndgemæng mellem rivaliserende præster fra to forskellige trosretninger.
Fejekoste og knytnæver for gennem luften i kirken, der markerer Jesu fødested, da over 100 præster fra den græsk-ortodokse kirke og den armensk-apostolske kirke kom i et voldsomt opgør.
Palæstinensiske politifolk skyndte sig ind gennem den meget lave hoveddør - Ydmyghedens Port - hvor man næsten skal knæle for at kravle ind, og fik bragt gemytterne til ro efter at have trukket kniplerne.
- Det var et trivielt problem, der udløste det. Det sker hvert år, siger en politiofficer, Khaled al-Tamimi, der sammen med sine folk dannede en kæde med skjold og knipler for at få standset slagsmålene.
- Det hele er bragt i orden igen nu. Ingen er blevet anholdt, fordi alle de involverede var Guds tjenere.
Fire personer, der havde blod i ansigtet, blev behandlet på stedet.
Sammen med den græskortodokse og den armenske kirke har den katolske kirke tilsynet og ansvaret for Fødselskirken.
De tre trosretninger har hver deres områder i bygningen, og det kom onsdag til konfrontationer, da ortodokse præster trængte ind på armenske præsters enemærker.
Omkring 50 ortodokse og 30 armenske præster gik løs på hinanden med rengøringsrekvisitter.
Tusindvis af turister har i julen besøgt kirken, der bogstaveligt talt er bygget ovenpå den grotte, hvor man mener, at Jesus blev født.
