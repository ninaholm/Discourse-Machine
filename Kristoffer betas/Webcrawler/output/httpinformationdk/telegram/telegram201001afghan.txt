Afghanistans præsident afviser hjælp



 Afghanistans præsident, Hamid Karzai, hvis skrøbelige regering støttes af flere end 100.000 udenlandske soldater, siger, at han ikke har brug for det internationale samfunds "tjenester". 
 USA og Nato har sat 113.000 soldater ind i kampen mod det talibanledede forsøg på at vælte Karzai og destabilisere det krigshærgede, forarmede og korrupte land. 
 Med flere end 500 internationale soldaters død i 2009 er krigen blevet mere og mere blodig for udenlandske og afghanske soldater, mens krigen går ind i sit niende år, siden det islamistiske regime blev styrtet i 2001.
 Diplomater i Kabul siger, at uden den vestlige militære tilstedeværelse ville Karzais regering hurtigt bryde sammen, eftersom Taliban befinder sig i hele landet og etablerer administrative og retslige skyggesystemer. 
 - Jeg er nødt til at vinde det afghanske folks hjerter og sind, og jeg er nødt til at være ærlig og have tillid til det afghanske folk, hvis jeg skal være en god præsident, siger Karzai til tv-kanalen al-Jazeera.
 Samtidig har USA og Nato besluttet at øge antallet af soldater til 150.000, ligesom vesten støtter Afghanistan med milliarder af dollar. 
 - Min regerings legitimitet skal gives af den afghanske befolkning. Det er ikke det internationale samfund, der skal give det. Udlændingene er her med et formål, at kæmpe mod terror, og vi arbejder sammen med dem med et formål, som er stabilitet og sikkerhed i Afghanistan, så vi har et fælles mål, siger præsidenten. 
 Karzai indledte en ny femårig periode i november, efter at han i august blev udråbt til vinder af præsidentvalg, der udviklede sig til en farce med fusk og valgsvindel. En undersøgelse viste, at omkring en million stemmer på Karzai var falske.
