Ole Sohn støtter V i nulvækst og lavere skatter
SF's tidligere erhvervsminister Ole Sohn kommer nu med opsigtvækkende ønske om nulvækst i det offentlige.


 Venstre har ret, når partiet kæmper for nulvækst og offentlige effektiviseringer for at sikre penge til lavere skatter og afgifter.
Det mener tidligere erhvervsminister Ole Sohn (SF), der i Jyllands-Posten opfordrer venstrefløjen til at komme ind i den nye kamp.
- Konkurrenceevnen bør være omdrejningspunkt for alt, hvad vi laver. Og det er vigtigt at arbejde målrettet på at mindske skattetrykket, siger Sohn, der fra 1987-91 var formand for Danmarks Kommunistiske Parti.
Det lavere skattetryk skal sikres af effektiviseringer i det offentlige, forklarer Sohn.
Den sammenhæng er også hovedpointen i Venstre-formand Lars Løkke Rasmussens ambition om at holde nulvækst i den offentlige sektor frem til 2020.
Socialdemokraterne og SF mener derimod ikke, at nulvækst er realistisk. Men det gør Sohn:
- I enhver privat virksomhed sidder direktionen hver eneste dag og ser på, om der bruges en krone for meget. Staten skal selvfølgelig være lige så dynamisk, siger Sohn.
- Og det er tåbeligt at være uenig med Venstre om, at vi skal effektivisere, siger han til Jyllands-Posten.
Udmeldingen fra Ole Sohn står dog for egen regning, fastslår hans parti.
- Ole Sohns løsninger er ikke SF's linje, siger partiets finansordfører, Lisbeth Bech Poulsen, til avisen.
Venstres næstformand, Kristian Jensen, glæder sig over Sohns "lange rejse" fra kommunismen til Venstres politik og udtrykker håb om, at Sohns udmelding kan påvirke regeringspartierne.
Sohns udtalelser lyder som oplæsning fra en af Venstres valgpjecer, mener Kristian Jensen. Og selvfølgelig kan velfærden sikres ved at øge konkurrenceevnen gennem effektiviseringer, fastslår han
- Egentlig er det slet ikke ideologi. Det er ren logik. Derfor undrer det os, at regeringspartierne er så meget imod. Men måske kan Ole Sohn overbevise dem, siger han til Jyllands-Posten.
