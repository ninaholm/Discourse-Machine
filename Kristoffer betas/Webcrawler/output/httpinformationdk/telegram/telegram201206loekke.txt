Løkke: Regeringen kendte mine rejseplaner
Regeringen kan blot ringe, hvis der skal forhandles skattereform, skriver Lars Løkke Rasmussen på Facebook.


 Venstres formand, Lars Løkke Rasmussen, afviser på sin side på Facebook tirsdag aften, at det var en hemmelighed, at han forlod de vigtige forhandlinger om en skattereform for at besøge sin datter i Chicago.
- Regeringen har kendt min rejseplan siden vores første møde for 29 dage siden. Af samme grund har finansministeren og jeg lagt "arm" for at prøve at tilvejebringe en fælles forhandlingsramme inden min rejse, skriver Lars Løkke Rasmussen.
- Det lod sig desværre ikke gøre, og det beklager jeg, fortsætter den tidligere statsminister.
Ifølge hans Facebook-opdatering kan regeringen blot ringe, hvis der skal forhandles.
- Regeringen er meget godt bekendt med dét, der skal til, hvis den vil i realitetsdrøftelser med Venstre, mens jeg er bortrejst. Og finansministeren kender mit mobilnummer, skriver Lars Løkke.
Han skriver videre, at det i hans branche godt kan være en udfordring at holde aftalerne med familien. Og planen var, at han skulle tilbringe en uge med sin datter og den værtsfamilie, hun har boet hos i næsten et år i Chicago, når hun skulle rejse hjem igen.
- Jeg vidste jo ikke dengang, at præsident Lee fra Korea ville bede mig om at påtage mig formandskabet for GGGI.
Det er vækstorganisationen Global Green Growth Institute, som Løkke onsdag officielt bliver formand for ved en ceremoni i Rio de Janeiro.
Venstre har igen og igen fremhævet, at det er partiformandens deltagelse i FN-topmødet om bæredygtig udvikling i Rio de Janeiro, der er årsag til, at partiet ikke deltager i skatteforhandlinger fra søndag den 17. juni og helt frem til tirsdag den 26. juni.
