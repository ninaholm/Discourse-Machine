LA: De danske jøder skal også beskyttes i fremtiden
Det er afgørende, at der er klarhed om den hidtidige sikkerhedshåndtering, når der skal forhandles terrorpakke


 Politiet har siden forrige weekends terrorangreb patruljeret talstærkt omkring synagogen i Krystalgade, den jødiske skole og andre jødiske institutioner i København.
Og ifølge formanden for Det jødiske samfund i Danmark, Dan Rosenberg Asmussen, er det nuværende sikkerhedsniveau over alt fuldt ud tilfredsstillende.
Men Det jødiske samfund savner svar på, hvad Politiets Efterretningstjeneste (PET) vil gøre i fremtiden.
Samtidig hersker der tvivl om, hvad der reelt blev gjort for at øge sikkerheden, efter terrorangrebene i Paris i januar, hvor fire jøder blev slået ihjel.
Den viden er helt nødvendig, når Folketingets partier i nær fremtid skal forhandle en ny terrorpakke, herunder de danske jøders sikkerhed, mener retsordfører Mai Mercado (K).
- Vi kommer ikke uden om at få afdækket, hvad der er sket i den forgangne uge for at vide, hvad vi skal gøre i fremtiden, siger hun.
- Specielt set i lyset af, at statsministeren og justitsministeren tidligere har forsikret om, at beskyttelsen af den jødiske synagogen var forstærket efter terrorangrebene i Paris i januar.
Et synspunkt, som retsordfører Simon Emil Ammitzbøll (LA) er enig i.
- Efter sidste weekends frygtelige angreb på den jødisk synagoge i København, er det afgørende, at vi får sikret, at der er en ordentlig beskyttelse af de danske jøder. Hvis den danske beskyttelse ikke er god nok, må vi stramme os an, siger han.
Også Liberal Alliance ønsker svar fra regeringen omkring beskyttelsen, så der kastes lys over de forskellige opfattelser af sikkerhedshåndteringen og fremover sikre den bedste beskyttelse af de danske jøder.
- Derfor er det afgørende, at vi får den tidligere sikkerhedshåndtering på plads, siger Simon Emil Ammitzbøll.
