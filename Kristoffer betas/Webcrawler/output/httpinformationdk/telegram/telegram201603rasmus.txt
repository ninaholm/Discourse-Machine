Rasmus Seebach har øvet lancier inden royalt selskab
Tirsdag aften har dronningen inviteret 340 kulturpersonligheder til bal på Christiansborg.


 Skuespilleren Rasmus Seebach blev meget stolt, da han modtog sin invitation til aftenselskab med dronning.
- Det er en stor ting for mig, siger sangeren til DR på vej ind på Christiansborg tirsdag aften.
Aftenen byder blandt andet på lancier, og Rasmus Seebach har øvet lidt, fortæller han.
- Jeg mener, jeg kan de to første ture, siger han.

Omkring 340 kendte danskere inden for kunst, kultur og sport er tirsdag til aftenselskab hos dronning Margrethe på Christiansborg Slot.
Og spørger man veteranen Ulf Pilgaard, der har danset lancier med selveste værten, har Rasmus Seebach gjort ret i at øve sig.
- Man er faktisk nødt til at øve det lidt op hver gang. Det er sjovere, når man kan lidt, siger skuespilleren til DR.
Hverken fodboldspilleren Daniel Agger eller sangeren MØ, der er mødt op i en læderjakke, kan dog danse lancier. Skuespilleren Sidse Babett Knudsen er nervøs for dansen, fortæller hun.
- Jeg har forsøgt at lære det, så jeg håber, at jeg kan huske det i aften, siger hun til DR.
Inden dansen skal gæsterne præsenteres for den kongelige familie i Fløjlsgemakket, bagefter er der tre retters middag i Riddersalen, og til sidst bliver der budt op til dans.
Selskabet blev afholdt for første gang i 1976 og blev kaldt "Art et Lettres", som betyder kunst og ord. Aftenselskabet blev igen afholdt i 1985, 1998 og i 2009, hvilket gør det til lidt af en sjældenhed.
Men det har altid været tradition i kongehuset, at kunst- og kulturpersonligheder blev inviteret til selskab.
De tidligste selskaber kan regnes tilbage til perioden 1786-1848, hvor Christian 8. inviterede til middag på slottet på grund af sin interesse for kunst, kultur og videnskab.
Foruden ovennævnte er musicalstjernen Maria Lucia, badmintonspillerne Christinna Pedersen og Kamilla Rytter Juhl og hækkeløberen Sara Slott Petersen blandt de inviterede.
