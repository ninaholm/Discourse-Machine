Danmark fordobler sin Nato-indsats i Polen
Antallet af danske medarbejdere ved Nato-hovedkvarter i polske Stettin øges fra 20 til 45 medarbejdere.


 Når forsvarsminister Nicolai Wammen (S) fredag møder den tyske og polske forsvarsminister i den polske by Stettin, medbringer han et budskab om, at Danmark vil fordoble antallet af medarbejdere i netop Stettin.
Her ligger Natos multinationale hovedkvarter - Multinational Corps Northeast - som Danmark sammen med Tyskland og Polen har ansvaret for.
- Fra dansk side mere end fordobler vi vores bidrag fra cirka 20 til omkring 45 personer. Det er det hovedkvarter, hvor der er udstationeret flest danskere, siger Nicolai Wammen i en skriftlig kommentar.
- I alt 19 allierede Nato-nationer og partnere vil bidrage, herunder også Danmark, til udviklingen af hovedkvarteret i Stettin, og jeg forventer, at vi går fra mødet med et styrket fælles fodslag, så vi sammen i alliancen står endnu bedre rustet overfor fremtidens sikkerhedspolitiske situation, siger ministeren.
På Nato-topmødet sidste år i Wales vedtog Natos stats- og regeringschefer den såkaldte Readiness Action Plan (RAP).
Planen sætter en streg under Natos solidaritet med de østlige lande i alliancen, og den skal gøre Nato bedre i stand til at imødegå og håndtere konflikter - ikke mindst i forhold til Rusland i forbindelse med Ukraine-krisen.
- Jeg glæder mig til at mødes i Polen med min tyske og polske kollega og drøfte, hvordan vi bedst muligt indretter os i forhold til det ændrede sikkerhedspolitiske landskab i Europa, siger forsvarsminister Nicolai Wammen inden mødet fredag.
