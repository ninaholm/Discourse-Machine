Børnevacciner svækkes af forurening
Vacciner til børn virker ikke længere så effektivt som tidligere. Det skyldes, at børns immunforsvar svækkes, når de er i kontakt med kemikalier som PCB.


 Når dit barn bliver vaccineret hos lægen mod alvorlige sygdomme som stivkrampe og difteri, er vaccinen ikke så effektiv, som den kunne være. For de industrikemikalier som PCB, som er i kost, miljøet og bygninger, svækker børns immunforsvar, så det ikke reagerer ordentligt på vaccinerne.
Det konkluderer et omfattende videnskabeligt studie, som danske forskere fra blandt andet Syddansk Universitet (SDU) og Rigshospitalet har lavet i samarbejde med et internationalt forskerteam. Det skriver videnskab.dk.
Resultatet og udviklingen er bekymrende, mener en af forskerne bag projektet, dr.med. Phillippe Grandjean fra Institut for Miljømedicin ved SDU.
- Vores studium viser, at PCB var den faktor, der havde den største hæmmende indvirkning på vaccinerne: En fordobling af PCB-koncentrationen viste sig at medføre et fald i immunforsvarets respons på vaccinerne med op mod 20 procent, siger han.
Det har været et mysterium for lægerne, hvorfor et stigende antal børn ikke reagerede hensigtsmæssigt på vacciner, mens nogle reagerede, som de skulle. Men nu viser det sig, at kontakt med PCB i en tidlig alder kan være noget af årsagen.
- Vores resultater viser, at vi må tage immunforsvaret langt mere alvorligt, når det gælder forurening. Konsekvenserne for børnenes immunforsvar er dramatiske, fordi det kan betyde, at vacciner ikke længere kan beskytte børnene godt nok mod sygdommene, siger Grandjean til videnskab.dk.
At vaccinerne ikke beskytter effektivt er dog ikke hans største bekymring. Det er i stedet det faktum, at resultaterne kan ses som en indikation af, at vores immunforsvar er blevet ringere. Det betyder, at vi lettere kan blive ramt af sygdomme.
