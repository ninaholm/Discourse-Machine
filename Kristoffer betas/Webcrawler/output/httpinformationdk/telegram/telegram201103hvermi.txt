Hver anden minkfarm krænker dyrevelfærd
Fødevareministeren kræver flere faste dyrlægebesøg på landets minkfarme som følge af kritisable forhold.


 Forholdene på minkfarmene får fødevareminister Henrik Høegh (V) til at tage fløjlshandskerne af over for branchen.
Ministeren kræver nu fire-seks faste dyrlægebesøg hvert år på landets minkfarme. Og minkavlerne skal kunne dokumentere deres uddannelse, understreger Henrik Høegh.
- Fødevarestyrelsens dyrevelfærdskontrol viser, at dele af den danske minkbranche stadig ikke har forstået, hvad der skal til for at drive en minkfarm i overensstemmelse med reglerne, lyder det fra fødevareministeren.
En opgørelse fra Fødevarestyrelsens Veterinærrejsehold viser, at næsten hver anden minkfarm, som rejseholdet kontrollerede sidste år, brød reglerne for dyrevelfærd.
I alt aflagde rejseholdet besøg på 79 minkfarme i 2010. 34 af dem krænkede dyrevelfærden, og i otte tilfælde var forholdene så kummerlige, at myndighederne politianmeldte ejeren, viser rejseholdets opgørelse.
På en enkelt minkfarm fik syge dyr lov at ligge ubehandlet hen. Andre registrerer ikke, når de afliver eller medicinerer dyr, og der er også registreret flere overtrædelser af reglerne for bure og indhegning.
