Folk bag Guds Partikel får Nobel-fysikpris
Nobelprisen i fysik går til Peter Higgs og Francois Englert for forudsigelsen af eksistensen af en partikel.


 Nobelprisen i fysik 2013 går til britiske Peter Higgs og belgiske Francois Englert for at have forudsagt eksistensen af Higgs boson, også kaldet Guds Partikel.
Higgs har lagt navn til den berømte partikel, som første gang blev omtalt i de fysiske teorier i 1964, mens Englert ifølge The Guardian var den første, som fremsatte idéen om partiklens eksistens.
Siden da har partiklen været omgivet af mystik, da man ikke har kunnet påvise dens eksistens. Det skete dog i 2012, da forskere på det schweiziske Cern-laboratorium udførte eksperimenter, som påviste partiklen.
Eksperimenterne foregik i den store partikelaccelerator Large Hadron Collider, der er ikke mindre end 27 kilometer lang.
Higgs boson er gennem tiden blevet kaldt Guds Partikel, fordi den spiller en central rolle inden for fysikken.
Ifølge teorien skaber partiklen det såkaldte Higgs-felt, som er årsag til, at alle andre partikler i universet har en masse.
Eksistensen af Higgs boson er en forudsætning for, at den såkaldte standardmodel inden for fysikken hænger sammen. Modellen beskriver, hvordan universet fungere ned i mindste detalje.
Indtil opdagelsen af partiklen i 2012 har standardmodellen hvilet på den teoretiske antagelse, at partiklen eksisterer, men inden for fysik skal teoretiske antagelser helst påvises eksperimentelt, hvis de skal holde i længden.
I motivationen for prisuddelingen nævner Nobelkomitéen også afdøde Robert Brout, som arbejdede sammen med Francois Englert. Brout/Englert og Peter Higgs har ifølge komitéen fremsat deres teori uafhængigt af hinanden.
Det var på forhånd spået, at årets nobelpris på en eller anden måde skulle relatere sig til opdagelsen af Higgs partikel. Dog har det angiveligt været et svært valg for komitéen, hvem der skulle hædres. Prisen må nemlig højst deles mellem tre forskere.
Ud over Higgs, Englert og Brout var flere forskere ifølge The Guardian på banen tilbage i 60'erne i forbindelse med fremsættelsen af teorierne.
Amerikanerne Gerald Guralnik, Carl Richard Hagen og briten Tom Kibble publicerede deres enslydende teori blot en måned efter Higgs og Englert.
Derudover har 6000 forskere ved Cern-laboratoriet medvirket til at påvise partiklens eksistens, og netop det, at den eksisterer, er en væsentlig grund til, at den nu udløser en nobelpris.
