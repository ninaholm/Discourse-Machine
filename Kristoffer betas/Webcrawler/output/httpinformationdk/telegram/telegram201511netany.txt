Netanyahu hylder stærkt bånd til USA i Det Hvide Hus
For første gang i 13 måneder så de to stærke ledere hinanden i øjnene i kølvandet på atomaftalen med Iran.


 USA og Israel hyldede mandag landenes stærke bånd, da de to landes ledere mødtes i Det Hvide Hus.
 Israels premierminister, Benjamin Netanyahu, forsikrede USA's præsident, Barack Obama, om, at han fortsat er opsat på en to-stats-løsning på den israelsk-palæstinensiske konflikt.
Begge ledere forsøgte at styrke det anstrengte forhold mellem de to lande, efter en ophedet strid om atomaftalen med Iran. Det er 13 måneder siden, de to ledere senest har set hinanden i øjnene på tomandshånd.
Den israelske leder understregede, at en palæstinensisk stat skal være demilitariseret og anerkende Israel som hjemland for det jødiske folk, hvilket tidligere er blevet afvist.
Mødet blev overskygget af den kraftige stigning af kniv- og skudangreb, som har vakt opmærksomhed i resten af verden.
Barack Obama har konkluderet, at det er uden for hans rækkevidde at få en fredsaftale mellem de to stridende parter på plads under sine sidste 14 måneder som præsident.
Præsidenten har fordømt den palæstinensiske vold og bakket op om Israels ret til at forsvare sig selv, men siger, at han ønskede at høre Netanyahus planer for at mindske spændingerne, og "hvordan vi kan sikre, at de legitime palæstinensiske forhåbninger imødekommes".
Den israelske premierminister gentog da også håbet om fred.
- Jeg ønsker at gøre det klart, at vi endnu ikke har opgivet vores håb for fred, sagde Netanyahu til journalisterne i Det Hvide Hus forud for mødet.
Fredsforhandlingerne mellem Israel og palæstinenserne, som var overvåget af USA, brød sammen i 2014, og udbruddet af vold mellem de to parter har gjort det til en større prioritet at gøre en ende på det.
