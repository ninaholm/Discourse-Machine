Rejsebranche vil æde ekstraregning
Rejsebureauer vil dække den ekstraregning på op mod 80 millioner, som en række flyselskaber snyder strandede passagerer, der har købt pakkerejser, for.


 Rejsebureauerne træder nu ind og dækker de strandede passagerers ekstraomkostninger. Det sker, efter at flyselskaber har negligeret loven, som forpligter dem til at betale for passagerers kost og logi. Det skriver Politiken.
Danmarks Rejsebureau Forening (DRF) har lavet aftaler med sine forsikringspartnere om at betale for den ekstraregning, som kunderne ellers så ud til selv at hænge på. 
- Vi er dybt forargede over flyselskabernes ulovligheder, men det er uholdbart, at kunderne skal overlades helt til sig selv. Det handler om kundeforhold og goodwill, siger Lars Thykier, direktør i DRF, til avisen. 
Brancheforeningen kalkulerer med en ekstraregning på i alt 70-80 millioner kroner. Når askeskyen har lagt sig, er rejsebureauerne parat til at rejse erstatningskravet over for flyselskaberne i retssalene.
Dækningen gælder kun de strandede passagerer, som har købt pakkerejser. De øvrige må stadigvæk selv punge ud og efterfølgende tage det juridiske slagsmål med selskaberne. 
