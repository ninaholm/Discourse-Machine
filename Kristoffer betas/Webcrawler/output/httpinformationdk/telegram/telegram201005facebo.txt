Facebook skal lukke i Pakistan
Domstol i Pakistan har beordret internetsiden Facebook lukket, fordi en side opfordrer Facebook-brugere til at lægge tegninger af profeten Muhammed på siden.


 Så er det slut med at bruge den sociale internetside Facebook i Pakistan.
En domstol har beordret myndighederne til at blokere for adgang til Facebook på grund af en side, der opfordrer brugerne til at bidrage med tegninger af islams profet Muhammed.
Tusindvis af brugere har indledt en kampagne for at boykotte Facebook på grund af siden, som de opfatter som krænkende.
I islam er det forbudt at tegne Muhammed, og det var tegninger af Muhammed i Jyllands-Posten, der førte til ofte voldelige protester imod Danmark i 2006.
Sagen i Pakistan handler om en Facebook-bruger, der har oprettet en side, der hedder "Tegn Muhammed-dagen". Den inviterer folk til at lægge deres tegninger af Muhammed på siden den 20. maj.
Det forpurres så af domstolen i Lahore, der har reageret efter en anmeldelse fra en gruppe advokater. Det er et midlertidigt forbud, der er udstukket, da sagen først er berammet til den 31. maj.
Onsdag først på eftermiddagen lokal tid var det dog fortsat muligt at bruge Facebook i Pakistan, men en talsmand for telekommunikationsmyndighederne (PTA) siger, at ordren gennemføres, så snart den er udstedt af Informationsministeriet.
