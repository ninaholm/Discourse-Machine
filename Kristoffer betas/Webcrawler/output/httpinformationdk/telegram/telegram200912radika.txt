Radikale med på julepakker til alle i nød



 Julepakker til alle med behov. De Radikale er med på det socialdemokratiske forslag om ekstraordinær statslig julehjælp gennem de velgørende organisationer, selv om forslaget bliver skudt ned af både socialminister Karen Ellemann (V) og Dansk Folkeparti.
- Jeg er meget positiv. Vi skal gøre, hvad vi kan for at hjælpe de familier, der sidder allerhårdest i det til også at få en ordentlig jul, siger den radikale socialordfører, Anne Marie Geisler. 
 Hun afviser, at et større statsligt julebudget blot vil få endnu flere til at søge om julepakker.
 - Det tror jeg ikke. For der skal rigtigt meget til, før man beder om den slags hjælp, siger hun.
 Socialministeren peger i stedet på langsigtede løsninger for at fjerne fattigdom. Det er Anne Marie Geisler helt enig i.
 - Men hidtil har jeg ikke mærket nogen vilje fra socialministeren til at erkende, at der er et problem med, at mennesker lever i fattigdom, siger Geisler. 
 Hun henviser til, at oppositionen flere gange forgæves har foreslået at afskaffe, hvad de kalder fattigdomsydelser som starthjælp, kontanthjælpsloft og 450 timers regel.
 Det socialdemokratiske forslag går ud på akut at finde penge til flere julepakker i satspuljemidlerne. Baggrunden er, at de velgørende organisationer som Frelsens Hær må afvise et stigende antal ansøgere. 

