84.000 elever får specialtimer
Specialundervisning bruger knapt hver tredje krone i folkeskolen. Undervisningsministeren bebuder ændringer. Eleverne skal tilbage til de almindelige klasser


 Pengene til folkeskolen går i stigende grad til specialtilbud. 84.000 elever får nu specialundervisning. Det viser en ny rapport, som indeholder mere præcise tal for omfanget af specialundervisning, end vi hidtil har kendt. 
De samlede udgifter til specialundervisning udgjorde i skoleåret 2008/09 12,8 milliarder kroner, hvilket svarer til 29,7 procent af folkeskolens bruttoudgifter. Det skriver Berlingske Tidende.
Rapporten, der er udarbejdet af Deloitte Business Consulting for regeringen, konkluderer, at specialeleverne oftest får et skrabet støttetilbud i folkeskolen, mens der til gengæld bruges mange penge på elever i specialskoler. 
Anbefalingen lyder, at mange af eleverne i de specielle tilbud skal tilbage i folkeskolen, men med mere støtte, end de hidtil har fået. Det er undervisningsminister Tina Nedergaard (V) klar til.
- Det er for mange elever, der hives ud af det fælles rum, som en skoleklasse udgør. Det er i fællesskabet, at de personlige og faglige kompetencer udvikles, siger undervisningsministeren.
- I Finland og Sverige udskilles langt færre elever til specialundervisning. Vi skal ikke flytte alle eleverne fra specialskolerne over i almindelig undervisning i morgen. Men jeg er fast besluttet på, at udviklingen skal bremses. Den politiske vilje hos regeringen og kommunerne er der - nu skal vi i gang, siger hun.
Professor Niels Egelund fra Danmarks Pædagogiske Universitet, DPU, siger, at hvis eleverne fra specialskoler og specialklasserne skal tilbage til folkeskolen, så kræver det, at de modtager kvalificeret undervisning og støtte. 
Får de ikke det, så går det ud over barnet, de øvrige elever og læreren, lyder det fra Niels Egelund.
