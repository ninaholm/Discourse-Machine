Dansk instruktør får afbud fra Sean Penn



 Den danske instruktør Asger Leth får alligevel ikke Sean Penn i hovedrollen i sin kommende spillefilm.
 Penn havde givet tilsagn om at være med i "Cartel", en film som Asger Leth forbereder om narkokarteller i Mexico.
 Ifølge det amerikanske filmtidsskrift Variety har Sean Penn meldt fra til denne film og et andet planlagt projekt, "The Three Stooges".
 Penn modtog tidligere i år en Oscar for sin rolle i "Milk". Af personlige årsager vil han muligvis holde tre års filmpause.
 Ifølge flere medier har der længe været krise i forholdet mellem Penn og hans kone, skuespilleren Robin Wright Penn. I maj trak Sean Penn den ansøgning om skilsmisse tilbage, som han havde indsendt få uger tidligere. 
 Asger Leth, søn af Jørgen Leth, skal nu til at se sig om efter en afløser for Sean Penn. 
 Den unge instruktør fik sit gennembrud med dokumentarfilmen "Ghosts of Cité Soleil", og "Cartel" bliver hans første spillefilm.

