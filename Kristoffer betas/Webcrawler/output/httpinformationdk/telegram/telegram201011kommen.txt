Kommentator: Løkke tabte tv-duellen
Statsministerens emner fraværende i tv-duel, påpeger politisk redaktør på Fyens Stiftstidende.


 Statsminister Lars Løkke Rasmussen (V) var den store taber af torsdag aftens tv-duel mellem partilederne Helle Thorning (S) og Pia Kjærsgaard (DF). Statsministeren tabte ved, at hans emner var fraværende i debatten mellem de to frontkvinder fra hver sin blok.
Det mener politisk redaktør på Fyens Stiftstidende Troels Mylenberg.
- Løkke og hans dagsorden var taberen. De talte ikke om hans vækstdagsorden og at skabe arbejdspladser på det private arbejdspladser. Finanskrisen blev kun nævnt i forbindelse med de kommunale konsekvenser, siger Mylenberg.
Statsministeren eksisterede nærmest ikke, mener kommentatoren.
- Uden at nævne statsministeren talte de om magten i Danmark. Det vidner om Løkkes position. En stærk statsminister som Anders Fogh Rasmussen ville man ikke have kunnet komme udenom i halvanden times debat, siger Mylenberg.
Han mener i øvrigt, at debatten mellem Thorning og Kjærsgaard viste, at der ikke er meget, der skiller Socialdemokraterne og Dansk Folkeparti. De er mest uenige om, hvad deres samarbejdspartnere står for.
- Der var ingen fjendtlighed imellem dem, siger politiske redaktør om duellen, som fandt sted foran 300 tilhørere på Sørup Herregaard ved Ringsted.
