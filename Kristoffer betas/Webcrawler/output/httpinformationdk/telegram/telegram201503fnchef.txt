FN-chef om Syrien: Værste humanitære krise i vor tid
Ifølge FN har Syrien mistet årtiers menneskelig udvikling. Donorkonference giver 3,8 milliarder dollar.


 Fire ud af fem syrere lever i fattigdom og elendighed, siger FN's generalsekretær, Ban Ki-moon, der deltager i en international konference i Kuwait om den humanitære krise i Syrien.
- Det er den værste humanitære krise i vor tid. Syrien har mistet næsten fire årtiers menneskelig udvikling, siger Ban Ki-moon.
På donorkonferencen har Kuwaits emir tirsdag meddelt, at emiratet vil give en halv milliard dollar (op mod 3,5 milliarder kroner) til Syrien.
- Jeg er glad for at kunne love 500 millioner dollar fra Kuwaits regering og private sektorer til støtte for de humanitære bestræbelser i Syrien, siger emiren, Sabah al-Ahmad al-Sabah.
- Vi står over for den største humanitære katastrofe i menneskets moderne historie, siger emiren.
FN's generalsekretær siger tirsdag eftermiddag, at der samlet er afgivet løfter for et beløb på 3,8 milliarder dollar, svarende til 26 milliarder danske kroner.
USA har lovet at yde 507 millioner dollar - 3,5 milliarder kroner - til de nødlidende i Syrien.
FN har i en appel til det internationale samfund opfordret til, at der i alt bliver rejst 8,4 milliarder dollar til den humanitære indsats i Syrien i år.
Delegerede fra 78 nationer deltager i konferencen.
- Hvis vi ikke får rejst de penge, som ifølge FN er nødvendige, vil vi se en rædselsvækkende og farlig, humanitær katastrofe, siger Abdullah al-Maatuq, som er FN's særlige udsending for humanitære anliggender.
Før konferencen i Kuwait lovede omkring 40 internationale private organisationer at give 506 millioner dollar - omtrent det samme beløb som Kuwait.
FN sagde i en rapport i sidste uge, at 7,6 millioner syrere er fordrevet fra deres hjem i Syrien. Derudover har 3,9 millioner søgt tilflugt i nabolandene.
Danmark har givet tilsagn om 250 millioner kroner i 2015 til de syriske ofre. Det er 50 millioner kroner mere, end der blev givet i 2014.
Mindst 76.000 mennesker blev dræbt i landet sidste år. I alt menes 215.000 dræbt siden marts 2011, mens omkring 850.000 er såret.
/Ritzau/Reuters

