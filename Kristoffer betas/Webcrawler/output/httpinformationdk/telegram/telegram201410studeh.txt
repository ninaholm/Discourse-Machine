Studehandler i gang om EU's nye ledelse
Svag slovensk kommissærkandidat kan som den eneste blive ofret, mens et par andre kommissærer skifter job.


 Den tidligere slovenske premierminister, Alenka Bratusek, ser ud til at blive den eneste af de 27 kommissærkandidater i EU, der ikke klarer sig igennem sin høring i Europaparlamentets specialudvalg.
Sådan tegner billedet ifølge kilder i flere af de politiske grupper sig tirsdag aften, efter at der er sat punktum for halvanden uges høringer.
Kun kilder i Bratuseks egen politiske gruppe, den liberale Alde-gruppe, holder fast i, at Bratusek måske kan overleve - dog næppe som næstformand med ansvar for EU's energiunion.
Ifølge flere kilder i parlamentet bliver der tirsdag aften brygget på en aftale mellem parlamentets to store grupper - de borgerlige i EPP og S&D's socialister og socialdemokrater.
Det synes givet, at alle andre kontroversielle kandidater - britiske Jonathan Hill, spanske Miguel Arias Cañete, ungarske Tibor Navracsics og franske Pierre Moscovici - får parlamentets velsignelse til at få job i den kommende EU-kommission.
Men for nogle af dem stiller parlamentet betingelse om, at den kommende kommissionsformand, Jean-Claude Juncker, enten skal flytte dem til et andet job eller i hvert fald flytte dele af deres ansvarsområde til andre.
Ifølge slovenske medier er det så godt som givet, at den socialdemokratiske europaparlamentariker Tanja Fajon bliver Sloveniens nye kommissærkandidat.
For at få alle de sarte balancer mellem politiske grupper, køn, erfaring, ansvarsområder og andre kandidaters allerede kendte svagheder til at gå op, vil en lille håndfuld komme til at indgå i kabalen.
Slovakiets nuværende EU-kommissær, Maros Sefcovic, tippes af mange som bedste bud til at overtage næstformandsposten fra den vragede Bratusek. Han var ellers udset til at være transportkommissær.
Den kontroversielle ungarer, Tibor Navracsics, kan så enten blive flyttet til transport og overgive ansvaret for kultur og medborgerskab til den nye slovener, Tanja Fajon.
Eller Fajon kan få transportområdet, mens Navracsics afgiver ansvaret for det følsomme medborgerskab til en anden.
Der bliver pudset på parlamentets kabale tirsdag aften, men der ventes ikke en klar melding før onsdag eller torsdag.
I sidste ende skal det hele også afstemmes med Jean-Claude Juncker, der ifølge flere kilder håber at få gennemført de supplerende høringer af kandidaterne, så hele hans kommissærhold stadig kan blive godkendt på EU-Parlamentets plenarsamling i Strasbourg 22. oktober.
