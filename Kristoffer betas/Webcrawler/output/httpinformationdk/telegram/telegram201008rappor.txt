Rapport: Tysk vækst går mod normalisering
Det vigtige Ifo-indeks viser, at tysk vækst tager lidt af, men vil gå mod normalisering i årets anden halvdel.


 Optimismen tog uventet til i det tyske erhvervsliv i august, viser det ansete Ifo-indeks, som er nået op på det højeste niveau siden juni 2007.
Rapporten fra tænketanken Ifo i München, der hver måned lodder stemningen i over 7000 virksomheder, steg fra 106.2 i juli til 106.7 i august. 
- Tysklands økonomiske vækst vil ikke fortsætte med samme styrke i årets anden halvdel, men den vil heller ikke køle af, siger Ifo-økonomen Klaus Abberger i en kommentar til tallene. 
Abberger siger, at han venter, en vækst vil blive normaliseret hen over en periode i anden halvdel af 2010. Han tilføjer, at Tyskland sandsynligvis vil have let vækst i forbruget gennem hele året, og at det mest er faktorer i udlandet, som kan forværre situationen.
Økonomer blev for nylig overrasket over tal, der viste en bemærkelsesværdig dynamik i Tyskland i andet kvartal, og mange iagttagere har sagt, at genopretningen af den tyske økonomi er tilbage på sporet. 
Den tyske vækst er særligt bemærkelsesværdig, da bekymringen for en afmatning i både USA's og Kinas økonomi tager til og skaber generel tvivl om genopretningen af den globale økonomi. 

