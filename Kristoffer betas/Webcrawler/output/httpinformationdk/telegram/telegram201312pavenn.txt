Paven nedsætter komité for at bekæmpe pædofili
Ærkebiskop Sean O'Malley fra Boston har annonceret pavens beslutning om at bekæmpe pædofili med ny komité.


 Pave Frans har nedsat en komité til bekæmpelse af pædofili i den katolske kirke, og han vil samtidig tilbyde sjælesorg til ofre efter anbefaling fra et kardinalråd, der skal rådgive ham om problemet.
Beslutningen blev annonceret af den amerikanske kardinal Sean O'Malley, som er ærkebiskop for Boston og et af de otte medlemmer af pave Frans' nedsatte råd.
Den præcise sammensætning af den nye komité bliver annonceret i "en nær fremtid," og ifølge Sean O'Malley blev komitéen godkendt af pave Frans torsdag.
Der har været en bølge af pædofilisager med præster i den katolske kirke de seneste år.
Det er intentionen, at komitéen skal udarbejde et kodeks med retningslinjer for præster og kirkeansatte. Derudover skal komitéen udarbejde retningslinjer for, hvordan kommende præster kan kontrolleres.
Vatikanet siger, at den katolske kirkes egne anklagere efterforsker tusinder af påståede sager om misbrug, men det er uklart, hvor mange sager der er bekræftet, og hvordan man har håndteret dem, der er fundet skyldige.
Skandalen i den katolske kirke begyndte at rulle for cirka 10 år siden i USA, og siden har der været en bølge af sager i den vestlige verden med ofre, der er stået frem.
Vatikanet siger, at kirken ikke kan besvare spørgsmål fra FN's komité for børns rettigheder (CRC), da kirken ikke mener sig ansvarlig for den enkelte præsts handlinger.
