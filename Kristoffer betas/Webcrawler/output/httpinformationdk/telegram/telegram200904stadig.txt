Stadig borgerlig uklarhed om lavalder



 Venstres politiske ordfører, Peter Christensen, trækker i land. Han betoner ikke længere, at den kriminelle lavalder på 15 år skal afskaffes, men lover et lovforslag, som er et "alternativ" til den nuværende ordning.
 - Jeg kan garantere for, at regeringen på et tidspunkt vil fremsætte et lovforslag, som skaber en løsning, der vil være en løsning på, at det er muligt for unge under den kriminelle lavalder at spekulere i at begå kriminalitet, fordi de ikke kan straffes, sagde Peter Christensen under dagens debat om Lars Løkke Rasmussens første tale i Folketinget som statsminister.
 Fra debattens første færd bombarderede oppositionen Peter Christensen med spørgsmål om regeringens syn på den kriminelle lavalder, efter at Venstre og De Konservative onsdag lå i åben strid om emnet. De Konservative skulle ikke nyde noget af at fjerne aldersgrænsen, som Venstres politiske ordfører ellers gjorde sig til talsmand for.
 Dagen derpå er Peter Christensens retorik noget anderledes.
 - Vi vil finde et alternativ til den nuværende ordning. Det vil vi, sagde Peter Christensen under dagens debat og lagde vægt på, at der under alle omstændigheder skal gøres noget ved de nuværende forhold.
 - Det er afgørende, at man kommer ud af den situation, hvor unge under den kriminelle lavalder - med et smil på læben - ved, at de kan begå kriminelle handlinger, fordi de ved, at der ikke sker noget ved det, siger han.       
 De Konservative holder imidlertid stadig fast ved, at det er overflødigt at sænke den kriminelle lavalder.
 - Fordi man kan opnå de samme ting i den sociale lovgivning. Men der kan være områder, vi har overset. Derfor har vi nedsat en ungdomskommission. Det er for at have et bredt fagligt, sagligt grundlag at have en drøftelse på. For selv Tom Behnke kan tage fejl, eller huske forkert eller lige være opmærksom på nogle finurlige paragraffer, siger retsordfører for De Konservative Tom Behnke til Ritzau. 
