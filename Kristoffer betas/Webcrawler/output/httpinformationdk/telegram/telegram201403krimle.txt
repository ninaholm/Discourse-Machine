Krim-leder kalder folkeafstemning for succes
Krims selvudnævnte leder kalder folkeafstemning for succes, efter at halvdelen af borgerne har stemt.
 
	Sejrsstemning i Sevastopols gader den 16. marts 2014.


 
	Kort før valgstederne lukker på Krim, synes der ikke at vente nogen overraskelse omkring folkeafstemningens resultat, hvor vælgerne skal stemme om at blive en del af Rusland eller have styrket selvstændigheden, men forblive knyttet til Ukraine.

	Den selvudråbte prorussiske premierminister på halvøen, Sergej Aksjonov, erklærede søndag ved middagstid folkeafstemningen for en succes, da han ifølge nyhedsbureauet dpa noterede sig, at flere end de nødvendige 50 procent af vælgerne havde stemt.

	Aksjonov tog i slutningen af februar magten på Krim og bad Rusland om hjælp. Han forventer en stemmeprocent på op imod 90 procent, når afstemningen slutter klokken 19 søndag aften dansk tid.

	Flere etniske ukrainere og mange krim-tatarer har på forhånd udtalt, at de agter at boykotte valget, som de mener er ulovlig.

	Men blandt mange andre af de 1,5 millioner stemmeberettigede nyder Aksjonov stor opbakning til sin plan om at løsrive halvøen fra Ukraine og komme "hjem til Rusland", som det prorussiske valgslogan lyder.

	- Det her er vores hjemstavn, vores fædreland, siger den 53-årige Ljobov Mikhailova til dpa's udsendte ved et valgsted i Krims hovedby Simferopol, mens hun triumferende vifter med sin stemmeseddel.

	Flere vestlige lande, herunder USA, og EU-præsident Herman Van Rompuy og EU-kommissionsformand José Manuel Barroso har søndag gentaget, at de mener, at folkeafstemningen er forfatningsstridig, og at de anser den for værende ulovlig.

	Men det rører ikke de russisk-orienterede vælgere.

	- Det er jo vores gode ret som folk selv at bestemme vores egen skæbne, siger byggearbejderen Jevgenij, der over for dpa ikke vil have sit efternavn frem.

	- Mine pårørende bor i Rusland. Og dér hersker der ikke det samme kaos som i Kijev, tilføjer han efter at have stemt for, at Krim skal tilslutte sig Rusland.

