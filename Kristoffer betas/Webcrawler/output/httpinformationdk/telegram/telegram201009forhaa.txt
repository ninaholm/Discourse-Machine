Forhåndsfavoritten taber til lillebror
David Miliband, den lynende intelligente søn af polsk-jødiske indvandrere, blev trods titel som forhåndsfavorit slået af lillebror Ed i kamp om magten i Labour.


 
David Miliband, der i en årrække blev opfattet som en af Tony Blairs nære allierede, må se lillebror Ed Miliband løbe med magten i Labour-partiet.
Den 45-årige Miliband var ifølge flere iagttagere og bookmakere udset til at afløse Gordon Brown, der måtte træde tilbage som både premierminister og partileder efter Labours forsmædelige valgnederlag i maj.
David Miliband var Browns udenrigsminister fra juni 2007 og frem til valgnederlaget i år.
Som tidligere politisk rådgiver for Blair, der engang sammenlignede Miliband med den engelske fodboldspiller Wayne Rooney, var David Miliband udset til at blive en tiltrængt fornyelse efter den kejtede Brown, men den rolle må han overlade til sin mere venstreorienterede bror, Ed Miliband.
 David Miliband har en indvandrerbaggrund. Hans far Ralph, en polsk jøde, var en fremtrædende marxistisk teoretiker, der kom til Storbritannien fra Belgien i 1940 på flugt fra nazisterne. 
- Jeg er barn af jødiske indvandrere og det er en meget vigtig del af min identitet, har David Miliband sagt.
Indvandrersønnen blev uddannet på en statslig skole i London, på Oxford University og på Massachusetts Institute of Technology (MIT) i USA, inden han blev optaget i Blairs inderkreds i 1994. 
Han blev kendt for sit advokatoriske intellekt og rykkede hurtigt op gennem rækkerne i parlamentet og fik sit første job i regeringen i 2005 som minister for landets lokalsamfund. 
Miliband har ry for at lege med sproget og komme med vittige kommentarer til den politiske udvikling, og han var den første i regeringen, som fik oprettet en blog. 
Han er gift med Louise Shackleton, en koncertviolinist fra Londons Symfoni Orkester, og de har en adoptivsøn, Isaac.
