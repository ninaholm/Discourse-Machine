Fem nonner er bortført i Syrien
Oprørere, formentlig militante islamister, har bortført fem nonner fra et kloster i byen Maalula i Syrien.


 En gruppe på fem nonner er bortført af oprørere i Syrien.
Det rapporterer Vatikanets radiostation.
Tidligere har det været rapporteret, at 12 nonner blev bortført mandag, men radiostationen i Vatikanet siger altså fem.
Ifølge radioens oplysninger er det "meget sandsynligt", at de er blevet bortført af militante islamister fra al-Qaeda-gruppen al-Nusra Fronten.
De blev taget i deres kloster i byen Maalula nord for den syriske hovedstad, Damaskus, og så ført til den nærliggende by Yabroud.
Radioen citerer Antoine Audo, en biskop fra byen Aleppo, for at sige, at det kristne mindretal i Syrien føler sig truet.
- Ingen har før gjort sådan noget mod Maalula, et kristent sted, helligt for ikke blot kristne, men også for alle andre, siger han.
Biskoppen tilføjer, at han ikke vil tale om, at der føres krig mod kristne, for de kristne vil være en kraft, der kan bruges, når Syrien skal forsones.
Audo er i øvrigt også leder af den syriske afdeling af Caritas, en hjælpeorganisation, der drives af den katolske kirke.
