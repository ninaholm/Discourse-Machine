Thulesen Dahl: Regnestykket passer ikke med nulvækst
Venstre vil have nulvækst, mens DF ønsker en stigning i det offentlige forbrug på 0,8 procent.


 Tal-krigen buldrer derudaf i de igangværende regeringsforhandlinger med Venstre og Lars Løkke Rasmussen i spidsen.
En af de helt store knaster mellem Venstre og Dansk Folkeparti er det offentlige forbrug, hvor Venstre ønsker nulvækst, mens DF ønsker en stigning på 0,8 procent.
Men der har de seneste dage været lidt tvivl om, hvad DF's holdning til emnet egentlig er.
Næstformand Søren Espersen kaldte i weekenden de 0,8 procent for et af fire "ufravigelige" krav, men tirsdag udtalte partiets finansordfører, René Christensen, at de 0,8 procent ikke er et mål i sig selv.
Så hvad mener DF? Spørgsmålet blev stillet til formand Kristian Thulesen Dahl, før han onsdag formiddag skulle til forhandlinger med Lars Løkke Rasmussen.
- Jeg har sagt før, under og efter valgkampen, at når vi har lagt os på den økonomiske politik, som vi har gjort, det vil sige en vækst på 0,8 procent, så er det, fordi det er det, som der er behov for.
- Men det René Christensen siger, og det har han ret i, at det ikke er et mål i sig selv. Det er en refleksion over, hvad der skal til for at løfte opgaver i tilfredsstillende omfang.
- Målet er et ordentligt sundhedsvæsen, en værdig ældrepleje og ordentlige arbejdsvilkår for politiet. Det er målet, det andet er et middel til at nå det mål, siger Kristian Thulesen Dahl.
Spørgsmål: Men de mål er DF og Venstre vel enige om, ikke?
- Jeg kan ikke lave regnestykket, der siger, at man både kan have nulvækst og nå målet på ældre-, sundheds- og politiområdet, som vi gerne vil.
- Jeg er med på, at vi kan omprioritere nogle ting fra udviklingsbistand, asylpolitik og lignende, og det vil jeg holde Venstre fast på.
- Det kan selvfølgelig frigøre nogle penge, og man kan komme et stykke, men det bringer os ikke i mål, siger DF-formanden, der står i spidsen for blå bloks største parti.
Spørgsmål: Er spørgsmålet om de offentlige udgifter den største knast mellem Venstre og DF?
- Det er svært at sige, hvad der er den største knast, men det er klart en af de store knaster. Men tilstrækkelig kontrol ved grænsen er også en stor knast, hvor vi gerne vil have en egentlig grænsekontrol og gerne med toldere, siger Kristian Thulesen Dahl.
