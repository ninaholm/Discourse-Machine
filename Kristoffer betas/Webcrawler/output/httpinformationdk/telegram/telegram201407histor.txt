Historisk få dræbte og tilskadekomne i trafikken
Det går den rigtige vej med både færre ulykker med spritbilister og færre ulykker med unge trafikanter.


 Antallet af dræbte og tilskadekomne i trafikken er det laveste siden 1930, hvor man begyndte at lave statistik på området.
Det viser de endelige tal fra Vejdirektoratet over ulykker og personskader i trafikken i 2013.
I 2013 blev der ganske vist dræbt 191 personer i trafikken, hvilket er en stigning på 14 procent i forhold til i 2012. Men det er fortsat det laveste antal siden 1930 bortset fra altså 2012 og krigsårene 1941-1942.
- Baggrunden er, at 2012 var et år med et ekstremt lavt antal dræbte i forhold til, hvad man kunne forvente, så det er ikke overraskende, at tallet er steget lidt igen, siger projektleder Stig Hemdorff fra Vejdirektoratet.
Og ser man på antallet af dræbte og tilskadekomne samlet, så er tallet i 2013 også det laveste siden statistikkens start i 1930. Ud over de 191 dræbte, kom 1891 alvorligt til skade og 1503 lettere til skade.
- Forklaringen er nok en kombination af mange ting. Bilerne bliver hele tiden mere sikre, også de små biler, som der er mange af på de danske veje.
- Samtidig kan vi via Vejdirektoratets hastighedsbarometer se, at hastighederne er faldet. Ikke mindst de høje hastigheder, som betyder meget ulykkesmæssigt, siger Stig Hemdorff.
Når det gælder personskader ses der et fald i aldersgruppen 15-24 år. De unge tegner sig dog stadig for en væsentlig del af personskaderne, som formentlig skyldes mere uerfarne trafikanter, som lettere kommer i ulykker.
Vejdirektoratets tal viser også, at personskadeulykker med sprit involveret nu kun er cirka halvdelen af, hvad de var i 2008.
- Det er heldigvis en positiv udvikling, som viser en holdningsændring, der også er skubbet på vej af kampagner, siger Hemdorff.
For de enkelte trafikantgrupper ses der et generelt fald i personskader siden starten af 2003. For motorcykel, cykel og fodgænger er der dog en tendens til en lille stigning i slutningen af 2013.
