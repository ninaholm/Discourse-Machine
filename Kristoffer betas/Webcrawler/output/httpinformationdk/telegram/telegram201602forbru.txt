Forbrugerne tror på sig selv men ikke på Danmark
Forbrugertilliden faldt en smule i februar. Bag tallet står en tro på egen situation men ikke økonomien bredt.


 De danske forbrugere er forsat let positive, men de er dog langt fra så optimistiske, som de var i foråret 2015. Det viser de seneste tal fra Danmarks Statistik.
Forbrugertilliden landede på 4,0 i februar, hvilket er en spids lavere end de 4,6, der blev noteret i januar. Et tal over nul betyder et positivt syn på fremtiden. I årene før finanskrisen lå tallet på 15 og i de mørke tider i 2008 på minus 15.
- Bag den uændrede udvikling på overordnet niveau ligger en fortsat tillid hos forbrugerne til en bedre økonomisk situation for familien, men også en forventning om en ringere udvikling i Danmarks økonomiske situation, skriver Danmarks Statistik.
Tallet er baseret på en række spørgsmål. Her er spørgsmål om folks egen økonomiske situation om et år der, hvor der er kommet de mest positive besvarelser. Men det samme spørgsmål rettet mod Danmark er mere negativt.
- Forbrugertilliden fik en skidt start på det nye år, og det ændrer februar ikke ved. Uro på aktiemarkederne og en stor usikkerhed om verdensøkonomien ser ud til i nogen grad også at have skabt usikkerhed hos forbrugerne, skriver vicedirektør i Dansk Industri Kent Damsgaard i en kommentar.
Statistikken viser samtidig, at de positive forventninger til privatøkonomien stadigt ikke smitter af på lysten til at købe ting som fjernsyn eller hårde hvidevarer. Her er indikatoren på minus 5,9.
Den har, det spæde økonomiske opsving til trods, ikke været i plus siden finanskrisen.
- Forbrugertilliden kan ikke betegnes som den bedste forbrugsindikator for tiden.
- Således blev forbrugertilliden ramt af en sand økonomisk lykkerus i 2015, der ikke gav udslag i en markant fremgang i privatforbruget, skriver cheføkonom hos Nykredit Tore Stramer i en kommentar til tallene.
