Clinton efter blodprop: Jeg vil tage det roligt
Den amerikanske udenrigsminister, Hillary Clinton, vil ikke afsløre, om hun vil forsøge at blive præsident.


 Den amerikanske udenrigsminister, Hillary Clinton, lover at tage en pause fra det travle liv, når hun senere i januar stopper som minister.
Det siger hun torsdag, hvor hun mødte pressen for første gang, siden hun mandag vendte tilbage til sit arbejde efter et månedlangt sygefravær.
Udenrigsministeren fik i december en blodprop bag sit højre øre som følge af en hjernerystelse efter et fald.

Hillary Clinton besvimede i sit hjem efter at have pådraget sig en mavevirus under en rejse i Europa. Det endte med, at hun dehydrerede og faldt om i boligen på en stille vej i Washington lige over for den danske ambassade.
Den 65-årige toppolitiker, der også er tidligere førstedame og senator, er ofte blevet nævnt som mulig demokratisk kandidat til næste præsidentvalg i USA.
Clinton har hverken be- eller afkræftet de forlydender. Og på spørgsmålet om, hvorvidt hun overvejer at lade sig pensionere, svarer Clinton, at hun ikke vil bruge det ordvalg.
- Men jeg vil absolut tage det roligt i et stykke tid, siger hun.
Clinton har forlængst meddelt, at hun stopper som udenrigsminister efter fire år på posten. Hun træder tilbage, når præsident Barack Obama 20. januar bliver taget i ed til sin anden embedsperiode.
Det er ventet, at en anden politisk veteran, den tidligere præsidentkandidat John Kerry, efterfølger hende i udenrigsministeriet.
Kerry, som er formand for Senatets udenrigsudvalg, skal godkendes af det nyvalgte Senat, inden han kan overtage posten.
- Det har været en enestående oplevelse at være udenrigsminister, siger Hillary Clinton.
- Jeg ser frem til at bruge disse sidste uger på at gøre alt, hvad jeg kan, for at afslutte og løse det, der er muligt, og derefter sørge for en sikker overdragelse til senator Kerry.
Clintons sygdom har tvunget hende til at aflyse forskellige officielle optrædener og udlandsbesøg.
Den ellers så utrættelige udenrigsminister har i løbet af sine fire år på posten tilbagelagt mere end 1,5 millioner kilometer, besøgt 112 lande og tilbragt næsten 400 dage om bord på et fly.
