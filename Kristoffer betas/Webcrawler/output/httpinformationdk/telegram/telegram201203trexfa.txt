Her er de tre X Factor-finalister
Færøerne, Skagen og Videbæk har hver deres finalist - én af dem bliver årets X Factor vinder.


 Når X Factor-finalen i aften løber af stablen, skal vinderen findes mellem disse tre finalister:
Ida:
Ida er 17 år og fra Videbæk i Vestjylland, og har fra starten af betaget dommerne med sin smukke stemme. Til daglig går hun i 1.G på Herning Gymnasium.
Den blonde pige har skrevet sine egne sange siden hun var kun 13 år gammel, og hun slog benene væk under det meste af Danmark, da hun i det første liveshow fortolkede Bon Ivers "Skinny Love".
Hun spiller flere forskellige instrumenter. I finalen skal hun blandt andet synge et cover af Coldplays "Paradise" og sit eget nummer "I Can Be".
Ida har Pernille Rosendahl som mentor.

Line:
Line er den yngste finalist med sine kun 15 år. Hun er rigtig glad for popmusik, og kan godt lide, at der er lidt gang i den på scenen. Line er fra Skagen, og til daglig går hun i 9. klasse i Ålbæk.
Både Lines mor og bror spiller musik, så Line har det ikke fra fremmede. Line har blandt andet optrådt med DJ'erne Svenstrup og Vendelboe i X Factor, da hun sang deres store hit "Glemmer Dig Aldrig".
I finalen i Herning skal Line synge Demi Lovatos "Skyscraber" og så skal hun optræde med nummeret "Efter Dig", som hun har skrevet sammen med Engelina og Providers.
Line har Pernille Rosendahl som mentor.

Sveinur:
Sveinur er ikke bare den ældste finalist, han er også den eneste mand, der er tilbage i det snævre felt af mulige X Factor-vindere. Han er 31 år, og har fra begyndelsen været X Factors rockdreng. Han har blandt andet sunget "Blue Monday" med New Order, hvor han hoppede op på dommerbordet som en ægte rockstjerne.
Til daglig arbejder han som jord- og betonarbejder i København, hvor han har boet siden 2010.
I finalen skal han synge nummeret "Hysteria" af Muse og så skal han også fremføre sit eget nummer, "Flying With Both Feet On The Ground", som han har skrevet sammen med Søren Balsner fra Carpark North.
Sveinur har Cutfather som mentor.
