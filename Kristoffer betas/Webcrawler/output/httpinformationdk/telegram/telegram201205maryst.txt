Mary skal stå fadder til svensk prinsesse
Den svenske kronprinsesse og prins har angiveligt valgt kronprinsesse Mary til fadder for datteren Estelle.


 Kronprinsesse Mary får æren af at skulle stå fadder til den svenske kronprinsesse Victorias og prins Daniels datter, Estelle, der skal døbes tirsdag i Stockholm.
Det skriver den svenske avis Aftonbladet.
Navnet Estelle Silvia Ewa Mary blev afsløret allerede dagen efter fødslen, der fandt sted den 23. februar. Det sidste navn var ifølge eksperter en hilsen til Mary på den anden side af Øresund, der er en nær veninde af det svenske kronprinsessepar.
 - Danske dronning Margrethe er kongens fætter, så de to familier står hinanden meget nær, og Mary har været en favorit hos Victoria, siden Mary og Frederik blev gift, siger Jenny Alexandersson, der er hofekspert på Aftonbladet.
Selvom det endnu er uofficielt, hvem fadderne bliver, vil Mary blive en del af en særligt udvalgt gruppe på fem personer.
Ud over den danske prinsesse skulle der være tale om Victorias lillebror, prins Carl Philip, Daniels søster, Anna Westling Söderblom, norske kronprins Haakon og den hollandske kronprins, Willem-Alexander.
Kronprinsesse Victoria stod for seks år siden fadder til det danske kronprinsepars søn prins Christian.
Prinsesse Estelle, der er nummer to i den svenske tronfølge, bliver den første kvinde, der efterfølger en kvinde på den svenske trone.
