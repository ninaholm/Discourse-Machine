Alle ville sige farvel til Tøger
Flere hundrede mennesker sagde onsdag eftermiddag endegyldigt farvel til Politikens Tøger Seidenfaden.


 En lang billedkavalkade af brudstykker fra Tøger Seidenfadens liv tonede onsdag eftermiddag op på en storskærm i JP/Politikens Hus på Rådhuspladsen i København, da der var mindehøjtidelighed for Politikens chefredaktør, der døde torsdag i sidste uge.
Her optrådte han ved siden af dronningen, som gravid, i shorts, i en lang række debatter og sammen med sin familie. På et af dem tronede han frem siddende på sit kontor med en kongekrone på hovedet.
Hundredvis af venner, beundrere og kolleger havde muligheden for at hylde én af dansk samfundsdebats allerstørste stemmer ved mindehøjtideligheden.
Trappen ned til den gamle trykkerikælder var dækket af blomster. Den primære belysning i lokalet kom fra levende lys.
Mange politikere og kendisser var mødt op. Blandt dem var den radikale leder, Margrethe Vestager, Mogens Lykketoft (S), tidligere overborgmester Ritt Bjerregaard (S) og klima- og energiminister Lykke Friis (V), der havde fundet vej til Politikens kælder for at vise deres sidste respekt. 
Udviklingsminister Søren Pind (V) og forhenværende folketingsmedlem for SF Pelle Voigt optrådte med hver deres sang ved mindehøjtideligheden, der blev indledt af fire taler.
- Hvis Tøger kunne se os nu, ville han være lykkelig for al den opmærksomhed, han får i dag, sagde Tøgers Seidenfadens chef og nære ven Lars Munch, der er administrerende direktør  i JP/Politikens Hus.
Efter hans tale var der stille i salen.
- Det er ikke i Tøgers ånd ikke at sige noget, så der skal ikke være stille, når en tale er færdig, sagde Lars Munch. 
Herefter brød forsamlingen ud i latter og klapsalver. 
Efterfølgende fulgte taler fra Tøger Seidenfadens storebror, David Kaastrup-Olsen, hans ven Tor Nørrestranders samt  Marie Tetzlaff, der er journalist på Politiken.
Tøger Seidenfaden døde torsdag i sidste uge efter længere tids kræftsygdom. Han blev 53 år gammel og efterlader sig kone og tre sønner. 
Efter ønske fra familien foregik bisættelsen tidligere onsdag under helt private former.
