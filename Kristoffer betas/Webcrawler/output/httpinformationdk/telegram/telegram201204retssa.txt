Retssagen mod Khawaja skal gå om
Den sultestrejkende menneskerettighedsaktivist al-Khawaja kan se frem til, at sagen mod ham genoptages.


 En appeldomstol i Bahrain har beordret, at retssagen mod den danske statsborger Abdulhadi al-Khawaja skal gå om.
Det skriver flere nyhedsbureauer og bekræftes af hans advokat Faten Haddad.
Sagerne mod en stribe andre aktivister og oppositionsfolk, som også har modsat sig det enevældige kongedømme i den arabiske golfstat, skal også genoptages.
Ifølge BBC kommer retssagerne for en civil domstol - og altså ikke en militær domstol, hvor den dansk-bahrainske demokratiforkæmper sidste år blev idømt en livstidsdom for at opfordre til systemskifte i Bahrain.
Abdulhadi al-Khawaja - som boede 12 år i Danmark, før han tog tilbage til sit hjemland for at arbejde for reformer - har nu sultestrejket i mere end 80 dage i protest mod sin straf.
Meldingen om, at sagen genoptages, kommer fra det statskontrollerede bahrainske nyhedsbureau BNA.
- Domstolen beslutter, at sagen skal finde sted igen og vidneudsagnene fra anklagemyndigheden og forsvarets vidner atter skal høres igen, som hvis det var en ny retssag, skriver BNA.
Maryam al-Khawaja, en af den døtrene til den fængslede dansker, har dog ikke andet end hovedrysten til overs for styret i Bahrain og meldingen fra appeldomstolen.
- Jeg vil ikke klappe af regimet. Selv hvis de løslader politiske fanger. De skulle ikke have fængslet og torteret dem til at begynde med, skriver hun på Twitter.
- Ved at acceptere domstolene legitimerer man dem også. Disse mennesker gik ikke i fængsel, så vi kunne legitimere domstolene, tilføjer hun.
 Maryam al-Khawaja siger, at hendes sultestrejkende far er blevet bedøvet og tvangsfodret på det militærhospital, hvor han ifølge familien fortsat opholder sig og afsoner sin livstidsdom.
Samtidigt arbejder det danske udenrigsministerium videre af sine diplomatiske kanaler for at få en afklaring på al-Khawajas sag.
Blandt andet har udenrigsminister Villy Søvndal (SF) presset voldsomt på for at få udleveret dansk-bahraineren, og det samme har både EU, FN og USA.

