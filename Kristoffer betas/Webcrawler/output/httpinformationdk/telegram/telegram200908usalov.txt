USA lover fuld støtte til Afrika



 USA's præsident, Barack Obama, lover onsdag USA's "fulde støtte" til Afrikas udvikling.
 - Jeg ser Afrika som en fundamental del af den sammenbundne verden. Og jeg lover jer USA's fulde støtte og partnerskab, siger Obama i en videooptagelse, der blev vist ved en økonomisk konference i Kenyas hovedstad, Nairobi, som udenrigsminister Hillary Clinton deltager i.
 Obama, hvis far blev født i Kenya, undskylder, at han ikke selv er til stede.
 Clinton, der onsdag indledte en 11 dage lang rundrejse i Afrika med besøget i Kenya, understreger ved konferencen, at Afrikas økonomiske fremskridt afhænger af god regeringsførelse.
 - Fremskridtene er afhængige af god regeringsførelse og retssikkerhed. Det er helt afgørende, hvis der skal skabes et positivt og forudsigeligt investeringsklima og økonomisk vækst, siger Clinton.
 - Sande økonomiske fremskridt i Afrika afhænger af ansvarlige regeringer, der afviser korruption, håndhæver retssikkerheden og leverer resultater til deres folk, siger Clinton.
 Clintons rundrejse i Afrika finder sted kun tre uger efter, at Obama besøgte kontinentet. Det bliver Clintons hidtil længste udlandsrejse, efter at hun blev udenrigsminister, og det er hendes første besøg i Afrika syd for Sahara. 
