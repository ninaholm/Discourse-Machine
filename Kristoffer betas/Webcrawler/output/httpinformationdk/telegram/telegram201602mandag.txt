Mandagens aktier: Neutral lukning med Mærsk helt i front



 
Det danske aktiemarked lukkede stort set neutralt mandag med tendens til positive takter, og A.P. Møller Mærsk lagde sig i spidsen af eliteindekset.
Det danske C20 Cap-indeks løftede sig en smule i løbet af dagen, og mandag eftermiddag sluttede de danske elitepapirer 0,2 pct. højere i 994,65.
I løbet af dagen sænkede Kina reservekravene til bankerne, og det var med til at løfte stemningen på aktiemarkederne en smule, vurderer Henrik Henriksen, chefstrateg i PFA.
- Det er det mest bemærkelsesværdige i dag. Kina ønsker at stimulere økonomien ved at give bankerne mulighed for at låne flere penge. Det er et vidnesbyrd om, at landet ønsker at stimulere økonomien. Det kommer, efter at der i januar var meget store udlån i kinesiske banker. Man talte om, hvorvidt kineserne kunne finde på at bremse op, men det her sender et signal om, at de går efter at stimulere økonomien, og det har løftet stemningen i løbet af dagen, siger han til Ritzau Finans.
Mærsk-aktien sejlede helt til tops efter at have begyndt dagen med røde tal. Ifølge chefstrategen kan den kinesiske stimulering af økonomien have haft en effekt på konglomeratets aktie.
- En aktie som Mærsk, der er eksponeret mod Kina, ligger i plus i dag. Det kan man tage som et udtryk for, at der har været en positiv reaktion på Kina. Hvis man tror på stigende aktivitet i Kina, så er Mærsk et af de selskaber, der vil nyde godt af det, siger Henrik Henriksen.
Samtidig steg prisen på en tønde af den europæiske referenceolie, Brent, 2,1 pct., hvilket også kan have haft en positiv betydning for Mærsk-aktien. B-aktien steg 3,1 pct. til 9035 kr.
GENMAB OG VESTAS STEG
Biotekselskabet Genmabs aktie lå blandt de mest stigende elitepapirer, men faldt lige inden børslukningen med 0,2 pct. til 843,50 kr. Aktien bliver inkluderet i det internationale MSCI-indeks tirsdag.
Vindmøllevirksomheden Vestas fik også positiv opmærksomhed, hvor det blandt andet kom frem, at selskabet skal levere 16 vindmøller til en vindmøllepark i Uruguay. Ordren er fast og bindende, skrev Vestas i en meddelelse. Det drejer sig om i alt 53 megawatt bestående af 16 møller af typen V126-3.3 MW til vindmølleparken Vientos de Pastorale i den sydvestlige del af Uruguay.
Vestas har desuden vundet en kontrakt om at levere 21 møller til Hogager Vindpark i nærheden af Holstebro. Der er tale om 21 vindmøller af typen V100-2,0 MW, men 17 af disse vil blive leveret med en kapacitet på 2,2 megawatt, hvilket betyder, at ordren er opgjort til 45 MW.
Aktien steg 0,8 pct. til 464,70 kr.
ISS OG WILLIAM DEMANT DYKKEDE
Servicekoncernen ISS lå i bunden af C20 Cap-indekset stort set hele dagen med et fald på 0,7 pct. til 239,00 kr. Selskabet kommer med regnskab onsdag.
William Demant, der blandt andet producerer høreapparater, lagde sig også blandt de mest faldende aktier i indekset det meste af dagen forud for selskabets regnskab tirsdag. Kort før børslukning steg aktien dog med 0,1 pct. til 597 kr.
Medicinalselskabet Novo Nordisk landede også blandt de mest faldende aktier, selv om selskabets diabetesmiddel Tresiba ifølge Børsen har haft et godt salg på det seneste. Novo-aktien endte 0,2 pct. lavere i 356 kr.
Mandagens eneste regnskab blandt selskaberne på fondsbørsen i København kom fra investeringsselskabet Luxor, der gjorde status for udviklingen i første kvartal 2015/16. Investeringsselskabet opjusterede forventningerne og ser i det forskudte regnskabsår 2015/2016 en basisindtjening i niveauet 24 mio. kr. mod den tidligere forventning på 20 mio. kr.
Aktien landede 0,6 pct. lavere i 318 kr.
BIOTEKSELSKAB MED TOM KASSE I 17
Uden for C20 blev det klart, at der er et stort pres på det dansk-franske biotekselskab Onxeo, der blandt andet indeholder resterne af det tidligere Topotarget.
Selskabet kom sent fredag med regnskab for 2015, og det viste stor tilbagegang i det forløbne år.
Omsætningen faldt med 18,6 mio. euro til 3,5 mio. euro, mens driften viste et minus på 22,4 mio. euro - en forværring på 16,8 mio. euro i forhold til 2014.
Samtidig oplyste selskabet, at der kun er penge i kassen frem til midten af 2017, og investorerne virkede en anelse bekymrede, da aktien dykkede 4,9 pct. til 21,40 kr.
Tøjkoncernen IC Group måtte også se sin aktie falde 4,7 pct. til 222,50 kr., da der fragik et ekstraordinært udbytte på 14,65 kr., som aktionærerne får kastet i deres retning, efter at virksomheden har solgt sine aktier i tøjselskabet DK Company.
