Kinesiske børn reddet fra menneskesmuglere



 Politiet i Kina har anholdt 18 personer i forbindelse med en aktion, der var rettet mod menneskesmuglere i den folkerige republik, rapporterer landets statslige medier. 
 Det lykkedes samtidig at redde 23 børn, som var på vej med toget væk fra byen Kunming i den fattige Yunnan-provins i det sydøstlige Kina. Børnene var i alderen tre måneder til otte år.
 I Kina sker det ofte, at menneskesmuglere henter børnene i fattige provinser for at kunne sælge dem til rige kinesere langs kysten i den velstående Shandong-provins. 
 Kinesiske babyer, særligt drenge, fra fattige familier risikerer at blive solgt til mere velstående folk, mens andre sælges til organiserede kriminelle bander, der oplærer børnene i at tigge i storbyerne.
 Ifølge det kinesiske nyhedsbureau Xinhua varierer prisen på et barn fra 7000 til 40.000 yuan (5500 til 32.000 kroner).
 De fleste af børnene, som blev reddet ved den nylige aktion, er nu på børnehjem, da det ikke er lykkedes myndighederne at lokalisere deres forældre. 
