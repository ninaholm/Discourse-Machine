Fri hash afgøres ved en stribe folkeafstemninger i USA
Hash, sukkerholdige drikke og mindsteløn skal mange amerikanere tage stilling til ved næste uges midtvejsvalg.


 Tirsdag i næste uge er der midtvejsvalg i USA. Der skal vælges en ny kongres, udpeges guvernører og vælges politikere til lokalparlamenter. Men der afholdes også over 140 folkeafstemninger i stater og lokalsamfund. Og det store emne er hash.
Hash-debatten følges tæt, navnlig i Alaska, Oregon og Washington DC, som skal beslutte sig for, om det skal være lovligt for borgere over 21 år at købe og ryge hash.
I Florida skal vælgerne tage stilling til, om hash skal tillades til medicinsk brug, mens de i staten Washington skal beslutte sig for, om de skal droppe en række skattefordele for kommercielle hampdyrkere.
Colorado var den første stat, der tillod produktion, salg og hjemmebrug af hash. Her er spørgsmålet på stemmesedlen i ni lokalsamfund. I fire afstemninger handler det om igen at forbyde hash, mens resten på nye måder vil fremme fri hash.
Der er også afstemninger i lokalsamfund i Maine, Massachusetts, Michigan, New Mexico og Californien om at give syge mennesker - for eksempel smertepatienter - adgang til hash.
Diabetes og fedme er to alvorlige sundhedsplager i USA, blandt andet som følge af, at der drikkes meget sukkerholdigt sodavand.
Det skal der stemmes om i to californiske byer. Forslag E i San Francisco vil indføre en afgift på 24 cent (1,40 kroner) på 3,5 liter sodavand, mens Berkeley vil indføre en afgift på 12 cent.
Hvis begge initiativer stemmes igennem, vil det være første gang i USA, at der påføres en skat af den art på de sukkerholdige drikke.
I fem stater skal der stemmes om mindstelønnen. Den føderale mindsteløn er på 7,25 dollar (42,50 kroner), og i Alaska, Arkansas, Illinois, Nebraska og South Dakota vil forslagets støtter nærme sig en timeløn på 10,10 dollar, som præsident Barack Obama og 73 procent af amerikanerne anbefaler.
21 stater kræver allerede, at mindstelønnen i deres områder skal være over 7,25 dollar.
Demokraterne i USA's kongres vil gerne hæve mindstelønnen, men republikanerne siger nej.
