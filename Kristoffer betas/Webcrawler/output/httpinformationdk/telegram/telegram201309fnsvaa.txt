FN's våbeninspektører afleverer Syrien-rapport
Generalsekretær Ban Ki-moon har nu modtaget rapporten om giftgasangrebet i Damaskus.


 
	FN's Sikkerhedsråd vil mandag blive præsenteret for den rapport, som FN's våbeninspektører har lavet om det formodede giftgasangreb i Syrien i august.

	Rapporten om angrebet i udkanten af Damaskus blev søndag overdraget til FN's generalsekretær, Ban Ki-moon, oplyser verdensorganisationen.

	Ban Ki-moon fremlægger beretningen for Sikkerhedsrådet på et lukket møde mandag formiddag i New York. Mødet går i gang 17.15 dansk tid.

	Samtidig ventes rapporten at blive offentliggjort, siger to unavngivne diplomater til den amerikanske tv-station CNN.

	Syriens præsident, Bashar al-Assad, og oprørerne beskylder gensidigt hinanden for stå bag angrebet.

	De vestlige lande med USA i spidsen anklager Assad for at være ansvarlig, mens Rusland efterlyser beviser for den påstand.

	USA påstår, at omkring 1400 personer mistede livet i angrebet.

	Rapporten fra FN's hold af eksperter vil ikke indeholde et klart svar på det afgørende spørgsmål. For inspektørerne har ikke mandat til at drage konklusioner om, hvem der udførte angrebet, skriver nyhedsbureauet AFP.

	Lørdag hævdede Ruslands udenrigsminister, Sergej Lavrov, at der er blevet gjort forsøg på at ændre i inspektørernes rapport, og Syriens FN's udsending, Bashar Jaafari har sagt, at hans regering ikke vil acceptere "en politiseret" rapport.

	- Rusland, amerikanerne, alle parter har lagt pres på i forhold til denne rapport. Bans kontor har svedt over hver eneste ord, siger en kilde i FN til AFP.

	Rusland og USA blev lørdag enige om, at Syriens kemiske våben skal fjernes. AFP's kilde i FN siger, at rapporten ventes at "understøtte" det russisk-amerikanske initiativ.

