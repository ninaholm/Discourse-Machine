Vulkan i Island viser øget aktivitet



 En vulkan i det sydlige Island, der har udspyet lava, viser mandag tegn på øget aktivitet. Videnskabsfolk advarer om, at det kan udløse et langt kraftigere udbrud ved bjerget Katla.
Det seneste udbrud er nær ved gjetsjeren Eyjafjallajökull. Vulkanen begyndte at røre på sig kort før midnat lørdag og sendte dampskyer fire kilometer op i luften.
Geofysiker Steinunn Jakobsdottir siger til islandske medier, at vulkanen viser øget aktivitet.
En anden geofysiker, Pall Einarsson, siger, at han er bekymret for, at det kan udløse et udbrud i nærheden på bjerget Katla, hvor der ligger en "enormt kraftig" vulkan under en gletsjer.
- Eyjafjallajökull rører næppe på sig, uden at Katla ønsker at komme i gang, siger han.
- Det er derfor af største vigtighed at holde nøje øje med disse begivenheder, mener han.
Et udbrud på Katla kan smelte enorme mængder is og medføre omfattende oversvømmelser. En by med 300 mennesker i nærheden er i farezonen, siger Einarsson.
Søndag evakuerede myndighederne 500 borgere fra et område omkring Eyjafjallajökull. Internationale fly måtte i en del timer omdirigeres af frygt for, at de ville komme i karambolage med askeskyer.	
I sin bog Volcanoes in Iceland fra 1996 skriver geolog Ari Trausti Gudmundsson, at den berygtede vulkan Katla gik i udbrud senest Eyjafjallajökull var i udbrud i 1823 og formentlig også i 1612. 
Det formodes derfor, at der er en eller anden form for "mekanisk forbindelse" mellem de to nabovulkaner.
