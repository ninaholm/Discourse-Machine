Argentina: Diktatorer dømt for kidnapning
To tidligere diktatorer idømt lange fængselsstraffe for systematiske bortførelser af børn.


 To tidligere diktatorer i Argentina er tildelt hårde fængselsstraffe for deres rolle i bortførelsen af babyer fra venstrefløjsaktivister, der blev dræbt under diktaturstyret fra 1976 til 1983.
Jorge Videla, 86 år, blev dømt til 50 års fængsel, mens den to år yngre Reynaldo Bignone fik en fængselsstraf på 15 år.
 Hundredvis af personer - familiemedlemmer til ofrene, børn, der blev genforenet med deres familier samt aktivister - jublede, da dommen blev læst op i en fyldt retssal i Buenos Aires. Mange græd, da det makabre kapitel i Argentinas historie blev lukket.
Adskillige andre anklagede i sagen fik domme på mellem 15 og 40 år for deres deltagelse i en "systematiske plan" om at kidnappe nyfødte børn fra modstandere af styret. Sagen blev indledt i februar 2011.
Ifølge tiltalen var de to diktatorer ansvarlige for bortførelsen af cirka 500 småbørn. Børnene blev opdraget af personer tæt på styret, som var det deres egne.
Børn født af fængslede kvinder blev også overdraget til familier, som var venligt stemt over for regimet.
Menneskerettighedsgrupper anslår, at omkring 30.000 argentinere "forsvandt" under militærstyrets såkaldte "beskidte krig" mod venstreorienterede.
I de 35 bortførelser, som i detaljer blev beskrevet i retssagen, befandt de fleste af mødrene sig i et berygtet torturcenter centralt i Buenos Aires.
Fødegangen lå på anden sal, hvorfra en gang førte til torturkamrene, som bødlerne ondskabsfuldt omtalte som "Lykkens Boulevard". De indsatte fødte med tildækkede ansigter og mens de var lænkede. De fleste oplevede aldrig at se deres nyfødte.
I de fleste tilfælde blev babyerne overdraget til en soldat, mens mødrene senere, nøgne, blev kastet i døden fra militærfly over havet.
