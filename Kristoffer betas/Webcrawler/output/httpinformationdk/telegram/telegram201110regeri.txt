Regeringen lover frisk luft til naturen
Regeringen vil give Danmark en ny plan for naturen. Den forrige regerings plan blev sablet ned af eksperterne


 Den skrantende danske natur skal have ny ilt og de mange truede arter som kobbersnepper og kobjælder mere plads end det traditionelle landbrug hidtil har levnet plads til.
Det er meldingen fra den nye rød-grønne regering, som blandt andet vil fremlægge en "Naturplan Danmark", som sikrer naturen, tager højde for klimaændringer og at vi lever op til internationale konventioner.
Det er anden gang på relativt få år, at Danmark får en stor plan for natur og miljø. Men den forrige plan "Grøn Vækst" fra den tidligere regering blev for nylig af en række førende eksperter halshugget som værende en af de værste dødssynder mod naturen de seneste 20 år.
Tidligere på året slog en rapport fra Danmarks Miljøundersøgelser ved Aarhus Universitet desuden fast, at flere og flere arter forsvinder alle steder i naturen. Det sker på trods af, at Danmark i 1992 tilsluttede sig den internationale Biodiversitetskonvention og dermed lovede verdens lande, at tilbagegangen i den biologiske mangfoldighed skulle være standset senest i 2010.
Dengang afviste daværende miljøminister Karen Ellemann (V) kritikken med, at tilbagegangen ikke kun er et dansk men et globalt problem.
Nu vil den nye regering altså bevise, at det er muligt at gøre noget lokalt. Regeringen lover også at gennemføre en tilpasset udgave af de stærkt forsinkede vand- og naturplaner samt at fremlægge en køreplan for en fuld gennemførelse af EU's vandrammedirektiv.
- Der er i sandhed gode takter i regeringsgrundlaget. Ved at lytte til naturens behov og muligheder får vi en ny dagsorden, der handler om, at naturen ikke er en udgift, men en investering, som vil give grøn velfærd til alle, siger præsident Ella Maria Bisschop-Larsen fra Danmarks Naturfredningsforening og fortsætter:
- Det er et helt afgørende brud med tankesættet om, at vi bare kan bruge løs af naturen ressourcer uden tanke for i morgen. Så vi er begejstrede i dag.
