SF's Margrete Auken nedsabler EU-kritikernes nej-kampagne
DF, LA, EL og Folkebevægelsen mod EU har indledt en klam kampagne mod retsforbeholdet, mener Margrete Auken.


 EU-parlamentariker Margrete Auken (SF) giver ikke meget for den alliance, Dansk Folkeparti, Liberal Alliance og Enhedslisten sammen med i Folkebevægelsen mod EU har lavet for at få danskerne til at stemme nej til retsforbeholdet 3. december.
- Vi kan bare få parallelaftaler, siger de hele tiden. Men de glemmer at fortælle, at "gu' kan vi da ej".
- Allerede nu har vi fået nej til to parallelaftaler. Vi fik nej til at komme med i konkursdirektivet og forældremyndighedsdirektivet, så det siger noget om, at det er svært at lave parallelaftaler, siger Margrete Auken.
Ja-partierne Venstre, Socialdemokraterne, De Radikale, SF, De Konservative og Alternativet ønsker at omdanne retsforbeholdet til en tilvalgsordning, så Danmark selv bestemmer, hvilke dele af EU's retssamarbejde Danmark skal deltage i, og hvilke dele Danmark skal stå udenfor.
Nye regler betyder, at Danmark risikerer at skulle forlade det europæiske politisamarbejde i Europol på grund af retsforbeholdet.
Nej-partierne mener dog, at Danmark selv med et nej kan fortsætte i Europol-samarbejdet via en parallelaftale eller en ny folkeafstemning, der kun handler om Europol.
Desuden er nej-partierne bange for, at et flertal på Christiansborg fremover kan bestemme over Danmarks deltagelse i EU's retspolitik.
Adspurgt om nej-partierne ikke har en pointe i, at det ville være mere demokratisk fortsat at lade det være op til danskerne og ikke et flertal på Christiansborg at bestemme over Danmarks deltagelse i EU's retspolitik, svarer Auken:
- Nej-partierne undergraver tilliden til demokratiet. De lægger op til en så klam kampagne, hvor de bilder folk ting ind, som ikke er korrekt.
- Især Enhedslisten overrasker mig. At de er så meget i lommen på DF og Folkebevægelsen mod EU overrasker mig. Jo mindre EU, jo bedre. Punktum, siger Auken.
