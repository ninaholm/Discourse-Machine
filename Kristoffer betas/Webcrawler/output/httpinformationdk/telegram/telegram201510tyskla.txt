Tysklands største bank skuffer fælt og skærer 9000 job
Deutsche Bank fremlægger regnskab med milliardunderskud, og banken sælger også datterselskabet Postbank.


 Tysklands største bank, Deutsche Bank, står foran omfattende nedskæringer, hvor man i første omgang vil slanke virksomheden med 9000 stillinger - og flere følger.
Meddelelsen kommer samtidig med, at banken har fremlagt et regnskab for tredje kvartal med store tab.
Deutsche Bank har måttet indkassere et tab på 6,1 milliarder euro før skat i tredje kvartal. I det tilsvarende kvartal i fjor præsterede banken et resultat før skat på 266 millioner euro.
Udmeldingen fra bankledelsen kommer fire dage efter, at banken fremlagde en plan for en ny struktur.
Målet med den store spareøvelse er at skabe en "bank, der er bedre styret, mere omkostningseffektiv og mere fokuseret," sagde bankens direktør, John Cryan, forleden.
Deutsche Bank sælger også datterselskabet Postbank, hvilket betyder, at yderligere 15.000 stillinger skæres. Hvor mange af de i Postbank ansatte, der eventuelt kan fortsætte i nye job, står ikke klart.
Deutsche Bank har været ramt af store tab, og banken blev tidligere på året desuden idømt en bøde på 2,5 milliarder dollar i forbindelse med en historisk sag om manipulation med den toneangivende Libor-rente.
