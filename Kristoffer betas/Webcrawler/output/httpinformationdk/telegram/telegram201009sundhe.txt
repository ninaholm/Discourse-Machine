Sundhed skal på skoleskemaet
I tre uger vil over 107.000 skolebørn kæmpe om, hvem der er mest sund. Kampagnen sætter fokus på kost, fritidsaktiviteter - og søvn.


  Flere end 107.000 børn på 1200 skoler deltager fra mandag og de kommende tre uger i sundhedskampagnen Aktiv rundt i Danmark.
Børnene skal opfordres til at spise sundt og passe deres nattesøvn, hedder det i oplægget fra arrangørerne, University College Syddanmark og Arla Foods.
Over 5200 skoleklasser er tilmeldt forløbet, der er Danmarks mest omfattende skolesundhedskampagne. 
Her tjener børnene point til deres klasse ved at spise morgenmad, frokost og frugt og grønt i løbet af dagen, ved at være aktive på vej til og fra skole og i skoletiden og ved at dyrke sport og være aktive i fritiden. 
Fra i år vil børnene også tjene point ved at gå tidligt i seng og få en god nats søvn på de anbefalede ni timer, oplyser arrangørerne. 
Det kan måske lyde som enhver forælders drømmekampagne, men ifølge arrangørerne rammer fordelene langt bredere. 
- Vi tror på, at hele samfundet på lang sigt har gavn af, at vi kan få motiveret de yngre generationer til en sund og aktiv hverdag. Som fødevarevirksomhed er vi nødt til at tage en del af ansvaret for, at børn og deres familier ser på de små rutiner i hverdagen, der kan være med til at holde hinanden sunde, siger Lars Aagaard, der er Arla Foods' direktør for det danske marked. 
Det er femte år i træk, at Arla og UC Syddanmark arrangerer Aktiv Rundt i Danmark. I 2005 deltog godt 10.000 børn, og i år er det tal altså vokset til over 107.000 børn fra folkeskoler, friskoler, efterskoler, specialskoler m.fl. 
Kampagnen, der også støttes af Indenrigs- og Sundhedsministeriet, kører frem til 15. oktober, hvor det sluttes af med skolernes motionsløb. 

