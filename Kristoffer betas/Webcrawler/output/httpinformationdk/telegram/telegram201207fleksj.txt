DA: Fleksjobreform er ufærdig og uambitiøs
Det er ifølge DA småt med det positive i den nye reform af førtidspension og fleksjob. DA kalder den ufærdig.


 Det er godt og fornuftigt, at man reformerer ordningen af fleksjob og førtidspension, mener Dansk Arbejdsgiverforening, DA. Men så løber de positive gloser også op.
- I forhold til førtidspension indeholder aftalen positive elementer, om end aftalen ikke er ambitiøs nok.
- Men aftalen er ufærdig. Den tager nemlig ikke stilling til det væsentlige spørgsmål om, hvordan fleksjobberne skal aflønnes og ansættes, og dermed opstår der stor usikkerhed om ordningens fremtid, siger DA's administrerende direktør, Jørn Neergaard Larsen.
Han mener, at netop dét er et stort og afgørende problem, som man nu blot har fejet ind under gulvtæppet.
- Hvis ikke der bliver fundet en løsning på det, vil der være frygteligt mange mennesker, der bliver visiteret til ledighedsydelser og således bliver fanget i en anden livsvarig forsørgelse. Så selve nøglen til problemet er ikke fundet endnu, siger han.
Når organisationen kalder ordningen "uambitiøs", er det på grund af reformens overordnede målsætning, som ,Jørn Neergaard Larsen mener, er alt for lav i forhold til, hvor mange der i dag er i fleksjob og på førtidspension.
 Hovedpunkterne i aftalen er, at personer under 40 år fremover skal tilbydes ressourceforløb i stedet for førtidspension. Derudover skal den nuværende fleksjobordning afskaffes.
Jørn Neergaard Larsen mener, at man indfører noget nærmest i blinde.
- I realiteten har man besluttet at afskaffe den kendte fleksjobordning uden at vide, hvad der skal sættes i stedet.
- Hvis det ikke bliver enkelt og uproblematisk for virksomhederne at ansætte personer på fleksjob, så vil der ikke blive oprettet de forventede fleksjob, siger han.
Konsekvensen af det vil så være, at man heller ikke kommer til at opnå den forventede besparelse for de offentlige finanser på 1,9 milliarder kroner, som regeringen, Venstre, De Konservative og Liberal Alliance har bebudet som gevinst af ændringerne.
