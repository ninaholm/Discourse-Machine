Folketingsvalg vil med på digital bølge
Det kommende folketingsvalg bliver mere digitalt end nogensinde. Loven sætter grænser for mere digitalisering.


 Når danskerne går til stemmeboksene for at pege på Danmarks kommende statsminister, bliver valget mere digitalt end nogensinde. 29 kommuner tager nemlig såkaldte digitale valglister i brug. 
Det fortæller direktør i KMD Karen Nielsen.
- Borgerne vil opleve et hurtigere og mere effektivt valgsted samtidig med, at kommunerne kan afvikle valg med færre valgborde, siger hun. 
De digitale valglister betyder, at den valgtilforordnede med en pc og en stregkodescanner på valgbordet hurtigt og nemt kan registrere vælgeren: Stregkoden på valgkortet scannes og accepteres, og vælgeren får sin stemmeseddel.
Hillerød Kommune er blandt de kommuner, der afprøver systemet. 
- Vi afprøvede digitale valglister i mindre skala, da det var muligt ved det seneste kommunalvalg, og vores erfaringer er yderst positive. Også de borgere, der prøvede systemet sidst, var særdeles positive, så vi ser frem til, at de ikke skal stå længere end højst nødvendigt i kø, siger valgansvarlig Anne Lise Hansen.
Men selv om kommunerne viser stor interesse i at følge med ind i den digitale tidsalder, sætter loven grænser. For eksempel må kommunerne ikke udskifte papir og blyant med computerskærm og fingertouch.
Alligevel vurderer valgekspert Jens Hoff, at det meget vel kan være sådan, vi kommer til at stemme inden for en årrække.
- De fleste erfaringer er gode. Det giver en højere stemmeprocent og mulighed for, at stemmenerne bliver talt op med det samme. Der har været tilfredshed med afviklingen, de steder, hvor det er prøvet, siger han.
Han mener, at sikkerheden i dag er så stor, at det godt kunne lade sig gøre at indføre.
Derimod ligger et folketingsvalg, hvor vælgeren kan stemme hjemme fra computeren, ikke lige om hjørnet.
- Det kræver noget mere rent sikkerhedsmæssigt, fordi der ikke må blive snydt. Så vil i hvert fald tage en generation, siger Jens Hoff.
Der er allerede gennemført forsøg med digitale valg til menighedsrådene.

