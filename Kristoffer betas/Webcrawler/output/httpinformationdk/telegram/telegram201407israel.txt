Israelsk hær dræber ung palæstinenser
Drabet på en 18-årig palæstinenser har formentlig ikke nogen forbindelse til fundet af tre dræbte israelere.


 En ung palæstinenser er natten til tirsdag blevet dræbt af israelsk militær, oplyser palæstinensiske sikkerheds- og hospitalskilder.
18-årige Yusuf Abu Zagher blev dræbt, da israelske styrker gennemsøgte Jenin-flygtningelejren i den nordlige del af Vestbredden, men ifølge kilderne har drabet ikke nogen forbindelse til bortførelsen og drabet på tre israelske teenagere.
Israelsk militær har ikke umiddelbart nogen kommentarer til drabet på Yusuf Abu Zagher.
Mandag fandt israelske sikkerhedsstyrker ligene af tre teenagedrenge i nærheden af Hebron på Vestbredden. De unge havde været forsvundet siden midten af juni.
Israel holder den islamistiske Hamas-bevægelse, som har sit magtcentrum på Gazastriben, ansvarlig for at stå bag bortførelsen af de tre teenagere og for deres død.
 Hamas har afvist beskyldningerne og advarer Israel imod at straffe Hamas, da det ifølge bevægelsen kan åbne "helvedes porte".
Vestlige ledere har siden fundet af de tre lig stået i kø for at fordømme drabene.
- USA fordømmer i de stærkest mulige vendinger denne meningsløse terrorhandling imod uskyldige unge, lyder det blandt andet i en meddelelse fra USA's præsident, Barack Obama.
FN's generalsekretær, Ban Ki-moon, håber, at israelere og palæstinensere vil arbejde sammen om at finde de skyldige.
- Denne forfærdelige handling begået af fredens fjender har til formål at skabe splid og mistillid og at udvide konflikten. Det må ikke lykkes, siger han.
Også Frankrigs præsident, François Hollande, Storbritanniens premierminister, David Cameron, og Vatikanet har fordømt drabene.
