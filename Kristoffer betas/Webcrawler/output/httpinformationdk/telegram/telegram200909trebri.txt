Tre briter dømt for terrorplaner mod fly



 Tre britiske muslimer med tilknytning til al-Qaeda er ved en domstol i London fundet skyldige i at have planlagt et større terrorangreb mod flere passagerfly.
 28-årige Abdulla Ahmed Ali, 28-årige Tanvir Hussein og 29-årige Assad Sarwar, som alle er britiske statsborgere, blev dømt for at ville sprænge tusindvis af mennesker i luften om bord på flere passagerfly over Atlanten. Strafudmålingen finder sted næste mandag.
 De tre dømte havde forsvaret sig med, at deres terrorplaner blot var led i et omfattende publicity stunt, der skulle gøre opmærksom på en dokumentarudsendelse på internet, der kritiserede Storbritanniens udenrigspolitik. Dette troede nævningetinget dog ikke på.
 Nævningetinget fandt dog, at fire andre tiltalte ikke var skyldige i terrorplanlægning.
 Planerne om angrebet var få dage fra at blive ført ud i livet, da mændene blev afsløret og pågrebet af britisk politi i 2006. Det var deres plan at bruge hjemmelavede bomber af flydende sprængstof på fly fra Storbritannien til Canada og USA. 
 Anholdelsen af gruppens medlemmer og afsløringerne af dens planer førte over hele verden til nye strenge regler for flydende væsker om bord på passagerfly.
 Med dommen er der sat punktum for en af de længste terrorefterforskninger i Storbritannien. 
 Civile politifolk overvågede gruppens lejlighed i det østlige London, hvor planerne om terrorangrebene blev udklækket. Hele efterforskningen har kostet 35 millioner pund, knap 300 millioner kroner.
