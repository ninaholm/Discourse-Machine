Nobelvinders kone beder venner hente pris
Hustruen til den fængslede vinder af Nobels fredspris, Liu Xiaobo, har bedt ægtemandens venner om at rejse til Norge for at modtage prisen på hans vegne.


 Den fængslede kinesiske systemkritiker Liu Xiaobo vil ikke selv være til stede, når han 10. december bliver tildelt Nobels fredspris i Oslo.
Derfor har hans kone angiveligt opfordret flere end 100 kinesiske systemkritikere, advokater og professorer, til at rejse til Norge for at modtage prisen på ægtemandens vegne. 
- Muligheden for, at Xiaobo og jeg kan modtage prisen, er meget lille, skriver hustruen, Liu Xia, i et åbent brev, der cirkulerer på internettet.
- Men jeg tror, at Xiaobo helt klart ville ønske, at hans venner deltager i denne historiske ceremoni, lyder det i brevet.
Det er ikke endeligt bekræftet, at brevet virkelig er skrevet af fredsprisvinderens kone, da hun har siddet i husarrest, siden prisen blev offentliggjort tidligere på måneden.
Yang Jianli, en kinesisk systemkritiker, som bor i USA, bekræftede for nylig, at Liu Xia har bedt ham om at samle venner og tilhængere, der ønsker at rejse til Oslo.
