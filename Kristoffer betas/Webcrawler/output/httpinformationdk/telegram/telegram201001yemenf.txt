Yemen vil forhandle med militante



 Snesevis af medlemmer af terrornetværket al-Qaeda skjuler sig i afsidesliggende bjergegne i Yemen, siger en højtstående embedsmænd i Yemen.
 Hans udtalelser falder samtidig med, at Yemens præsident, Ali Abdullah Saleh, opfordrer al-Qaeda til at nedlægge våbnene og vil forhandle med dem.
 - Al-Qaeda-medlemmer, heriblandt saudiarabere og egyptere, er strømmet til Yemen fra Afghanistan og har sluttet sig til lokale hellige krigere i huler, der er hugget ud i de forrevne Kour-bjerge i Yemens sydlige Shabwa-provins, siger provinsguvernør Ali Hasan al-Ahmadi.
 - Snesevis af militante saudiarabere og egyptere er kommet til provinsen. De har sluttet sig til yemenitter fra Marib- og Abyan-provinserne og et antal militante fra selve Shabwa-provinsen, siger Ahmadi.
 Blandt dem er lederen af al-Qaeda på Den Arabiske Halvø (AQAP), Nasser al-Wahishi, samt hans næstkommanderende saudiaraberen Saeed Ali al-Shehri. Også den radikale amerikansk-yemenitiske præst Anwar al-Awlaqi befinder sig ifølge guvernøen i Yemen.
 AQAP har taget skylden for det mislykkede angreb mod et amerikansk fly juledag. Yemenitiske embedsmænd har sagt, at Farouk Abdulmutallab - den mistænkte flyterrorist - har været i kontakt med Awlaqi.
 USA har beskyldt al-Qaedas gren i Yemen for at træne Abdulmutallab, der forsøgte at sprænge et fly fra Northwest Airline i luften, inden det landede i Detroit. Han blev imidlertid overmandet af medpassagerer.
 Yemens præsident Saleh siger, at han er rede til at forhandle med de militante, hvis de vender ryggen til volden.
 - Hvis al-Qaeda nedlægger våbnene, fordømmer vold og terrorisme og lader fornuften råde, så er vi rede til at forhandle med dem, siger Saleh til Abu Dhabis tv i et interview, der blev viderebragt af Yemens nyhedsbureau Saba søndag.
