Landmænd: Færre randzoner er en halv sejr
Et glædeligt, men ikke tilstrækkeligt skridt i rigtig retning, siger landbruget om regeringens randzonederoute


 - Det er en halv sejr og en glædelig imødekommelse af, hvad vi hele tiden har sagt, når regeringen nu halverer de dyrkningsfri randzoner fra 50.000 til 25.000 hektar, siger formand for Landbrug & Fødevare Martin Merrild til Ritzau.
Regeringens indrømmelse er en del af en samlet polisk aftale med oppositionen omkring en vækstplan for landbruget, som ventes landet onsdag.
Landmændene har hele tiden været stærkt utilfredse med randzonerne, som betyder, at landmanden hverken må gøde eller bruge sprøjtegift i et bælte på 10 meter langs vandløb og søer for at skåne vandmiljøet. Det areal reduceres nu markant.
- Det er godt, for randzonerne er en voldsom restriktion på dyrkningen af folks jord mod en begrænset erstatning og er tilmed meget vanskelig at administrere, siger Martin Merrild.
Han mener dog, at politikerne burde være gået endnu længere:
- De skulle have taget skridtet fuldt ud og gjort hele ordningen frivillig, som jeg hele tiden har foreslået, siger Merrild
 Han mener, at randzoner kan være et udmærket og brugbart instrument til reducering af fosfor- og kvælstofudledning nogle steder.
 - Men de skal ikke dikteres som en fast zone i 10 meters afstand af enhver fordybning i landskabet. Nogle steder er det måske relevant med ingen zone eller fem meter og andre steder med 50 meter, siger Martin Merrild.
Alligevel er han trods alt glad for halveringen, som han kalder et fremskridt.
 - Nu slipper vi for nogle af de mest tvivlsomme randzoner, som der var lagt op til. Selv på min egen ejendom var der udpeget såkaldte vandløb, som bare var en fordybning i marken, siger han.
