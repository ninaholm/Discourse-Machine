Byrådsmedlem: Bredt flertal for lufthavn i Thomasminde
Efter seneste byrådsmøde i Aarhus, tegner der sig et bredt flertal bag idé om ny lufthavn i Thomasminde.


 Hvis Aarhus skal have en ny lufthavn i nærområdet, tegner alt til, at den kommer til at ligge i Thomasminde ved Trige efter et byrådsmøde i Aarhus Byråd onsdag aften.
Her var der ifølge Hans Halvorsen (S), medlem af byrådet og formand for økonomiudvalget, bred enighed om at gå efter at få en ny lufthavn placeret i Thomasminde i Aarhus Kommune.
- Debatten fortsætter i morgen (torsdag, red.) på byrådsmødet klokken 16, siger han og uddyber:
- Men første ordførerrunde viser, at der er bredt flertal for at tilslutte sig borgmesterens indstilling til en principbeslutning om at rette henvendelse til Trafikstyrelsen og de fornødne myndigheder for at få placeringstilladelse i Thomasminde.
Den eksisterende Aarhus Lufthavn i Tirstrup på Djursland skranter og halter langt bagefter konkurrenterne i Billund og Aalborg. Og derfor er en ny lufthavn på tegnebrættet.
Det centrale spørgsmål er, hvor den skal ligge.
I en analyse fra rådgivningsfirmaet Grontmij bliver der peget på fire mulige placeringer af en ny østjysk lufthavn: Thomasminde ved Trige, en citylufthavn på Aarhus Havn eller Flensted eller Nr. Vissing ved Låsby.
De to sidstnævnte placeringer ligger begge i Skanderborg Kommune, men et flertal i Skanderborg Byråd har tilkendegivet, at de ikke støtter en flytning af Aarhus Lufthavn til Flensted.
Og det må byrådet jo arbejde ud fra, forklarer Hans Halvorsen.
- Flensted kan vi ikke arbejde videre med. Den ligger i Skanderborg Kommune, og Skanderborg Byråd har jo sagt nej, siger han og fortsætter:
- Men vores henstilling går også på, at skulle Skanderborg Kommune komme på nye tanker eller ændre dens beslutning og sige, at Flensted kunne være i spil, drager vi den ind, for det er en bedre placering og også en billigere placering, end Thomasminde er.
