Nobels fredspris går til gruppe mod kemiske våben
Organisationen for Forbud mod Kemiske Våben, som er aktiv i Syrien, vinder Nobels fredspris 2013.


 Det blev Organisationen for Forbud mod Kemiske Våben (OPCW), der løb med Nobels fredspris 2013.
Det er fredag blevet offentliggjort på et pressemøde i Oslo.
OPCW, der har hovedsæde i Haag i Holland, spiller blandt andet en rolle i fjernelsen af de kemiske våben i Syrien.
- Prisen går til OPCW for dens omfattende arbejde mod kemiske våben, forklarer Thorbjørn Jagland, der er formand for Nobelkomitéen.
OPCW er et internationalt samarbejdsorgan, som overvåger, at FN's konvention om kemiske våben overholdes. Konventionen blev underskrevet i 1993 og fylder dermed 20 år i 2013.
Syrien er et af få lande, der ikke er medlem af OPCW, som tæller i alt 189 medlemslande.
Det borgerkrigshærgede land har signaleret, at man ønsker at leve op til FN's konvention om kemiske våben. Sker det, vil Syrien automatisk blive en del af OPCW.
- De seneste begivenheder i Syrien, hvor kemiske våben igen er blevet benyttet, har understreget behovet for at styrke indsatsen for at afskaffe sådanne våben, lyder det i komitéens motivering.
Stormagter som Rusland og USA er fortsat i besiddelse af kemiske våben, og Nobelkomitéen kalder det for et klart signal til de lande, som endnu ikke lever op til FN's konvention.
USA og Rusland "bør sætte tempoet i vejret i arbejdet med at destruere deres kemiske våbenarsenaler", lyder det fra Thorbjørn Jagland.
Den pakistanske teenager og aktivist Malala Yousafzai var blandt mange udnævnt som topfavorit til årets pris. Hun blev for præcis et år siden skudt i hovedet af Taliban for at kæmpe for pigers ret til at gå i skole.
Der var 259 nominerede til prisen - herunder 209 personer og 50 organisationer - til årets pris.
Med fredsprisen følger 1,2 millioner dollar.
I 2012 gik prisen til EU.
