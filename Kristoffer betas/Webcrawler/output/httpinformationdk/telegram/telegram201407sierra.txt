Sierra Leones førende ebola-læge er død - af ebola
Ebola hærger i Vestafrika og har i den seneste tid også ramt de mennesker, der forsøger at bekæmpe virussen.


 Den læge, der har stået i spidsen af kampen mod ebola i det vestafrikanske land Sierra Leone, er selv død af den ekstremt dødelige virus.
Den 39-årige Sheik Umar Khan, der har behandlet over 100 personer smittet med ebola, døde tirsdag, oplyser sundhedsmyndighederne i Sierra Leona.
Det sker efter, at en række andre sundhedsarbejdere har mistet livet til virussen.
I sidste uge blev Khan indlagt til behandling på en klinik mod ebola, der drives af organisationen Læger Uden Grænser, efter at han var blevet testet positiv for ebola.
Indtil da havde han ledet det største behandlingscenter mod ebola i byen Kenema, der ligger omtrent 320 kilometer øst fra hovedstaden Freetown.
 Tre sygeplejersker fra centret er ligeledes døde efter at være blevet smittet.
Sundhedsminister Miatta Kargbo kalder i en udtalelse Khan for "en national helt" og roser hans "uovertrufne offer" i arbejdet med at redde andre.
Ifølge den seneste opgørelse fra ministeriet er der konstateret 489 tilfælde af ebola Sierra Leone. Af dem er 159 døde.
I nabolandet Liberia er to amerikanske hjælpearbejdere ligeledes smittet med virussen, der dræber op mod 90 procent af de smittede. Der findes indtil videre ikke nogen vaccine mod ebola.
I alt skal 672 personer have mistet livet i Guinea, Liberia og Sierra Leone, siden virussen begyndte at vise sig i februar.
Ængstelsen for ebola er så småt begyndt at sprede sig til flere dele af Afrika, efter at det første dødsfald i sidste uge blev konstateret i den nigerianske megaby Lagos, der er hjem for 21 millioner mennesker.
Det har fået det store vestafrikanske flyselskab Asky til at aflyse alle afgange til og fra Sierra Leone og Liberia.
Også Nigerias største flyselskab, Arik Air, har aflyst fly til de to lande.
Ebola rammer mennesker ved direkte kontakt med inficerede flagermus. Smitte mellem mennesker foregår ved kontakt med blod eller sekreter.
