Rangliste: København har Nordens bedste universitet
Amerikanske og britiske eliteuniversiteter er de førende i verden, men Danmark er også godt med på ny liste.


 Københavns Universitet er det bedste universitet i de nordiske lande.
Det vurderer QS World University Rankings, som har lavet en international rangliste over klodens fremmeste læreanstalter. Den er blevet offentliggjort tirsdag.
Københavns Universitet ligger nummer 45 på listen, mens de højstplacerede universiteter i Sverige, Finland og Norge er placeret som henholdsvis 67, 69 og 89. Der er tale om universiteterne i Lund, Helsinki og Oslo.
Samtlige universiteter i top 10 ligger i enten USA eller Storbritannien. Amerikanske Massachusetts Institute of Technology (MIT) og Harvard samt britiske Cambridge indtager guld-, sølv- og bronzepladsen.
Det bedste universitet, der ikke er enten amerikansk eller britisk, er schweiziske ETH Zürich, som er nummer 12.
For at lave sin rangliste tager QS World University Rankings blandt andet universiteternes akademiske omdømme og forskningsmæssige resultater i betragtning.
Københavns Universitet er Danmarks største forsknings- og uddannelsesinstitution med omkring 35.000 studerende. Universitetet kan skrive sin historie tilbage til 1479.
Aarhus Universitet ligger nummer 91 på listen, og Danmarks Tekniske Universitet (DTU) ligger nummer 134.
