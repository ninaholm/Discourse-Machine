Stadig flere modtager kontanthjælp
Antallet af aktiverede og ikke-aktiverede kontanthjælpsmodtagere steg i 2009 i forhold til året før. Det samme gjorde antallet af personer på ledighedsydelse.


 Antallet af danskere, der modtog økonomisk hjælp til forsørgelse fra kommunerne - populært sagt kontanthjælpssystemet - steg med 13 procent fra 2008 til 2009.
Det viser de seneste tal fra Danmarks Statistik.
Dermed nåede antallet af personer, der i en periode af året modtog hjælpen, sidste år op på 224.000 personer.
Et tal, der dækker over, at der både kom 27 procent flere aktiverede kontanthjælpsmodtagere og 16 procent flere ikke-aktiverede kontanthjælpsmodtagere.
I gennemsnit har modtagerne fået hjælp i 7,9 måned, mænd får i gennemsnit hjælp i 7,5 måned mod kvinder i 8,3 måned.
Den økonomiske hjælp til forsørgelse i statistikken omfatter også revalidering, introduktionsydelse og ledighedsydelse, men ikke eksempelvis SU, dagpenge, pension og efterløn.
Ud af det samlede antal modtagere af hjælpen fik den største gruppe, 165.000 personer, kontanthjælp, mens 117.000 var aktiverede modtagere af kontanthjælp. Den samme person vil dog ofte indgå i begge grupper. 
Tredjestørste gruppe (27.000 personer) er modtagere af ledighedsydelse, som er den ydelse, personer med flexjob kan få, hvis de bliver ledige. Her er der tale om en stigning på ni procent.

