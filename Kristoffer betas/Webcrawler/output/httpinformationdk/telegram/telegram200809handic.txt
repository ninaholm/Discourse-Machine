Handicappede i kø til hjælpemidler



 Hurtig udskrivninger fra sygehusene og den teknologiske udvikling betyder, at antallet af borgere med behov for hjælpemidler på grund af fysiske handicaps er steget med 26 procent på bare to år. 
 Nu vil den århusianske sundhedsrådmand Dorthe Laustsen (SF) rette op på forholdene. Det skal bl.a. ske med 50 nye el-køretøjer og stole, der kan indstilles efter behov, og 30 ekstra transportable bad- og toiletstole. Det er især de mangelfulde hjælpemidler til børn og unge, rådmanden finder uacceptable.
 - Alt for mange borgere kan ikke få de hjælpemidler, der skal til for at gøre tilværelsen både lettere og bedre. Særligt barskt er det at opleve, at handicappede børn ikke kan komme ud blandt andre unge på grund af begrænsede hjælpemidler, siger Dorthe Laustsen.
 Hun har derfor i forbindelse med de kommunale budgetforhandlinger ansøgt om godt 13 mio. kr. i 2009 og 6,1 mio. kr. hvert af de følgende år til at finansiere det øgede pres på hjælpemiddelområdet.
