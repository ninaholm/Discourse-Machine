Høegh vil kæmpe for højere tobiskvote
Industrifiskerne får støtte fra fødevareminister Henrik Høegh i deres krav om en højere tobiskvote, end biologerne anbefaler.


 Danmarks Fiskeriforening får støtte fra fødevareminister Henrik Høegh (V) til industrifiskernes krav om en højere kvote for tobis, end havbiologerne i Det Internationale Havundersøgelsesråd (ICES) tilråder.
Fødevareministeren har bedt DTU Aqua (tidligere Danmarks Fiskeriundersøgelser) om at tjekke fangsterne i næste uge for at tage bestik af, hvor stor bestandene er i år. De tal vil Danmark så bede Europakommissionen om at tage med i betragtning, når kommissionen afgør, hvor stor kvoten skal være. 
- Med de tal i hånden vil vi kæmpe for at få kvoten sat højere, siger Henrik Høegh.
ICES' skøn bygger på fangster tidligere på året, hvor den hårde og lange vinter holdt tobisen nedgravet i havbunden i en slags dvaletilstand, fordi der ikke var føde til den lille industrifisk. 
Havbiologerne anbefaler, at kvoten for i år bliver på kun 253.000 ton mod 400.000 sidste år. 
Anbefalingen til Europakommissionen kommer, alt imens fiskerne nærmest skovler tobis op på fiskestederne i Nordsøen i større fangster end i mange år samtidig med, at priserne på fiskemel er særlig høj.
