Måling: Romneys højre hånd gør ingen forskel
Den økonomiske høg Paul Ryan er for usynlig i valgkampen, mener republikanere om Romneys running mate.


 Det har ikke hjulpet Mitt Romney synderligt, at han har valgt den unge budgethaj Paul Ryan som sin "running mate" - sin vicepræsidentkandidat.
Udpegningen af 42-årige Ryan har tilsyneladende ikke fået de amerikanske vælgere - og navnlig ikke de afgørende uafhængige stemmer - til at flokkes om Romney, der håber at rykke ind i Det Hvide Hus efter præsidentvalget til november.
Ifølge en ny Reuters/Ipsos-måling er blot 18 procent af de vælgere, som hverken er registreret som republikanere eller demokrater, blevet mere venligt stemt over for Mitt Romney efter valget af Ryan.
Det er ikke særligt overbevisende tal, når man fratrækker de 13 procent i den samme vælgergruppe, som fortæller, at Paul Ryan har haft den modsatte effekt - at de nu er blevet mindre tilbøjelige til at sætte kryds ved Republikanerne.
- Alt i alt lader det ikke til, at han har nogen nævneværdig effekt, siger Julia Clark fra instituttet Ipsos.
- Han er stadig lidt af en ukendt skikkelse, tilføjer hun.
Politiske kommentatorer i den republikanske lejr har presset på for at få Ryan mere på banen i valgkampen. De mener, at Romney har været for forsigtig med at promovere sin running mate og nogle af hans mere vidtrækkende forslag.

Ryan, som er uhyre populær i det republikanske bagland, har blandt andet foreslået en kontroversiel ændring af Medicare - en offentlig sygesikring for pensionister.
Han vil privatisere ordningen og erstatte den offentligt garanterede sygesikring med pengetilskud til den enkelte pensionist, så de selv kan tegne en privat sygesikring.
Medicare er en af de helt store reformer fra 1960'erne. Den er umådeligt populær blandt de ældre, men den har også vist sig at være meget dyr.
Demokraterne vil fastholde Medicare i sin nuværende form, men finde store besparelser ved blandt andet en skrappere kontrol med betaling til læger og private hospitaler.
