Vidne: Dansk militærtolk så fangetortur
Endnu et vidne træder frem med oplysninger om, at danske soldater kendte til mishandling af fanger i Irak.


 En dansk militærtolk medvirkede i 2006 i en afhøring, hvor en irakisk fange 
blev tæsket så voldsomt af britiske soldater, at han ikke kunne rejse sig 
igen.
Det fortæller den irakiske fange i en vidneerklæring, som indgår i en 
omfattende sag om mishandling af irakiske fanger. En sag, der indledes om knap en uge ved High Court i Storbritannien, og som rummer nogle af de mest 
alvorlige anklager rettet mod en dansk soldat.
Det skriver Politiken lørdag.
De nye oplysninger overrasker forsvarsminister Gitte Lillelund Bech (V), der 
vil lade dem indgå i den bebudede redegørelse om den seneste tids afsløringer 
af fangemishandling i Irak.
Forsvarskommandoen vil ikke kommentere oplysningerne, før redegørelsen er 
afsluttet. Men Socialdemokraternes forsvarsordfører, John Dyrby Paulsen, kræver en hurtig undersøgelse.
- Forsvaret skylder sig selv og vedkommende militærtolk, at den sag undersøges hurtigst muligt. Det her skal enten verificeres eller afvises. Det her er en efterretning om, at en konkret dansk soldat har været involveret i og stået og set på tortur. Det kan man ikke lægge ind i den store undersøgelse. Auditørkorpset må på sagen med det samme, siger John Dyrby Paulsen til avisen.
Auditørkorpset kan af egen drift tage sager op, men auditørfuldmægtig Ole 
Printz vil ikke udtale sig om den konkrete sag, da auditørerne ikke har hørt om sagen før.
