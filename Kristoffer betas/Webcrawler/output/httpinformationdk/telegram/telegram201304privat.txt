Privathospitaler behandler færre på statens regning
Det offentliges udgifter til privathospitaler er halveret siden 2008. Regionerne glæder sig over udviklingen


 Antallet af patienter, der bliver behandlet på privathospitaler på det offentliges regning, er nu på det laveste niveau i fem år, skriver netavisen Altinget.dk.
En ny opgørelse fra Danske Regioner viser, at omkring 88.000 patienter i 2012 blev behandlet på privathospital med offentlige penge.
Enten fordi de benyttede sig af behandlingsgarantien, eller fordi regionerne havde købt kapacitet på privathospitalerne på forhånd. Antallet er et fald på cirka ni procent i forhold til 2011.
Formanden for Danske Regioner, Bent Hansen, er stolt over udviklingen.
- Det er rigtigt tilfredsstillende, fordi tallene viser, at vi er blevet meget bedre og hurtigere til at udnytte kapaciteten på vores egne sygehuse, inden vi benytter privat kapacitet. På den måde får vi mest muligt for pengene, siger Bent Hansen til Altinget.dk.
Han afviser, at faldet i antallet af patienter skyldes, at danskerne i højere grad ikke bliver tilbudt behandling eller venter længere end tidligere
Udgifterne til privathospitalerne har været på en endnu større rutsjetur. I runde tal er de offentlige udgifter til privathospitalerne halveret fra en årlig udgift på 1,5 milliarder kroner i rekordåret 2008 til 724 millioner kroner i 2012.
Den udvikling har sammen med lavere takster sat gang i en bølge af konkurser hos privathospitalerne.
Venstres sundhedsordfører, Sophie Løhde, er mere kritisk over for udviklingen. Hun understreger, at det ikke er afgørende for Venstre, hvor behandlingen sker, men hvor hurtigt patienterne behandles, samt at det sker til den laveste pris.
Hun ser dog det faldende antal patienter som et tegn på, at regionerne hjemtager behandlinger fra privathospitalerne uden skelen til, om privathospitalerne er billigere eller dyrere.
