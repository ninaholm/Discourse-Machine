Sveriges Victoria anmeldt for bestikkelse
Sveriges kronprinsesse Victoria kritiseres for at have lånt forretningsmands privatfly og luksusbåd til bryllupsrejse.


 Tre personer har anmeldt Sveriges kronprinsesse Victoria og prins Daniel for bestikkelse. 
Da parret rejste på bryllupsrejse lånte de en velhavende forretningsmands privatfly og luksusbåd, og flere personer har nu anmeldt sagen til anklagemyndigheden, skriver den svenske avis Expressen.
Chefen for Sveriges særlige enhed mod korruption, Gunnar Stetler, siger til avisen, at anmeldelserne handler om, at prinsessen som officiel person ikke har ret til at tage imod denne typer af gaver, da det strider mod lovgivningen på området.
Hoffet i Stockholm afviser al kritik i sagen.
- Det er en privat rejse og en bryllupsgave fra en gammel ven af kongefamilien, siger Ulrika Näsholm fra hoffets informationsafdeling til det svenske nyhedsbureau TT. 
Stetler siger, at han skal tage stilling til sagen i næste uge. 
