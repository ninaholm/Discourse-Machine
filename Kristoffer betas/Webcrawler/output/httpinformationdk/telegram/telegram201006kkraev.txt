K kræver klarhed om Kinnocks skat
De Konservative vil have Skatteministeriet til at redegøre for, om Helle Thorning-Schmidts mand bryder regler ved at betale skat i Schweiz.


 Den konservative skatteordfører, Mike Legarth, vil have fuld klarhed over, om Helle Thorning-Schmidts mand, Stephen Kinnock, overholder de danske skatteregler.
Det sker, efter at flere skatteeksperter siger til B.T. at Kinnock, der bor og arbejder i Schwiez, burde betale skat i Danmark og ikke i Schweiz, som han gør i dag.
- Nu har jeg konstateret, at sagen er der, så jeg vil bede om, at vi får den undersøgt. Det må vi lade politisk uvildige foretage en skattejuridisk vurdering af, så folk kan have fuld tillid til, at alt er, som det skal være, siger Mike Legarth til berlingske.dk.
Han påpeger, at der er fremsat påstande og sået tvivl, så for alles skyld er det rimeligt, at der kommer en klar tilkendegivelse
Skatteeksperten Christen Amby er ikke enig med de eksperter, der er citeret i B.T. Han mener, at Stephen Kinnock skal betale skat i Schweiz.
Politisk kommentator Niels Krause Kjær siger, at sagen skader Socialdemokraterne.
- Uanset om en eventuelt skattesag ligger til at vippe til den ene eller anden side, er den et politisk problem. Det skal hun have lukket så hurtigt som muligt.
Ifølge Niels Krause Kjær kan der ikke være tvivl om, hvorvidt en toppolitikers ægtefælle sidder i skattely i Schweiz. 
- Det vil sige, at han skal begynde at betale skat i Danmark. Med de oplysninger, der ligger her, er det svært at se, at hun kan gøre det på anden måde, siger Niels Krause Kjær til berlingske.dk.
