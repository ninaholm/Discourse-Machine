Dansk nødhjælp er på vej til Pakistan
Både Folkekirkens Nødhjælp og Dansk Røde Kors sender nødhjælp til ofre for monsunregnens oversvømmelser i Pakistan. 2000 menes omkommet, og 400.000 er hjemløse.


 Folkekirkens Nødhjælp har besluttet at sende 750.000 kroner til ofrene for den kraftige monsunregn i Pakistan. 
Regnen har medført de værste oversvømmelser i over 80 år, så mere end en million mennesker har brug for hjælp. Ifølge de første opgørelser er op mod 2000 mennesker omkommet. Hårdest ramt er Khyber-regionen i den nordvestlige del af landet på grænsen til Pakistan.
Folkekirkens Nødhjælps lokale partner, Church World Service, er allerede til stede i de hårdest ramte områder for at hjælpe den nødstedte befolkning, oplyser Emmeline Managbanag, vicedirektør i organisationen.
- Vi har akut brug for mad, køkkengrej, myggenet og telte, siger hun. 
Folkekirkens Nødhjælp opfordrer den danske regering til at støtte civile organisationer, som allerede er i gang med at hjælpe, lyder det fra generalsekretær Henrik Stubkjær.
- Ved en sådan oversvømmelse er der stor risiko for efterfølgende epidemier, og derfor er det altafgørende med en hurtig indsats, siger Henrik Stubkjær.
De 750.000 kroner, som Folkekirkens Nødhjælp giver til ofrene, stammer fra Danidas humanitære varebevilling. Pengene er med til at finansiere 10.000 madrationer, der rækker til to måneder, 2000 pakker køkkengrej, sæbe, myggenet med mere, 2000 hygiejnepakker og 2000 telte. 
Dansk Røde Kors sendte mandag en million kroner af sted til det katastroferamte Pakistan. Organisationen skønner, at 400.000 har mistet deres hjem. 
- Indtil videre er det vand og mad, som er det største akutte behov. Men også lægehjælp, da mange mennesker bliver syge, fordi de er nødt til at drikke beskidt vand, siger Asif Aman Khan, landechef for Dansk Røde Kors i Pakistan.

