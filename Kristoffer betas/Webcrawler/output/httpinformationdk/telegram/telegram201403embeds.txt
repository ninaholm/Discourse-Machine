Embedsmand: Rusland og Krim havde koordineret afstemning
Krim afstemte Ruslands-tilslutning med russisk parlament, siger embedsmand fra Ukraines udenrigsministerium.


 En embedsmand fra det ukrainske udenrigsministerium siger torsdag, at halvøen Krims lokalparlaments afstemning om at blive en del af Rusland var koordineret med det russiske parlament, der består af et over- og underhus.
- Alt det, der sker nu - beslutningen fra Krims parlament og udtalelser fra Føderationsrådet og Dumaen - er bevis på, at dette er en koordineret handling.
- Nu er maskerne smidt, og vi kan se, under hvilket formål det hele startede, siger Jevhen Perebjynis ifølge det russiske nyhedsbureau Interfax.
Det skriver nyhedsbureauet Reuters.
Krims lokalparlament stemte torsdag enstemmigt for, at den autonome, ukrainske halvø skal blive en del af Rusland.
Folkeafstemningen om den ukrainske halvøs fremtid finder sted den 16. marts.
Samtidig oplyste et medlem af det russiske parlament, Sergej Mironov, at der er fremlagt et lovforslag, som vil lette proceduren for, at "dele af fremmede stater" kan slutte sig til Rusland.
- For at sige det ligeud, så blev dette lovforslag fremlagt på grund af Krim, siger han til nyhedsbureauet Itar-Tass.
Begge initiativer er fremlagt inden for kort tid af hinanden. Lovforslaget vil blive fremlagt til vedtagelse i Moskva i næste uge.
Overgangsregeringen i den ukrainske hovedstad, Kijev, opfatter folkeafstemningen som ulovlig.
Danmarks udenrigsminister, Martin Lidegaard (R), har tidligere torsdag tilkendegivet, at han frygter, at situationen kan være med til at optrappe konflikten i det uroplagede Ukraine.
Cirka 60 procent af Krims befolkning er etniske russere, cirka en fjerdedel er etniske ukrainere, mens godt 12 procent er tatarer.
