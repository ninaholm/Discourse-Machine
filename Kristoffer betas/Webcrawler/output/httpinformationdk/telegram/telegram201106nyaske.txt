Ny askesky lammer flytrafik i Australien
For anden gang er flytrafikken i Australien ramt af askesky fra vulkan, og 120.000 passagerer er berørt.


 Hundredvis af flyafgange er aflyst i Sydney, Melbourne, Adelaide og Canberra, efter at en ny askesky fra en chilensk vulkan har bevæget sig ind over Australien.
Ifølge australsk tv er 120.000 passagerer ramt af de nye aflysninger, og eksperter siger, at det er den værste krise, flybranchen har stået over for i 20 år.
- Askeskyen er tættere og større end den, der i sidste uge gav omfattende forstyrrelser i flytrafikken, siger de australske luftfartsmyndigheder ifølge nyhedsbureauet AFP.
Askeskyen kommer fra vulkanen Pueyhue i det sydlige Chile. Den gik i udbrud for mere end to uger siden. Askeskyen har bevæget sig via Antarktis til det australske kontinent.
Luftfartsmyndighederne konstaterer, at den nye askesky "vil holde sig længere over det sydøstlige Australien" og bevæge sig videre mod den nordøstlige og østlige del af landet de kommende dage.
Det nationale flyselskab Qantas har allerede meddelt, at de fleste af dets fly ud af Sydney, Melbourne og Canberra vil være aflyst onsdag. Men flere oversøiske afgange vil blive afviklet.
Det andet store luftfartsselskab Virgin er også ramt, og selskabet vil tage stilling til, om flere fly skal stå stille onsdag.
Meteorologer regner med, at en tredje askesky vil bevæge sig mod Australien, hvis vulkanudbruddet fortsætter i Chile, skriver nyhedsbureauet dpa.
