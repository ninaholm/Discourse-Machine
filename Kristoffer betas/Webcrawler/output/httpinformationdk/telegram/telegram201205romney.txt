Romney beskyldes for overfald på bøsse
Ifølge avisen Washington Post mobbede Mitt Romney som teenager en formodet bøsse og klippede hans hår af.


 Republikanernes sandsynlige præsidentkandidat Mitt Romney siger undskyld for, at han som teenager var med til at forulempe og klippe håret af en skoleelev, som man formodede var homoseksuel.
- Jeg gjorde nogle dumme ting, og hvis nogen led overlast eller blev krænket ... ja så vil jeg selvfølgelig sige undskyld, siger Romney som svar på en artikel i Washington Post torsdag om sagen.
Afsløringen kommer dagen efter, at præsident Barack Obama på amerikansk tv sagde, at han personligt går ind for, at homoseksuelle kan gifte sig.
Romney svarede straks og i overensstemmelse med sin konservative vælgerbase, at ægteskab kun kan indgås mellem en mand og en kvinde.
Men Washington Posts historie kan komplicere hans budskab.
Episoden fandt sted, da Romney var elev på en mondæn privatskole i Michigan i 1960'erne.
Det fremgår af Washington Post, at Romney iscenesatte overfaldet på den formodede homoseksuelle elev, John Lauber.
Denne fik sparket benene væk under sig og blev trængt mod jorden af en gruppe elever anført af Romney.
- Mens Lauber med tårer i øjnene råbte på hjælp, klippede Romney flere gange hans hår med en saks, skriver Washington Post.
Romney valgte torsdag at gå ud og kommentere historien på konservative radiokanaler.
- Man må sige til sig selv, at man tilbage i high school gjorde nogle dumme ting. Men i det store hele er high school mange år siden, og jeg er glad for, at jeg fik nogle gode venner i disse år, siger han.
- Jeg husker ikke den episode, og jeg mener bestemt ikke - selv om jeg ikke kan tale på andres vegne - at jeg tænkte, at den fyr var homoseksuel. Det var langtfra mine tanker dengang i 1960'erne, så det var ikke tilfældet.
Obamas partifæller hos Demokraterne har straks kastet sig over historien.
- Et af de store samtaleemner, vi har i det her land, er om mobning af børn i skolerne. Romney var en bølle som 18-årig, siger Brad Woodhouse, der er talsmand for Demokraternes Nationalkomite, ifølge nyhedsbureauet Reuters.
