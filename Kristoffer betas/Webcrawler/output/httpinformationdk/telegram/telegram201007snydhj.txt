Snyd i hjemmehjælpen over hele landet
Socialministeren afviser fortsat at gribe ind fra centralt hold for at imødegå snyd med besøgstider i hjemmehjælpen. Det er kommunernes ansvar, siger hun.


 Der er eksempler på snyd med besøgstiderne i hjemmehjælpen i 21 byer landet over, oplyser TV2 på baggrund af henvendelser fra ansatte og borgere. Trods de nye oplysninger om omfanget fastholder socialminister Benedikte Kiær (K), at det er op til kommunalbestyrelserne hver især at løse problemerne.
 - Der er noget galt med arbejdsmoralen. Og når det er galt med arbejdsmoralen er det galt med ledelse. Det her er ikke noget, vi kan lovgive om. Det må løses lokalt, siger socialministeren til fjernsynsstationen.
 Ministeren oplyser, at hun har skrevet til samtlige kommuner for at indskærpe dem, hvordan reglerne er på området, og hvad borgernes rettigheder er, samt at kommunerne skal sætte ind med forbedret ledelse af hjemmehjælpen.
Hun siger også, at det er vigtigt, at kommunerne får oplysningerne, når der er noget galt, og at kommunerne skaffer sig oplysning om, hvad problemerne skyldes i samtaler med medarbejderne.
Socialministeren slår på, at der er mange af de 100.000 ansatte i den kommunale hjemmepleje, som gør et godt arbejde.
