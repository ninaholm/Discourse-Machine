Mars-mission er udsat efter læk i nøgleudstyr
Det kan betyde en udsættelse på to år, at der nu er fundet en defekt i noget udstyr, som Frankrig har leveret.


 En mission til Mars er blevet udsat, fordi der er fundet en lækage i et centralt instrument, lyder det tirsdag fra Nasa.
Udmeldingen skaber usikkerhed om fremtiden for den meget ventede indsats med at studere det indre af planeten.
Rumfartøjet, der kaldes InSight, er skabt til at hjælpe forskere med at lære mere om dannelsen af klippefyldte planeter, herunder Jorden.
Aflysningen rejser en række spørgsmål om fremtiden for forskningsindsatsen, da det vil tage yderligere to år, før Jorden og Mars ligger på linje, og der kan gøres et nyt forsøg med at sende fartøjet af sted.
Det afhænger dog af, om Nasa stadig har økonomiske midler til programmet, som har en økonomisk ramme på 425 millioner dollar.
Rumagenturet forventes at drøfte beslutningen på en telekonference tirsdag eftermiddag lokal tid.
Satellitten skulle blive på Mars efter at være landet og skulle opdage skælv og andre seismiske aktiviteter ved hjælp af tre forskellige instrumenter.
Den skulle også måle, hvor meget varme planetens undergrund afgiver samt overvåge planetens variationer i sin bane.
Et problem med seismometret har dog udløst aflysningen af lanceringen.
Instrumentet er leveret af Frankrigs rumfartsorganisation CNES.
CNES har repareret en svejsning med en fejl, men problemet er der tilsyneladende fortsat.
InSight ankom i sidste uge ved Vandenberg Air Force Base i Californien.
