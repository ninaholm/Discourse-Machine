Mette Frederiksen: Arbejdsmarked skal åbnes
Der skal åbnes for trekvart million på ydelser og ledige, siger beskæftigelsesminister Mette Frederiksen


 Der venter regeringen enorme udfordringer på arbejdsmarkedet efter den borgerlige regering. Arbejdsmarkedet skal åbnes for trekvart million danskere, som står udenfor på offentlige ydelser og de ledige, som snart falder ud af systemet efter to år på dagpenge.
Sådan siger beskæftigelsesminister Mette Frederiksen lørdag til 800 partifæller på Socialdemokraternes kongres i Aalborg. Her har dagpengeperioden domineret debatten.
- Vores arbejdsmarked skal åbnes op for 750.000 voksne danskere, som i dag står udenfor. Det skal også åbnes for alle dem, som lige nu er ramt af krisen. VK-regeringen vedtog en hård indfasning af sin reform, siger hun.
Mette Frederiksen tager til genmæle mod LO's formand, Harald Børsting, som fredag gik imod to års dagpenge dagpengeperiode, der er en del af regeringsgrundlaget. Flere partifæller kritiserede partitoppen for at gøre for lidt for de udsatte ledige.
- Vi stemte imod forkortelsen af dagpengeperioden. Men vi fik ikke 90 mandater. Og nu står vi socialdemokrater selvfølgelig ved de aftaler, vi har lavet med vores regeringspartnere, fastslår Mette Frederiksen.
- Jeg bliver nødt til at sige helt stille og roligt: Forudsætningen for for at danne regering, tage beslutninger og skabe resultater er, at man stadig lever op til regeringsgrundlaget, hverken mere eller mindre.
Regeringen vil skabe flere job og genskabe 1990'ernes aktive arbejdsmarkedspolitik, hvor ledige aktiveres hurtigt. Derfor har regeringen afsat penge på finansloven til at uddanne ufaglærte, påpeger Mette Frederiksen.
- Tænk hvis al den energi, der i dette lille land bliver brugt på at diskutere ydelser, i stedet bliver brugt til, at flere i fremtiden får et stærkere fundament at stå på, siger hun til kritikerne.
