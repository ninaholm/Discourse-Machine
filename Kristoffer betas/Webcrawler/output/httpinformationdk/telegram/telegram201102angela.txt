Angela Merkels CDU er halveret i Hamburg
Forbundskansler Angela Merkels kristelige demokrater lider kæmpe nederlag ved delstatsvalget i Hamburg.


 Tysklands forbundskansler, Angela Merkel, og hendes regerende kristelige demokrater har fået en regulær politisk lussing ved søndagens delstatsvalg i Hamburg.
CDU bliver halveret, viser foreløbige optællinger.
Ifølge tv-stationerne ARD og ZDF får Merkels CDU-parti kun 21 procent af stemmerne mod 42,6 procent ved valget i 2008.
Der er tale om den største tilbagegang ved et delstatsvalg nogensinde for CDU og det dårligste valg for partiet i Hamburg siden 1945.
Den store vinder er oppositionspartiet SPD. Socialdemokraterne får ifølge de foreløbige resultater hele 49,5 procent af stemmerne, og SPD her dermed vundet deres tidligere højborg tilbage efter 10 år i opposition .
Resultaterne betyder, at SPD vinder 63 af de 121 pladser i det lokale parlament, og partiet har dermed absolut flertal. Ved valget i 2008 fik SPD 34,1 procent af stemmerne.
 Tredjestørste parti bliver De Grønne med 11 procent, mens venstrepartiet Die Linke får 6,7 procent, og de liberale FDP får seks procent.
- Et smertelig nederlag, siger formanden for CDU i Hamburg, Christoph Ahlhaus.
Omvendt er der ikke overraskende glæde i SPD.
- Dette er en historisk sejr, siger SPD-lederen Olaf Scholz, der nu overtager borgmesterposten i Hamburg.
Valget i Hamburg er det første af syv delstatsvalg i Tyskland i år. Resultaterne af de syv valg får afgørende indflydelse på forbundskansler Merkels muligheder for at få gennemført sin politik på landsplan.
Hendes regeringskoalition mellem CDU og FDB har kun tre mandaters flertal i det tyske Forbundsråd.
 Mister Merkel flertallet i Forbundsrådet, får hun vanskeligere ved at få sin politik vedtaget. Lovforslag vedtaget i det tyske parlament, Forbundsdagen, skal nemlig vedtages af Forbundsrådet, før de træder i kraft.
