Munchudstilling på ARoS slår alle rekorder
Med billederne "Skriget" og "Madonna" i spidsen slår Edvard Munch-udstillingen alle rekorder på ARoS i Aarhus.


 Udstillingen med den store norske kunstner Edvard Munch har slået alle rekorder på ARoS i Aarhus.
Præcis 279.251 har besøgt kunstmuseet for at se udstillingen i de seneste måneder.
Dermed sætter provinsens største kunstmuseum en eftertrykkelig besøgsrekord, som bliver vanskelig at overgå.
Munch fordobler næsten den hidtidige rekordtilstrømning på 142.000, som var til en stor udstilling med Olafur Eliasson helt tilbage i 2004. Næsten lige så godt klarede en udstilling i 2011 med Asger Jorns værker sig med 141.000 gæster.
Men altså ingen ved siden af eller over Edvard Munch-udstillingen, der sluttede søndag, og som med lange køer til det sidste har overgået museets vildeste forventninger.
På forhånd var forhåbningen 200.000 gæster. Men tilstrømningen har været så stor, at publikum har skullet bestille tid på forhånd for at sikre sig en halv times ophold med de dyre mesterværker.
- Munch er vores hidtil største satsning og har kostet det dobbelte af andre store, tidligere udstillinger. Så det er glædeligt, at det i høj grad har været en god investering, som også har trukket mange til museet langvejs fra, siger kommunikationschef Bjarne Bækgaard.
Samtidig er museets medlemstal øget fra 21.500 lige før udstillingen til nu 27.400.
Udstillingen har kun været mulig, fordi staten har garanteret for værkernes sikkerhed. Eksempelvis blev en af de fire udgaver af "Skriget" sidste år solgt for 606 millioner kroner. Hvilket katapulterede Munch op i top-5 over verdens dyreste kunstværker solgt på auktion.
For ARoS har det yderligere været et scoop at kunne præsentere Munch-udstillingen lige op til fejringen af 150-året for hans fødselsdag i år. Mærkedagen for Skandinaviens mest berømte maler fejres ud over i Norge med udstillinger i en lang række andre lande.
