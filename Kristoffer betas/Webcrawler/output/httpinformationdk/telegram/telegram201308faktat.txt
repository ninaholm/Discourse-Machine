FAKTA: Tidslinje over konflikten i Syrien
Præsident Obama lader spørgsmålet om en amerikansk militæraktion i Syrien gå til afstemning i Kongressen.


 Det syriske oprør begyndte med fredelige demonstrationer, der siden har udviklet sig til en blodig konflikt, der har kostet over 100.000 mennesker livet. Konflikten begyndte i marts 2011:
* 15. marts 2011.: Demonstrationer bryder ud i Deraa, efter at unge anholdes for at male revolutionære slagord. Sikkerhedsstyrker skyder flere mennesker i Deraa, hvilket udløser flere demonstrationer.
* Maj 2011: Kampvogne ruller ind i Deraa, Homs og Damaskus' forstæder.
* Juli 2011: Hundredtusindvis af mennesker demonstrerer i hele landet.
* Oktober 2011: Det oppositionelle Syriens Nationalråd dannes.
* December 2011: Regimet i Damaskus tillader observatører fra Den Arabiske Liga at opholde sig i landet.
* Maj 2012: 108 mennesker bliver dræbt i Houla i nærheden af Homs. FN holder senere syriske soldater og militser ansvarlige.
* Juni 2012: Præsident Bashar al-Assad erkender, at Syrien står over for en reel borgerkrig.
* August 2012: Hundredvis bliver dræbt, da soldater stormer Damaskus-forstaden Darayya.
* November 2012: Oppositionsgrupper samler sig i Den Nationale Koalition for Syriske Revolutionære- og Oppositionsstyrker.
* December 2012: USA anerkender koalitionen som "legitim repræsentant" for det syriske folk.
* Januar 2013: Mindst 100 mennesker bliver dræbt og brændt i deres hjem i Haswiya, tæt på Homs.
* Juni 2013: Syriske oprørsstyrker går til angreb på alawitter, det etniske mindretal, som præsident Assad tilhører.
* Juli 2013: FN vurderer, at op mod 100.000 mennesker er blevet dræbt under konflikten.
* 18. august: Et FN-hold bestående af eksperter i kemiske våben ankommer til Damaskus for at undersøge, om der er blevet brugt kemiske våben i den nu to et halvt år lange konflikt.
* 21. august: Det syriske militær angriber oprørere i Damaskus' forstæder i et bombeangreb, hvor der angiveligt er brugt giftgas. Bashar al-Assad afviser, at der er tale om kemiske våben.
* 27. august: Statsminister Helle Thorning Schmidt (S) siger, at den danske regering overvejer alternative reaktionsmønstre på Syrien-konflikten, som ligger uden for FN-regi.
* 29. august: Efter et møde i Udenrigspolitisk Nævn er der politisk flertal for, at Danmark kan bidrage til en militæraktion i Syrien, hvis Danmark skulle få en anmodning.
* 29. august: Den britiske premierminister, David Cameron, taber en afstemning i det britiske underhus om at få mandat til en militæraktion i Syrien.
* 30. august: Natos generalsekretær, Anders Fogh Rasmussen, lægger op til, at forsvarsalliancen ikke får nogen rolle i en eventuel militæraktion i Syrien.
* 30. august: USA' udenrigsminister, John Kerry, fremlægger en amerikansk efterretningsrapport, der placerer skylden for det kemiske angreb hos Syriens præsident Assad.
* 30. august: Den amerikanske præsident, Barack Obama, siger, at han endnu ikke har besluttet, hvordan et eventuelt militært angreb skal gennemføres - "USA overvejer et smalt og begrænset angreb på Syrien", lyder det fra præsidenten.
* 31. august: I en tale foran Det Hvide Hus fortæller USA's præsident, Barack Obama, at han i Kongressen vil gennemføre en afstemning om en militæraktion mod det syriske styre.
(Kilder: Liberation, AFP, BBC, Reuters).
