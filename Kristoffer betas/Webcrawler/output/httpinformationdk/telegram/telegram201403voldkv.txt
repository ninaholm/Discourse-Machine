Vold mod kvinder i Danmark langt over EU-gennemsnit
Vi halter bagefter andre EU lande, når det handler om at stoppe vold mod kvinder, viser ny undersøgelse.


 Blodtud, blå mærker og seksuelle overgreb er hverdag for mange danske kvinder anno 2014.
En ny undersøgelse fra EU viser, at 32 procent af de adspurgte danske kvinder har været udsat for overgreb af en tidligere eller nuværende partner - et højt tal sammenlignet med et gennemsnit på 22 procent blandt de 28 EU-medlemslande.
Undersøgelsen er lavet af EU's Agentur for Grundlæggende Rettigheder (FRA), og ifølge formand for Landsorganisationen af Kvindekrisecentre, Birgit Søderberg, er de danske tal alarmerende høje.
- Vi halter jo bagud på en række parametre. For eksempel at vi i Danmark ikke vil kriminalisere sexkøb og det syn, det giver på kvinder, siger Birgit Søderberg.
- Når vi laver kampagner om kærestevold og tilbyder at besøge folkeskoler og gymnasier, er der mange skoler, der siger nej, fordi "sådan noget foregår ikke her hos os", fortsætter hun.
Hun mener, at EU-undersøgelsen kan give anledning til at overveje, om Danmark er gode nok til at forhindre og sætte fokus på vold mod kvinder.
 - Jeg synes godt, at man som regering og ministerium kunne insistere på, at kampagnerne skulle tages alvorligt, siger hun.
Birgit Søderberg efterlyser også, at flere mænd melder sig ind i kampen mod kvindevold.
- Der findes jo tonsvis af fornuftige mænd, som ikke kunne drømme om at forulempe kvinder. Hvorfor hører vi ikke noget til dem, spørger hun.
- I et højt industrialiseret og oplyst samfund som Danmark burde der simpelthen ikke forekomme vold, og der foregår meget mere, end vi på nogen måde aner, påpeger Birgit Søderberg.
 EU-undersøgelsen tager udgangspunkt i 42.000 adspurgte kvinder på tværs af EU, hvoraf 2000 af dem er danskere.
Undersøgelsen har også set nærmere på antallet af kvinder, der har været udsat for stalking.
Også her er Danmark med 24 procent over gennemsnittet på 18 procent på EU-niveau.
