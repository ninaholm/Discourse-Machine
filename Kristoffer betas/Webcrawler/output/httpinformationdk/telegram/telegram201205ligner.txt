Det ligner et irsk ja til finanspagten
Mindre end en uge før folkeafstemningen i Irland om finanspagten viser en måling flertal for et ja.


 De irske vælgeres støtte til eurolandenes finanspagt er fortsat stor.
Der er mindre end en uge til, at Irland holder sin folkeafstemning om finanspagten, og det tyder på, at støtten til pagten stiger.
En meningsmåling siger, at 39 procent af vælgerne vil stemme ja, mens 30 procent vil stemme nej.
31 procent i Irish Times/Ipsos MRBI-målingen siger, at de ikke ved, hvad de vil stemme.
Det betyder, at ja-siden har øget sin opbakning med ni procentpoint siden en tilsvarende måling for fem uger siden. Nej-siden har øget sin støtte med syv procentpoint.
Hvis de stemmer, der ikke har besluttet sig, holdes uden for, fører ja-siden med 57 procent af stemmerne.
- Regeringen vil være bekymret over, at antallet af uafklarede vælgere fortsat er højt trods styrken i ja-kampagnen, og at det er i stand til at ændre det endelige resultat, siger Stephen Collins, politisk redaktør på Irish Times.
- Der skal imidlertid ske et dramatisk skift til nej-siden i de sidste dage, hvis pagten skal stemmes ned, tilføjer han.
Irland er det eneste land, der holder folkeafstemning om pagten, som skal hindre, at euro-landene oparbejder en stor statsgæld.
Folkeafstemningen holdes på torsdag.
Ja-kampagnen støttes af de tre største politiske partier, det private erhvervsliv og forskellige landbrugsorganisationer.
Ja-siden har ført alle meningsmålinger, siden folkeafstemningen blev udskrevet for tre måneder siden.
